<DOC>
<DOCNO> 262783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko42.html </URL>
<DATE> 2004/08/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tüketici kredileri toplamı bir haftada 124.1 trilyon lira arttı... 
</HEADLINE>
<TEXT>

     Mevduat bankalarının verdiği tüketici kredilerinin toplamı, bir haftada yaklaşık 124.1 trilyon lira artarak 6 Ağustos itibariyle 12 katrilyon 254.3 trilyon liraya yükseldi. 
     Tüketici kredilerinin toplamı, 30 Temmuz'da 12 katrilyon 130.2 trilyon lira düzeyindeydi. 
     Merkez Bankası'nın Haftalık Raporu'na göre, mevduat bankalarından TL cinsinden kullanılan kredilerin dağılımına bakıldığında, 2 katrilyon 177 trilyon lirası konut, 4 katrilyon 776.6 trilyon lirası otomobil, 5 katrilyon 300.6 trilyon lirası da diğer kalemlerden oluşuyor. 
     Tüketici kredilerinin banka gruplarına göre dağılımına bakıldığında ise 6 Ağustos itibariyle TL cinsinden kredilerin 3 katrilyon 917.3 trilyon lirası kamu bankalarından, 7 katrilyon 577.4 trilyon lirası özel bankalardan, 759.6 trilyon lirası da yabancı bankalardan alındı. 
     
     KREDİ KARTLARI 
     Mevduat bankaları tarafından sağlanan kredi kartlarının kullanım tutarı ise bir haftada yaklaşık 11.7 trilyon lira arttı. 
     Bankaların kullandırdığı kredi kartlarının tutarı 30 Temmuz'da 9 katrilyon 932.3 trilyon lira iken, 6 Ağustos'da 9 katrilyon 944 trilyon liraya çıktı. 
     Aynı dönemde TL cinsinden kullandırılan kredi kartlarının 868.6 trilyon lirası kamu bankalarına, 8 katrilyon 168.7 trilyon lirası özel bankalara ve 864.8 trilyon lirası da yabancı bankalara ait bulunuyor. 
     Yabancı para cinsinden kullandırılan kredi kartlarının değeri, 6 Ağustos itibariyle 41.3 trilyon liradan, 41.8 trilyon liraya yükseldi. 
     
     TASFİYE OLACAKLAR... 
     30 Temmuz itibariyle 525.7 trilyon lira olan tasfiye olunacak tüketici kredileri ve kredi kartlarının tutarı, 6 Ağustos'da 526.1 trilyon liraya çıktı. 
     Söz konusu tutarın 105.5 trilyon lirası tasfiye olunacak tüketici kredileri, yaklaşık 420.1 trilyon lirası da tasfiye olunacak kredi kartları alacaklarından oluşuyor. 
     
</TEXT>
</DOC>
