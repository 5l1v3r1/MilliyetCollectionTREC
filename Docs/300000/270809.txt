<DOC>
<DOCNO> 270809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/ekonomi/aeko.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertürk'ün makam aracı Uzan'ın eski zırhlısı 
</HEADLINE>
<TEXT>


TMSF 6 Ağustos 2004'te Uzan Grubu'na ait 20 aracı satışa çıkardı. Satış listesinde 34 TE 7643 plakalı 2001 model zırhlı Mercedes de vardı. 'Kamu yararı' gerekçesiyle satıştan çıkarılan aracı şimdi TMSF Başkanı Ertürk kullanıyor. Uzan'ın ikinci zırhlı aracı 446 milyara satıldı 

Kadife Şahin 

Bankacılık Düzenleme ve Denetleme Kurumu BDDK , çifte kayıt ve karşılıksız Hazine bonosu satışıyla devleti 8 katrilyon liranın üzerinde zarara uğrattığı gerekçesiyle 3 Temmuz 2003 tarihinde, Uzan Grubu'na ait olan İmar Bankası'nı Tasarruf Mevduatı Sigorta Fonu TMSF bünyesine aldı. TMSF, Uzan Grubu'nun kamuya verdiği bu zarar nedeniyle İmar Bankası'nın tüm sahip ve hakim ortaklarının bütün mal varlığı ve şirketlerine el koydu. 
Batan diğer bankalardaki gibi kamunun uğradığı zararı hızlı bir şekilde tahsil etmek için hacizler ve bu işlemlerin sonunda da ihale yoluyla satışlar gerçekleştiren TMSF yönetimi, en son Uzan Grubu'na ait arabaların satışı ile gündeme geldi. Açık artırmayla yaptığı araba satışları başarılı bulunan TMSF, Cem Uzan'ın kullandığı iki zırhlı aracından birini ise son dakikada 'kamu yararı' gerekçesiyle satıştan çekti. 

'Kamu yararı' 
Satışları gerçekleştiren TMSF Birinci Tahsilat Dairesi, 6 Ağustos 2004 tarihinde 20 aracın satılacağını duyurdu. Satış Komisyonu Başkanı Fethi Çalık'ın imzasıyla bu araçlarla ilgili olarak detaylar basına verildi, TMSF'nin sitesine konuldu. S600L zırhlı Mercedes'in 23 bin kilometrede olduğu ve 150 milyar lira muhammen bedelli olduğu açıklandı. Ancak satışın yapılacağı gün son dakikada araç 'kamu yararı' gerekçesiyle ihaleden çıkartıldı. Bu Mercedes'i şimdi TMSF Başkanı Ahmet Ertürk makam aracı olarak kullanıyor. Ertürk, 9 Eylül'de Bağlarbaşı Korusu'nda yapılan Yapı Kredi Bankası'nın 60. Yıl Kutlama törenine de bu araçla geldi. 

Eşi 446 milyara gitti 
TMSF, 8 Eylül Çarşamba günü yaptığı açık artırmada, Cem Uzan'ın Devlet eski Bakanı Güneş Taner'in oğlunun düğününe giderken kullandığı ve TMSF tarafından el konulan diğer zırhlı Mercedes'ini satışa sunmuştu. Araç çekişmeli bir açık artırmadan sonra satılmıştı. 
250 milyar lira muhammen bedel tespiti yapılan, satışı 190 milyar liradan başlayan 34 TE 3024 plakalı zırhlı araç, açık artırma sonunda 446 milyar liraya NİT Kimyasal Gübre şirketinde kalmıştı. Bu araç da diğeri gibi S600L 2001 model ve zırhlıydı. 


</TEXT>
</DOC>
