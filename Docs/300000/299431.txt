<DOC>
<DOCNO> 299431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun28.html </URL>
<DATE> 2004/12/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Brüksel'de 50 bin kişi yürüdü 
</HEADLINE>
<TEXT>

     Belçika'da sendikaların ortak çağrısına uyan 50 bin işçi, Brüksel'de düzenledikleri yürüyüşte, hükümetin iş, istihdam ve ücret politikalarını kınadı. 
     Sosyal güvenlik, erken emeklilik ve istihdam politikaları hakkında hükümetle görüşmeleri sürdüren sendikalar, görüşmelerde ''aptal yerine koyuldukları'' gerekçesiyle ücretlileri yürüyüş düzenleyerek hükümeti uyarmaya çağırdılar. 
     Sendika temsilcileri, 20 bin kişiyi bekledikleri yürüyüşe 50 bin kişinin katılmasından duydukları memnuniyeti ifade ettiler. ''Emekçiler, patronların önerdiklerinden çok daha fazlasını hak ediyorlar. Hükümet ile adil bir sosyal uzlaşma ve dayanışma istiyoruz'' diyen ve kazanılmış sosyal hakların sürekli geri alındığını savunan sendikalar, ''patronların işçileri taciz ettiğini'' ileri sürdüler. 
     Belçika'da ''sosyal iklimin bozulduğunu'' söyleyen hıristiyan, sosyalist ve liberal sendikalar, hükümetle görüşmelerin yarın devam edeceğini, olaysız son bulan yürüyüşün ''uyarı nitelikli'' olduğunu belirttiler. 
     Yürüyüşe kamu sektörü ve özel sektör çalışanları katıldı. 
     
</TEXT>
</DOC>
