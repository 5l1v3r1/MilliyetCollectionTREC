<DOC>
<DOCNO> 293035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun40.html </URL>
<DATE> 2004/11/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İsrail'den Filistin seçimlerini 'engellememe' sözü 
</HEADLINE>
<TEXT>

     İsrail Dışişleri Bakanı Silvan Şalom, ülkesinin Filistin devlet başkanlığı seçimlerini engellemeyeceği sözünü verdi. 
     ''Avrupa-Akdeniz EUROMED Barselona Süreci''nin ara dönem dışişleri bakanları toplantısına katılmak üzere Hollanda'nın Lahey kentinde bulunan Şalom, Filistinlilerin kendi seçimlerini yapma şansını kullanmaları için ellerinden gelen her şeyi yapmak istediklerini söyledi. 
     Şalom, toplantının açılışında yaptığı konuşmada, Filistin ve Irak'ta yapılacak seçimlerin Ortadoğu'nun daha istikrarlı hale getirilmesine yardımcı olacağını dile getirerek, ''Seçmenlerin, seçim merkezlerine serbest girişi... Filistinlilerin karşılaşabileceği her engeli kaldıracağız'' dedi. 
     Toplantıda, Ürdün ve Filistin dışişleri bakanları Hani Mulki ve Nebil Şaat ile de bir araya gelen Şalom, Ürdün'ü Filistinlilerle aralarında bir köprü olarak gördüklerini belirtti. 
     
</TEXT>
</DOC>
