<DOC>
<DOCNO> 294394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun23.html </URL>
<DATE> 2004/12/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Alman gazetesinden suikast iddiası... 
</HEADLINE>
<TEXT>

     Almanya'nın başkenti Berlin'de bulunan Irak Başbakanı İyad Allavi'ye karşı saldırı hazırlığı içinde oldukları tahmin edilen terör zanlılarının yakalandığı iddia edildi. 
     Alman Tagesspiegel gazetesi, özel polis timinin bu sabah yaptığı operasyonda, Irak'ta çok sayıda saldırıdan sorumlu olan Ensar El İslam adlı örgütün bazı üyelerinin Berlin'de yakalandığını yazdı. 
     Ensar El İslam örgütünün uzun zamandır Alman güvenlik makamları tarafından izlendiği ve operasyonun Federal Başsavcı Kay Nehm'in talimatı doğrultusunda yapıldığı belirtildi. 
     Operasyon kapsamında Stuttgart ve Augsburg'da da baskınlar düzenlendiği ifade edildi. 
     Allavi'nin ziyareti nedeniyle Berlin'de çok sıkı güvenlik önlemleri alındı. Çok sayıda yolun trafiğe kapatılmasından dolayı trafikte aksaklıklar yaşanıyor. 
     Allavi, bugün Berlin'de Başbakan Gerhard Schröder ve Dışişleri Bakanı Joschka Fischer ile görüşecek. 
     
     ALMANYA SUDAN'A 200 ASKER GÖNDERECEK 
     Öte yandan, Almanya, Sudan'daki kriz bölgesi Darfur'a Afrika Birliği'nin barış misyonu için 200 asker gönderecek. 
     Federal mecliste bugün yapılan oylamada, Darfur bölgesine 200 asker gönderilmesi, sadece 10'a karşı 540 oyla kabul edildi, 3 milletvekili de çekimser oy kullandı. 
     Savunma Bakanlığı Müsteşarı Walter Kolbow, Alman askerlerinin Sudan'da konuşlandırılmayacağını, 3 adet Transall tipi nakliye uçağıyla Tanzanya'dan Sudan'ın Darfur bölgesine asker taşıyacaklarını söyledi. 
     Alman askerlerinin görev süresi 6 ayla sınırlandı. Federal Ekonomik İşbirliği Bakanı Heidemarie Wieczorek-Zeul da, Darfur bölgesindeki çatışmalarda kadınlara ve genç kızlara sistematik olarak tecavüz edildiğini belirterek, ''Almanya, canilerin durdurulabilmesi için yardımcı olmak zorundadır'' dedi. 
     
</TEXT>
</DOC>
