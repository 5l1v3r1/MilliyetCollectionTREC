<DOC>
<DOCNO> 288389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo15.html </URL>
<DATE> 2004/11/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Güle güle Romairo... 
</HEADLINE>
<TEXT>

     Sahaya Brezilyalılar Romario, Meksikalılar ise Campos formasıyla çıktı. 
     Brezilya futbol tarihindeki en önemli golcülerden biri olan Romairo, milli takım kariyerine Meksika kalesine gönderdiği iki golle nokta koydu. Brezilya'nın 1994 Dünya Kupası'nda şampiyon olan kadrosu önceki gece düzenlenen gösteri maçında Meksika'nın aynı yıl Dünya Kupası'na katılan kadrosuyla karşılaştı. Brezilya'dan Romario, Meksika'dan ise kaleci Jorge Campos'un milli takım jübilesi niteliğindeki bu buluşma 'Büyük Veda' adı altında duyurulmuştu. Bu anıları canlandıran karşılaşmada Brezilya, Meksika'yı 2-1 mağlup etmeyi başardı. Karşılaşmada Galatasaray'ın eski oyuncusu Taffarel de yer aldı. Jorge Campos maça kalede başladı ve forvette tamamladı. 38 yaşındaki Romario, 1994 Dünya Kupası'nda beş gol atarak kupanın alınmasında oldukça önemli rol oynamış ve aynı yıl FIFA tarafından yılın oyuncusu seçilmişti. Jorge Campas da 1994 ve 1998 yıllarında Dünya Kupası'nda Meksika forması altında mücadele etmiş ve ABD futbol ligine transfer olan ilk yabancı olmuştu. 
     
</TEXT>
</DOC>
