<DOC>
<DOCNO> 261828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur05.html </URL>
<DATE> 2004/08/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kameralı tacizcilere suçüstü 
</HEADLINE>
<TEXT>

     Fatih KARAÇALI - ADANA DHA 
ADANA'da piyasaya çıkan son model, kameralı cep telefonuyla caddede yürüyen kadınların görüntüsünü çeken iki kişi polis tarafından suç üstü yakalandı. 
     Araç trafiğine kapalı Çakmak Caddesi'nden devriye gezen polis ekibi, 2 kişinin ellerindeki kameralı cep telefonuyla kadınların görüntüsünü çekerek taciz ettiklerini fark etti. Tacizcilerin hareketlerinden vaz geçmesini bekleyen polisler bir süre izledi. Çekim yapmayı sürdüren tacizcilerin, çekimlerini silmeyip telefonlarına kaydederek birbirlerine gösterdiklerini anlayarak durdurup, gözaltına aldı. 
     Kameralı telefonu arkadaşından emanet aldığını ve deneme yaptığını ileri süren 23 yaşındaki Ozan Ünlü, ''Nasıl çekildiğini deniyordum. Kötü bir amacım yoktu'' diye konuştu. 
     Polis, uzun zamandan bu yana hareketlerini izlediğini belirttiği Ozan Ünlü ile 16 yaşındaki kardeşi E. Ü.'ye ''Birisi sizin ailenizi veya kız kardeşinizi yolda yürürken kaydetse, hemen erkek kesilip döversiniz değil mi '' diyerek eleştirdi. Hafızasında 20 farklı kadının Çakmak Caddesi'nde yürürken çekilmiş görüntüleri bulunan cep telefonuna el koyan polis, soruşturma başlattı. 
     Telefonlu tacizciler gözaltına alınırken, görüntüsü çekilen kadınlara ulaşmaya çalışan polis, şikayetçi olunması halinde bu kişileri taciz iddiasıyla adliyeye sevkedecek. 

     
</TEXT>
</DOC>
