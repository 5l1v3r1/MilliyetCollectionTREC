<DOC>
<DOCNO> 289466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun15.html </URL>
<DATE> 2004/11/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Chirac Irak Savaşı terörü azdırdı 
</HEADLINE>
<TEXT>

     Fransa Devlet Başkanı Jacques Chirac, Irak savaşının dünyada terörü azdırdığını bildirdi. 
     BBC'ye demeç veren Chirac, ''Saddam Hüseyin'in devrilmesi bir ölçüye kadar olumlu oldu ama bunun, dünyayı daha güvenli kıldığını sanmıyorum'' dedi. 
     ''Saddam'ın devrilmesi tepki de yarattı'' diyen Chirac, bu bağlamda bazı ülke ve Müslümanların seferber olduğunu, bu yüzden dünyanın daha tehlikeli bir yer haline geldiğini söyledi. 
     ''Şüphesiz, dünyada terör azdı. Bunun nedenlerinden biri de Irak'taki durum'' diyen Fransız lideri, ''Dünyanın daha güvenli olmadığını'' belirtirken Amerikan Başkanı George Bush'la taban tabana zıt konuştu. 
     Chirac, ayrıca Irak savaşında ABD'nin en yakın müttefiki olan İngiltere'nin, bu ''ayrıcalıklı'' ilişkiden pek bir yarar sağlamadığını söyledi. 
     Chirac, iki günlük resmi ziyaret için yarın Londra'da olacak. 
     
</TEXT>
</DOC>
