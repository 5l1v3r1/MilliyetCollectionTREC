<DOC>
<DOCNO> 297135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/spo01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Biletleri kesildi 
</HEADLINE>
<TEXT>


Beşiktaş'ta, Cordoba, Ronaldo ve Kaan Dobra'nın gitmesi kesinleşti. Berkant ve Veysel, Kayserispor maçındaki futbollarıyla direkten döndü. Eleştirilen Juanfran'a ise Teknik Direktör del Bosque kefil oldu 

BİLAL MEŞE 


İstediği oluyor 
BEŞİKTAŞ'ta uzun süredir tartışma konusu olan Ocak ayında gönderilecek üç oyuncunun adı nihayet netlik kazandı. Teknik Direktör Del Bosque'nin sezon başından bu yana sorun olarak ön plana çıkardığı kadro fazlalığı, ilk yarının bitimiyle birlikte rafa kalkacak. Yönetim, Cordoba, Ronaldo ve Kaan Dobra ile yollarını ayıracak, Bosque'nin ikinci yarıya sorunsuz başlamasını sağlayacak. 

Son anda kaldılar 
SEZON başından bu yana kadroya girmekte zorlanan ve gönderilecek oyuncular arasında gösterilen Berkant ve Veysel, Kayserispor karşısında oyuna geç girmelerine karşın ortaya koydukları futbolla direkten döndü. Attığı son dakika golüyle güven tazeleyen Berkant konusunda bazı yöneticiler, "Çok hırslı, ancak bir o kadar duygusal. Onu asla bırakmayız" diye konuştu. 

Yeni yabancı zor 
CAREW'in sürekli sakatlanması, Juanfran'ın arzu edilen performansı henüz yakalayamaması hem yönetim, hem de teknik kanatta sıkıntı yaratmaya devam ediyor. Ancak Teknik Direktör Bosque'nin, özellikle Juanfran konusunda, "Gerçek performansından hala uzakta. Ama düzelecek" diye garanti vermesi üzerine yönetimin ara transferde yeni bir yabancı düşünmediği de vurgulandı. 

Nevzat Demir operasyonu 

BEŞİKTAŞ Yönetimi bugün toplanacak ve Parma maçı primiyle, Nevzat Demir sorununu masaya yatıracak. Del Bosque'yi "Yeniköy Kasabı"na benzeten Demir'in durumunu görüşecek olan Siyah - Beyazlı idarecilerin, "Parasını verelim, tesislerden adını kaldıralım. Bundan böyle para verip, ahkam kesmeye kalkanların da önü kesilmiş olur" diye öneride bulunacakları ileri sürüldü. 

Zidan teklifi 

BEŞİKTAŞ, kongre sırasında başkan adayı Erol Kaynar'ın seçim kozu olarak ön anlaşma yaptığını açıkladığı Mısırlı santrfor Muhammed Zidan'ı listesine aldı. Danimarka Süper Ligi'nde ikinci durumda bulunan Midtjylland takımında forma giyen Zidan'ın menajerinin Siyah - Beyazlı yönetim ile temasa geçtiği bildirildi. 5.5 milyon Euro bonservisi olan ve yılda 1.5 milyon Euro alan Mısırlı oyuncu için Beşiktaş'ın 2 milyon Euro bonservis ve yılda 750 bin Euro teklif ettiği bildirildi. Zidan'ın bu sezon 17 maçta 11 gol attığı öğrenildi. 

Nihat'tan destek 

Real Sociedadlı Nihat Kahveci, Beşiktaş'ın Del Bosque'ye sahip çıkması gerektiğini söyledi. Yıldız futbolcu, İspanyol calıştırıcının çok önemli bir kariyere sahip olduğunu belirterek, "Del Bosque'nin gönderileceği iddiaları son bulmalı. O hep başardı, elinden hiçbir şey kurtulamaz" diye konuştu. Nihat Kahveci, Ersun Yanal'a da gereksiz eleştirilerin yapıldığını iddia etti, "Hakan meselesi de çok büyütülüyor. Bugün o uzak kalacak, yarın ben. Ay - Yıldızlı forma kimse için sonsuz değildir. Şansımız bitmedi." 


</TEXT>
</DOC>
