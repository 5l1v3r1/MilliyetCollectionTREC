<DOC>
<DOCNO> 251662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko29.html </URL>
<DATE> 2004/06/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
TÜSİAD'ın 2004 yılı ilk YİK toplantısı yarın yapılacak... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD 2004 yılı ilk Yüksek İstişare Konseyi YİK toplantısı yarın yapılacak. 
     Devlet Bakanı Ali Babacan'ın katılımıyla Sabancı Center'da gerçekleştirilecek toplantının açılış konuşmalarını, TÜSİAD Yönetim Kurulu Başkanı Ömer Sabancı ile TÜSİAD YİK Başkanı Muharrem Kayhan yapacak. 
     Toplantının öğle yemeği bölümünde ise onur konuğu olan TÜSİAD'ın Hollanda'daki muadil kuruluşu Hollanda Sanayicileri ve İşverenleri VNO-NCW Başkanı Jacques Schraven konuşacak. 
     
     EKONOMİK ARAŞTIRMALAR FORUMU 
     Toplantıda ayrıca TÜSİAD'ın Koç Üniversitesi ile kurma kararı aldığı ''Ekonomik Araştırmalar Forumu''nun imza töreni de gerçekleştirilecek. 
     Türkiye'nin daha hızlı kalkınması için kısa ve uzun vadeli ekonomi politikaları konusunda araştırmalar yapacak olan Forum, Türk ve dünya ekonomilerindeki gelişmeleri takip ederek Türkiye'nin dünya ekonomisindeki yerini güçlendirmek için politika önerileri hazırlayacak. 
     TÜSİAD-Koç Üniversitesi Ekonomik Araştırmalar Forumu'nun AB ile iktisadi bütünleşme sürecini izlemek ve değerlendirmek, orta ve uzun vadede Türk ve dünya ekonomilerinde ortaya çıkabilecek gelişmeler konusunda öngörülerde bulunmak, başta AB ülkeleri ve ABD'de olmak üzere dünya ekonomisine yön veren kuruluşlar ve akademisyenlerle çeşitli şekillerde ilişki ve işbirliği yolları geliştirmek gibi amaçları bulunuyor. 
     
</TEXT>
</DOC>
