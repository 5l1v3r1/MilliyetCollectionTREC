<DOC>
<DOCNO> 251032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/spo03.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş bilette 
</HEADLINE>
<TEXT>


Galatasaray Yönetimi, yeni sezon kombine bilet satışlarından 7 milyon dolar elde edip, futbolcuların biriken borçlarını kapatmayı hedefliyor 

ERHAN TELLİ 


Formülü buldular 
FUTBOLCULARIN biriken alacakları nedeniyle sıkıntı yaşayan Galatasaray, iç borçları temizlemek için gözünü kombine bilet ve loca satışlarına çevirdi. Sarı - Kırmızılı yöneticilerin, yeni sezon öncesinde Ali Sami Yen Stadı'nın 17 bin koltuğunu satışa çıkartmayı planladığı ve 7 milyon dolar gelir beklediği öğrenildi. Bu paranın tamamen oyunculara aktarılacağı da iddia edildi. 

Fiyatlara zam 
GEÇEN sezon Atatürk Olimpiyat Stadı'nda yaklaşık 30 bin bilet satan yönetim, Ali Sami Yen'e döneceği için bu rakamın ancak yarısını satışa sunabilecek. Yönetimin aradaki farkı bilet fiyatlarına zam yaparak kapatacağı vurgulandı. Bu arada kombine biletlerin transferlerin kesinleşmesinden sonra satışa çıkarılacağı açıklandı. 

Cim-Bom'a iki takviye 
Sarı-Kırmızılı takımda yeni sezon hazırlıkları dün yapılan çift antrenmanla sürdü. Pilot takım Beylerbeyi'nden Zafer ve Eren de idmanlara çıkmaya başladı. Sakat Ayhan ile Arda'nın yanı sıra tansiyonu düşen genç Uğur ve grip olan Ergün idmana çıkmadı. Bu arada Galatasaray, pazartesi günü ilk etap kamp çalışmaları için Hollanda'ya uçacak. 

Almanlar'dan bomba haber 
ALMANYA'DAN yayın yapan "www.trasfermarkt.de" isimli internet sitesi, Galatasaray'ın Gallardo ve Rivaldo ile anlaşma sağladığını iddia etti. Sitede yer alan haberde Sarı-Kırmızılılar'ın, Rivaldo'ya yıllık 3 milyon Euro, Gallardo'ya ise 2 milyon Euro ödeyeceği belirtildi. İki futbolcunun künyesinin yer aldığı sayfalara da son takımları olarak Galatasaray yazıldı. 



</TEXT>
</DOC>
