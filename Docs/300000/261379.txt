<DOC>
<DOCNO> 261379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonsiy07.html </URL>
<DATE> 2004/08/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan "Kimse Irak'taki olaylardan rant sağlamaya çalışmasın" 
</HEADLINE>
<TEXT>

     Başbakan Recep Tayyip Erdoğan, Irak'taki gelişmelerin kendilerini üzdüğünü belirterek, ''Kimse bunlar üzerinden spekülasyon yapmak suretiyle kendisine rant sağlamaya çalışmasın'' dedi. 
     Başbakan Erdoğan, Isparta'daki temasları çerçevesinde Belediye'yi ziyaret etti. 
     Belediye binasına girişinde mehter takımının seslendirdiği marşlar ve binadan atılan gül yaprakları, püskürtülen gül suyu ile karşılanan Erdoğan'a, burada Belediye Başkanı Hasan Balaman tarafından brifing verildi. Balaman Erdoğan'a gül mamullerinden oluşan sandık içinde iki hediye paketi armağan etti. 
     AK Parti Genel Başkanı ve Başbakan Erdoğan, belediye binasından yürüyerek partisinin il başkanlığına geçti. Erdoğan'ın yürüyüşü sırasında Süleyman Demirel Bulvarı'na belediyeye ait bir tankerden gülsuyu püskürtüldü. 
     Yürüyüş güzergahı boyunca vatandaşların yoğun ilgisiyle karşılaşan Erdoğan, bazı vatandaşların taleplerini de dinledi ve halkı selamladı. İl binası önünde vatandaşların coşkusu üzerine mikrofondan hitap eden Erdoğan, çeşitli açılış ve temel atma törenleri için Isparta'ya geldiğini söyledi. 
     Ekonomi, sosyal yaşam ve dış politikada geceli, gündüzlü çalışmaların neticesinde Türkiye'nin aydınlık bir yarını yakalamanın gayreti içerisinde olduğunu ifade eden Erdoğan, şu ana kadar enflasyon canavarını dizginleyen bir hükümetin iş başında olduğunu söyledi. Göreve geldiklerinde yüzde 30'larda olan enflasyonun tek haneli rakamlara doğru düştüğünü, büyümenin geçen yıl olduğu gibi yüzde 5'in üzerinde gerçekleşeceğini, borçlanma faizinin yüzde 69'lardan yüzde 26'lara indiğini söyleyen eden Erdoğan, aradaki yüzde 43'lük farkın halkın cebinden çıktığını kaydetti. 
     Bunları yaparken mali disiplinden ve ekonomik programdan herhangi bir taviz vermeyeceklerini belirten Erdoğan, azimle, kararlılıkla bu yolda yürüyeceklerini söyledi. 
     Eğitim müfredatında ezbere dayalı sistem yerine muhakemeye ve müzakereye dayanan, yazmaktan çok okumayı ve anlamayı hedefleyen bir sistemi getireceklerini anlatan Erdoğan, ''Bu eğitimdeki en büyük devrimimiz olacaktır'' diye konuştu. Türkiye'nin Aralık 2004 zirvesinde müzakere tarihi alması konusunda bütün hazırlıkları tamamladıklarını dile getiren Erdoğan, ''İnşallah fevkalade bir hal olmadıktan sonra Türkiye olarak biz görevimizi yerine getirdik. AB üyesi ülkelerde inanıyorum ki 17 Aralık'ta Türkiye'nin müzakere sürecini onaylayacak ve böylece Türkiye'de yeni bir dönem doğrudan yabancı sermayenin Türkiye'ye girmesine fırsat verecektir'' dedi. 
     
     ''TERÖR BÜYÜK BİR BELA'' 
     Erdoğan şöyle devam etti 
     ''Son zamanlarda özellikle Irak'taki gelişmeler bizleri üzmektedir ama bunu speküle etme gayreti içerisine giren bir muhalefet anlayışı da vardır. Karşınızda bir devlet yok. Karşınızda iç savaşı terörün adeta arenası haline gelmiş olan bir Irak var. Bizim orada kaçırılan ve kaybolan vatandaşlarımızı arama gayretlerimiz devam ederken bu arada kurtarabildiğimiz vatandaşlarımız oluyor. Ama maalesef kurtaramadıklarımız da oluyor. Çünkü terör böyle büyük bir bela nerede, ne zaman, nasıl, ne için, kimi vuracağı belli olmayan fenomendir. Bu gerçeği görmeyen maalesef sanki kendisi iş başında olduğu zaman hiç bunlar olmayacakmış gibi konuşuyor. Daha dün Irak'ta 300'ün üzerinde kişi öldürüldü. böyle bir tablonun içerisinde maalesef gönlümüz böyle bir şey arzu etmez mümkün değil ama orada ekmek kavgasını veren vatandaşlarımızdan zaman zaman bu tür vahşetleri yaşayanlar oluyor. Bunları tasvip etmemiz bunlara karşı duyarsız kalmamız tabiki mümkün değil.'' Başbakan Erdoğan, Dışişleri Bakanlığı ve Türk Silahlı Kuvvetleri'nin elinden gelen bütün gayretiyle çalıştığını ifade ederek, ''Kimse bunlar üzerinden spekülasyon yapmak suretiyle kendisine rant sağlamaya çalışmasın. Bunları kimse yutmuyor. Samimi olalım varsa bildikleri bir şeyler bunları bize gelip direkt söylesinler. Biz o yolları da deneriz'' diye konuştu. 
     Erdoğan, Kıbrıs konusunda belli bir mesafe alındığını ifade ederek, artık Kıbrıs bizim önümüze hiçbir zaman bir siyaset malzemesi olarak getirilemez, getirilmemelidir. Bu konudaki tavrımızı artık dünya biliyor'' dedi. 
     Erdoğan, Kuzey Kıbrıs Türk Cumhuriyeti'ne kimsenin ekonomik izolasyon uygulamaması gerektiğini dile getirerek, bugüne kadar uygulanan izolasyonların kaldırılması gerektiğini söyledi. 
     Erdoğan, ''Avrupalı, Amerikalı, Uzakdoğulu dostlarımız bunun gereğini yerine getirmelidir. Ben ülkemdeki iş adamlarına Isparta'dan tekrar sesleniyorum, sizler de bunun gereğini yerine getiriniz'' diye konuştu. 
     Erdoğan. daha sonra AK Parti il Başkanı Abdullah Gülcemal'den brifing aldı. 
     
</TEXT>
</DOC>
