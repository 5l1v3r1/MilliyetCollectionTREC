<DOC>
<DOCNO> 263621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo30.html </URL>
<DATE> 2004/08/15/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
Trabzon, Akçaabat Sebatspor maçı ardından... 
</HEADLINE>
<TEXT>

     Trabzonspor Teknik Direktörü Ziya Doğan, iyi bir hava yakalayıp güvenlerinin artması açısından 3 puan almalarının önemli olduğunu söyledi. 
     Ziya Doğan, 3-1 galibiyetleriyle sona eren Akçaabat Sebatspor maçının ardından yaptığı açıklamada, maçtan 3 puanla ayrılmanın çok önemli olduğunu bildirdi. 
     Zaman zaman iyi oynadıklarını, zaman zaman da kendilerine yakışmayacak işler yaptıklarını kaydeden Doğan, ''İyi bir hava yakalayıp güvenimizin artması açısından 3 puan almamız önemliydi'' dedi. 
     Ligin ilk 6 haftasını en az kayıpla atlattıkları takdirde büyük avantaj yakalayacaklarını vurgulayan Doğan, ''Bazı oyuncularımı maçı kazanmayı garantiledikten sonra dinlendirmeyi uygun gördüm. Bu şekilde lig ve Avrupa kupası maçlarında başarılı olmak istiyorum'' diye konuştu. 
     
     ''FAZLA PAS HATASI YAPTIK'' 
     Akçaabat Sebatspor Teknik Direktörü Mehmet Birinci ise maçın her sonucunda ne kendilerinin ne de Trabzonspor'un üzüleceğini bildirdi. 
     Maçın 60. dakikasına kadar topla daha fazla kendilerinin oynadığını ifade eden Birinci, ''Geçen sezon fazla pas yapamıyorduk. Bu sezon ise fazla pas yapmamıza rağmen pas hataları da fazla yapıyoruz'' dedi. 
     Birinci, sezon sonunda Akçaabat Sebatspor'un ligi en iyi yerde bitireceğini sözlerine ekledi. 
     
</TEXT>
</DOC>
