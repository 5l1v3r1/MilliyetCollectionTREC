<DOC>
<DOCNO> 268814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur08.html </URL>
<DATE> 2004/09/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Polise küfür mesajı yazınca tutuklandı 
</HEADLINE>
<TEXT>

     DHA 
SAMSUN'un Çarşamba İlçesi'nde bir kadına laf atan 24 yaşındaki Bayram Düzgün'ün cep telefon numarası polis tarafından tespit edildi. Kendisini arayan polise küfür eden ve mesaj yazan Düzgün tutuklandı. 
     Çarşamba'nın Çay Mahallesi'nde, iddiaya göre, 55 DF 414 plakalı otomobiliyle gezen Bayram Düzgün, 36 yaşındaki E.D.'ye laf attı. E.D. otomobilin plakasını polise bildirerek Düzgün'den şikayetçi oldu. Plakasından kimliği tespit edilen Bayram Düzgün'ün cep telefonu numarası da GSM operatöründen bulundu. 
     Polis memuru Ahmet Gözübüyük, Düzgün'ü kendi cep telefonundan arayarak karakola gelmesini istedi. Ancak Düzgün polise küfretti ve telefonu kapattı. Bir süre sonra da, polis memurunun cep telefonuna hakaret ve küfür dolu bir mesaj gönderdi. Ekiplerin takibi sonucu yakalanan Bayram Düzgün, çıkarıldığı nöbetçi mahkeme tarafından tutuklandı. 

     
</TEXT>
</DOC>
