<DOC>
<DOCNO> 270658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko12.html </URL>
<DATE> 2004/09/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TİGEM, özelleştirme kapsamından çıkarıldı 
</HEADLINE>
<TEXT>

     Tarım ve Köyişleri Bakanlığı'na bağlı Tarım İşletmeleri Genel Müdürlüğü TİGEM , özelleştirme kapsamından çıkarıldı. 
     Özelleştirme kapsamında bulunan, ancak programa alınmayan TİGEM, Özelleştirme Yüksek Kurulu ÖYK Kararı ile bu kapsamdan çıkarıldı. 
     Özelleştirme kapsamından çıkarılan TİGEM işletmeleri, arazilerinin özel sektöre kiralanması suretiyle özel sektöre açılacak. 
     Edinilen ilgiye göre, TİGEM, işletmelerinin özel sektör yatırımlarına açılmasına daha önce alınan Yüksek Planlama Kurulu YPK Kararı dikkate alınarak, aradaki çelişkiyi gidermek amacıyla özelleştirme kapsamından çıkarıldı. 
     TİGEM Genel Müdürü İsmail Hakkı Sayın, A.A muhabirine yaptığı açıklamada, ''Tarım arazilerinin parçalanması ve amaç dışı kullanımının önlenmesi amacıyla, bizim böyle bir talebimiz vardı. ÖYK bunu uygun buldu'' dedi. 
     YPK kararı uyarınca işletmelerin özel sektör kiralamasına açıldığını, ÖYK kararı uyarınca da TİGEM'in özelleştirme kapsamına alındığını hatırlatan Sayın, şöyle devam etti 
     ''Bu hukuki sorunun çözülmesi gerekiyordu. Özelleştirme kapsamındaki işletmelere özel sektör yatırım yapma riskini almıyor. Bu nedenle arazilerin kiralanması yönünde şimdiye kadar açılan ihalelerde sözleşmeleri imzalayamadık. Şimdi bu sorun çözüldü. İşletmelerin özel sektöre kiralanması uygulaması devam edecek. Böylece arazi bütünlüğü bozulmayacak. Araziler özel sektöre, kişilere geçmeyecek. Tarım arazisi vasfı korunacak.'' Sayın, sonuçlanan kiralama ihalelerinde, firmaların en kısa sürede sözleşme imzalamaya davet edileceğini bildirdi. 
     
     12 İŞLETMEYE 75 TEKLİF GELMİŞTİ 

     Geçen yıl Mayıs ayında, 22 işletmenin özel sektöre açılması konusunda TİGEM Yönetim Kurulu'nun yetkilendirilmesi konusunda YPK kararı çıkmıştı. TİGEM yönetimi, YPK kararı ile verilen yetkiye dayanarak, ilk aşamada Acıpayam, Altındere, Boztepe, Çiçekdağı, Gelemen, Gökçeada, Göle, Hafik, İnanlı, Kazımkarabekir, Konuklar ve Sakarya'dan oluşan 12 işletmenin özel sektöre açılmasının teminen, geçen yıl Temmuz ayında ilana çıkarak, firmalardan, proje tekliflerini 11 Kasım 2003'e kadar iletmelerini istedi. Bu sürede, 75 firma, 128 proje teklifi iletti. 
     Yapılan değerlendirme sonucunda, aralarında Koç, Sabancı, Saray, Albayraklar gibi grupların da yer aldığı 40 projeye yeterlilik belgesi verildi. Bu projelerin sahibi firmalar ile Temmuz ayına kadar sözleşme imzalanması için hazırlık yapılmıştı. Ancak, özelleştirme kararı nedeniyle firmalar bu konuda çekingen davrandı. 
     Projelerde, ''işletmelerdeki tarım arazisi vasfının korunması, TİGEM'in ve işletmelerin ana statüsüne uygun faaliyet gösterilmesi, firmaların yeterli sermayeye sahip olması'' şartı arandı. 
     TİGEM Genel Müdürü Sayın, projeleri, Türkiye Kalkınma Bankası uzmanlarının verimlilik-karlılık-uygulanabilirlik açısından değerlendirdiğini, Ziraat Bankası uzmanlarının da teklif veren firmaları ve bağlı şirketleri, 10 yıllık mali performans açısından incelediğini söyledi. 
     
     ÖZEL SEKTÖR 250 TRİLYON LİRA YATIRIM ÖNERDİ 

     TİGEM'in 38 işletmesi için, 2004 yılı bütçesinde 6 trilyon lira yatırım ödeneği ayrıldığına işaret eden İsmail Hakkı Sayın, proje teklifi veren firmaların ise 12 işletmede, bir yıl içinde en az 48 trilyon lira, en fazla da 280 trilyon lira yatırım yapmayı öngördüğünü belirtti. 
     Yeterlilik belgesi verilen 40 projede firmalar, söz konusu 12 işletmede, bir yıl içinde toplam 250 trilyon lira yatırım, 6 bin kişilik istihdam, yıllık 10 bin baş kapasiteli süt sığırcılığı, 100 bin baş besi sığırcılığı, 30 bin baş da koyun yetiştiriciliği projesi uygulamayı öngördü. Firmalar ayrıca 295 ton-gün kapasiteli süt işleme tesisi, 500 dekar cam, 800 dekar plastik sera kurmayı planlıyor. 
     Bu işletmeler, 30 yıl süreyle özel sektöre kiraya verilecek. TİGEM bu işletmelerden tamamen çekilecek. 
     Özel sektöre devredilecek işletmelerin hiç biri kar etmezken, geçen yılki toplam zararları 11 trilyon 425.5 milyar lira düzeyindeydi. 
     
</TEXT>
</DOC>
