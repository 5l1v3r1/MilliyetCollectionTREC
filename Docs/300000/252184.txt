<DOC>
<DOCNO> 252184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko48.html </URL>
<DATE> 2004/07/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Avea Genel Müdürü Sunduğumuz tarifelerle kar ediyoruz 
</HEADLINE>
<TEXT>

     Avea Genel Müdürü ve Yönetim Kurulu Üyesi Cahit Paksoy, müşteriye sundukları tarifelerle kar ettiklerini belirterek, ''bu rakamlarla alternatif olduğumuzu gösteriyoruz'' dedi. 
     Paksoy, tarife ücretlerini açıkladığı basın toplantısında yaptığı konuşmada, tarifeye model olarak bakılması gerektiğini ifade ederek, tarife çalışmasından önce markette müşteri araştırması yaptıklarını ve en son araştırmayı tarifelerden kısa bir süre önce gerçekleştirdiklerini kaydetti. 
     Avea'nın satış ve pazarlama bölümünün müşteriler tarafından yönetildiğini dile getiren Paksoy, ''Satış pazarlama da şirketi yönetir. Yani bizim şirketi müşteriler yönetir'' diye konuştu. 
     Türkiye'deki GSM müşterilerinin bugüne kadar bir alternatif yakalayamadığını savunan Paksoy, şöyle devam etti 
     ''Müşteri bundan sonra kendine uyanı alacak ve kullandığının karşılığını ödeyecek. Müşteriye karşı şeffaf olacağız. Bize gelin şöyle promosyon, böyle indirim yapacağız demiyoruz. Müşteriye net ve gerçek tarife, ihtiyaç olanı veriyoruz. 3 günlük tarife vermiyoruz. 
     Telekomünikasyon bir lüks değil ihtiyaçtır. Eğer bu ihtiyaçsa bunun zamanı olamaz. İnsanlara gece-gündüz ayrımı yapamazsınız. Biz cep-ev diye bir kavram tanımıyoruz. Türkiye'de yaklaşık 20 milyon sabit hat var. 5 milyon abonemizi buna eklediğinizde 25 milyon civarında telefon, uygun ücret tarifemizle aranabilecek.'' 
     
     ''RAKAMLARIN HEPSİNE KDV DAHİL'' 
     Cahit Paksoy, ''geçtiğimiz toplantılarda bu yazın çok sıcak geçeceğini söylemiştim. Bugünden itibaren o yaz sıcağı başlıyor'' şeklinde konuştu. 
     Avea'nın ücret tarifelerine değinen Paksoy, müşterilerden gelen talepler doğrultusunda tarifelerle ilgili değişik hizmetler sunmaya devam edeceklerini söyledi. 
     Uyguladıkları tarifelerle müşterinin ne kullandığını ve ödediğini bileceğini kaydeden Paksoy, ''yani kullandığını ödediğini bilecek. Şimdi saate bakmadan, korkmadan konuşma zamanı'' dedi. 
     Soruları da yanıtlayan Paksoy, açıkladıkları ücretlere ilişkin rakamların hepsine KDV'nin dahil olduğunu bildirdi. 
     Paksoy, vergiye ilişkin bir soru üzerine, Türkiye'de telekomünikasyon sektöründe yüzde 66'lara varan vergi oranlarının çok yüksek olduğuna dikkat çekerek, vergilerin yüksek olmasının da etkisiyle, müşterilerin konuşma sürelerinin kısaldığını ifade etti. 
     Vergilerin azaltılmasıyla ilgili diğer operatörlerle birlikte Maliye Bakanlığı nezdinde görüşmeler yaptıklarına işaret eden Paksoy, ''Tahmin ediyorum önümüzdeki seneden itibaren vergiler aşağı çekilecek. Bu, konuşma süresinin artışına yardımcı olacaktır'' dedi. 
     
     ''HEDEFİMİZ, PİYASANIN YÜZDE 30'UNA SAHİP OLMAK'' 
     Paksoy, başka bir soru üzerine ''Biz müşterilere sunduğumuz tarifelerle kar ediyoruz. Bu rakamlarla alternatif olduğumuzu gösteriyoruz. Bizde şeffaflık, gerçek tarife var. Promosyon yok'' diye konuştu. 
     Pazar paylarına ilişkin olarak da Paksoy, şu anda yüzde 15'lik pazar payına sahip olduklarına değinerek, ''Geliştirdiğimiz modellerle ve tarifelerle hedefimiz 2006'ya kadar piyasanın yüzde 30'una sahip olmak. Bu sene yakın bir tarihte 2 numara olacağız. Ondan sonra bir numarayı kovalamaya başlayacağız'' dedi. 
     Türkiye'de nüfusun yüzde 40'ının cep telefonu kullandığını, bu oranın Avrupa'da yüzde 80'lerde olduğunu belirten Paksoy, genç nüfusun çokluğu nedeniyle önümüzdeki 5-6 yıl içinde oranın yüzde 70-75'lere çıkacağını öngördüklerini söyledi. 
     Cahit Paksoy, operatörden operatöre geçişte alınan 40-42 milyon liralık vergiye değinerek, rekabetin tam olarak sağlanması için bunun kalkması gerektiğini, konuyla ilgili olarak Maliye Bakanlığı ile görüştüklerini bildirdi. 
     Telsim'e ilişkin bir soruya ise Paksoy, ''Telsim ile bizim şirket veya başka bir şirketin birleşmesi rekabet açısından yanlış. Pazarda üçüncü bir bir GSM operatörünün olması sağlıklı. Zaten bizim ihtiyacımız da yok. Teknik açıdan son derece güçlüyüz'' şeklinde konuştu. 
     
     ''BİRLEŞMEYLE GÜÇLERİMİZİ BİRARAYA GETİRDİK'' 
     Birleşmeye ilişkin soruya karşılık Paksoy, ''2 şirketin birleşmesiyle güçlerimizi biraraya getirdik. 2 şirket birleşti, malvarlıkları da birleşti. Birleşme sonucunda 6 bin civarında baz istasyonu oldu'' dedi. 
     Paksoy, İzmir'den başlayan baz istasyonlarının yerlerinin değiştirilmesi çalışmasının devam ettiğini, bugüne kadar 30-31 ilde çalışmaların tamamlandığını, sene sonu itibarıyla 6 bin 500 baz istasyonunun devrede olacağını ve bu sayede Türkiye'deki nüfusun yüzde 98'inin kapsama alanına alınacağını bildirdi. 
     Cahit Paksoy, NATO toplantısındaki tüm iletişimin Avea üzerinden yapıldığını da sözlerine ekledi. 
     
</TEXT>
</DOC>
