<DOC>
<DOCNO> 298956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur12.html </URL>
<DATE> 2004/12/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kadıköylüler'den marina protestosu... 
</HEADLINE>
<TEXT>

     Çiftehavuzlar kıyı dolgu alanına Büyük Kulüp üyeleri için özel marina yapılmak istenmesi, Kadıköylüler tarafından protesto edildi. 
     Çiftehavuzlar sahili Büyük Kulüp önünde toplanan çeşitli sivil toplum kuruluşları temsilcileri, Kadıköy Kent Konseyi üyeleri ve Kadıköy Mahalle Gönüllüleri, ''Büyük Kulüp marina açar, halk denize balkondan bakar'' ve ''Denizime dokunma'' yazılı pankartlar açtılar. 
     Eylem sırasında sabah sporu da yapan grup, hep birlikte ''Marinaya hayır'' diye bağırdı. 
     Marina karşıtı imza kampanyasının da başlatıldığı eylem sırasında konuşan Kadıköy Belediyesi Meclis Başkan Vekili Taner Tüzün, Büyük Kulüp yönetimini anlamakta zorluk çektiklerini ifade ederek, ''Burası halkın kullanımına ayrılmış bir yerdir'' dedi. 
     Kadıköy Kent Konseyi adına Şehir Plancıları Odası Kadıköy Şube Başkanı İlknur Karakaş tarafından okunan yazılı açıklamada da, söz konusu alana marina yapılması halinde ortaya çıkacak tehlikelere dikkat çekildi. 
     Açıklamada, sahilde en az 5.5 metre yüksekliğinde binalar olacağı, ilave 11 bin metrekarelik dolgu alanında dalga kıranlar, ticari binalar ve bakım üniteleri ile kıyıda olmaması gereken yapı yoğunluğunun yaşanacağı bildirildi. 
     Ekolojik dengenin bozulacağına, balık yataklarının yok olacağına dikkat çekilen açıklamada, deniz, görsel ve gürültü kirliliğinin ortaya çıkacağı, yeşil alanın ve yürüyüş yolunun yok olacağı, belediye tarafından yapılması planlanan plajın da yapılamayacağı kaydedildi. 
     Bölgenin yıllar süren temizleme çalışmaları sonucu tekrar denize girilebilir bir hale geldiği, ancak marina yapılmasıyla denizde yeniden geri dönülmez bir kirliliğin başlayacağı belirtilen açıklamada, yakındaki Kalamış ve Fenerbahçe marinaları varken buraya bir marina yapmanın anlamsız olduğunu vurgulandı. 
     Söz konusu marinanın Kıyı Kanunu'na da aykırı olduğu ifade edilen açıklamada, kanunu göre kıyıların kullanımında kamu yararının esas olduğu, oysa buraya yapılmak istenen marinanın kamuya kapalı olup sadece kulüp üyelerine açık olacağı kaydedildi. 
     Amatör balıkçı teknelerinin de pankartlarla destek verdiği eylem, Kadıköylüler'in ''marina istemiyoruz'' sloganıyla sona erdi. 
     
</TEXT>
</DOC>
