<DOC>
<DOCNO> 262659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/spo06.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kazanacağız 
</HEADLINE>
<TEXT>


Gençlerbirliği Teknik Direktörü Arıca, bugün UEFA Kupası ikinci tur ön elemesindeki rakipleri Hırvat Rijeka'yı yeneceklerini iddia etti 


İstikrar peşinde 
BAŞKENT ekibi, UEFA Kupası ikinci tur ön eleme ilk maçında bugün Hırvatistan'ın Rijeka takımını konuk edecek. Teknik Direktör Erdoğan Arıca, "Hedef rövanş için avantajlı skor elde etmek. Bunu da başaracak güçteyiz. İşimiz kolay değil. Maçın favorisi olduğumuzu kabul etmiyoruz. Ancak geçen yılki başarıları sürdürmek arzusundayız. Kazanmak istiyoruz ve kazanacağız" dedi. 

İki eksik var 
TECRÜBELİ hoca, rakiplerini hem kasetten, hem canlı olarak izlediklerini ifade etti. Skoko ise, Hırvat futbolunu iyi bildiğini ve gol yemeden kazanmak istediklerini vurguladı. 19 Mayıs Stadı'ndaki maç saat 20.15'te başlayacak. Gençlerbirliği'nde sakat Erkan ile cezalı Mustafa Özkan forma giyemeyecek. Polonyalı Mikulski'nin yöneteceği karşılaşma Show TV'den naklen ekranlara gelecek. 

Hırvatlar endişeli 

RIJEKA Teknik Direktörü Elvis Scoria, Erdoğan Arıca'nın aksine Gençlerbirliği'nin favori olduğunu söyledi. Scoria, "Hem burada, hem de sahamızda teslim olmadan mücadele edeceğiz. Rakibimiz kalecisinden forvetine kadar çok güçlü bir ekip" dedi. Hırvatistan Milli Takımı'nda da forma giyen Kaptanı Daniel Sariç ise "En güçlü rakip bize çıktı" yorumunu yaptı. 


</TEXT>
</DOC>
