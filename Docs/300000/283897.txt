<DOC>
<DOCNO> 283897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur58.html </URL>
<DATE> 2004/10/27/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Cumhuriyet'in 81.yıldönümü şölenlerle kutlanmaya başlandı 
</HEADLINE>
<TEXT>

     Cumhuriyetin 81. yıldönümü nedeniyle Bilfen Okulları'nda, İstanbul Valisi Muammer Güler'in de katıldığı ''Cumhuriyet Şöleni'' düzenlendi. 
     Çamlıca'daki Bilfen Okulları'ndaki şölende, 90 yaşındaki ünlü şair Fazıl Hüsnü Dağlarca adına, ''Dağlarca Burada'' adlı odanın açılışı da yapıldı. 
     Tekerlekli sandalyeyle geldiği okulda kurdeleyi kesen Dağlarca, adına oda açılmasından mutlu olduğunu belirterek, ''En büyük sevincim burada çocuklarla yaşamak. Beni burada çocuklar taşıyacak. Şu anda ilkokula girdiğim o basamakları hatırlıyorum. Çok mutluyum'' diye konuştu. 
     Çocukların kemanlarıyla karşıladığı Dağlarca'nın odasında çalışma masası, kalemi, özel eşyası, ödülleri ve kitapları bulunuyor. Ünlü şair her çarşamba günü burada çocuklarla birlikte vakit geçirecek. 
     Şölende İstanbul Valisi Muammer Güler de yaptığı konuşmada, Cumhuriyet'in kuruluş yıldönümü nedeniyle İstanbul'un her yerinde coşkulu kutlamalar yapıldığını belirtti. 
     Güler, Fazıl Hüsnü Dağlarca'nın Cumhuriyet'i bu günlere taşıyan aydınlardan olduğunu kaydederek, ''Cumhuriyet'i coşkuyla anlatan şairlerin başında Dağlarca geliyor'' dedi. 
     Modern Türkiye'nin bugün geldiği her noktayı Cumhuriyet'e borçlu olduğunu ifade eden Güler, çocuklara hitaben, ''Özgür Türkiye'nin bireyleri olmanızı Cumhuriyet'e, Atatürk'e ve arkadaşlarına borçluyuz. Cumhuriyet'in bütün kurum ve kurallarını, laik Cumhuriyet'i korumak bizim en şerefli görevimizdir'' diye konuştu. 
     Bilfen Okulları'nın Atatürkçü, Cumhuriyet'e gönülden bağlı nesiller yetiştiren bir kurum olduğunu belirten Güler, ''AB'ye giden yol da böylesine güzide eğitim kurumlarından geçer'' dedi. 
     Güler, Bilfen Okulları'nın, eğitim faaliyetlerini üniversiteyle taçlandırmasını istedi. 
     Cumhuriyet Şöleni, öğrencilerin çeşitli etkinlikleriyle devam etti. 
     İl Milli Eğitim Müdürü Ömer Balıbey'in de katıldığı şölende, sanatçı Yalın konser verdi. 
     
</TEXT>
</DOC>
