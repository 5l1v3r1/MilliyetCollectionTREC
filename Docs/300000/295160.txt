<DOC>
<DOCNO> 295160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko18.html </URL>
<DATE> 2004/12/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Viceroy marka sigaranın fiyatında indirim 
</HEADLINE>
<TEXT>

     British American Tobacco BAT en çok satan markası Viceroy'un fiyatlarında indirime gitti. 
     BAT'dan yapılan yazılı açıklamaya göre, bugünden geçerli olmak üzere kısa Viceroy'un fiyatı 1 milyon 800 bin liradan 1 milyon 500 bin liraya, uzun Viceroy'un fiyatı da 1 milyon 950 bin liradan 1 milyon 600 bin liraya düşürüldü. 
     BAT Türkiye Genel Müdürü Patrick M. Heneghan, ''Son zamanlarda rakiplerimiz tarafından yapılan yeni ürün tanıtımlarına karşılık olarak Viceroy'un fiyatını yeniden konumlandırdık. BAT olarak Ağustos ayında verdiğimiz 'Türk pazarına en uygun fiyatlı uluslararası markayı sunma' taahhüdümüzün arkasındayız'' dedi. 
     
     VİCEROY VE BAT'IN PAZAR PAYI 

     Viceroy'un, BAT'ın Temmuz ayında en iyi satan iki markasının fiyatlarını indirmesinden bu yana hızlı bir büyüme yaşadığı belirtilen açıklamada, Viceroy'un Ekim 2004'te yüzde 4.9'luk pazar payına ulaştığı açıklandı. 
     BAT'ın, iki yıl önce Türkiye'deki faaliyetlerine başladığından bu yana, 2007 yılı sonuna kadar 250 milyon doların üzerinde yatırım yapma hedefine ilişkin önemli bir ilerleme kaydettiği de vurgulanırken, şirketin Ekim 2004 itibariyle toplam pazar payı yüzde 6.4'e ulaştığı ifade edildi. 
     
</TEXT>
</DOC>
