<DOC>
<DOCNO> 274852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo02.html </URL>
<DATE> 2004/09/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum Fenerbahçe maç bitmeden pes etmez... 
</HEADLINE>
<TEXT>

     Birinci Süper Futbol Ligi'nde başkent deplasmanında Gençlerbirliği karşısında sahadan 2-1'lik skorla galip ayrılan Fenerbahçe'de, teknik direktör Chirstoph Daum, ''Fenerbahçe hiçbir zaman maç bitmeden pes etmez'' dedi. 
     Karşılaşma sonrasında yapılan basın toplantısında konuşan Alman teknik adam, kazandıkları için futbolcularını tebrik ettiğini ifade ederek, ''Her an galip geleceğimize inandık ve mükafatını aldık. Fenerbahçe hiçbir zaman maç bitmeden pes etmez. Bunun sonucunda da sahadan 3 puanla ayrıldık. İlk yarıda girdiğimiz pozisyonları değerlendiremedik ve işimizi zorlaştırdık. Yediğimiz gol net bir gol pozisyonu değildi'' diye konuştu. 
     Gençlerbirliği'nin ikinci yarıda daha iyi oyun ortaya koyduğunu ve haklı olarak öne geçtiğini vurgulayan Daum, şöyle devam etti 
     ''Biz ise sahaya az şeyler yansıttık. İlk yarıyı kontrol ettik. Oyuncularım da 'nasıl olsa oyun kontrolümüz altında golü buluruz' düşüncesiyle oynadı. Golü yedikten sonra güçlendirilmiş defansa karşı pozisyon bulmak daha zor oldu. Boşlukları bulup, sonuca gitmeyi herşeye rağmen başardık. Değiştirdiğim oyuncuların yanı sıra 6-7 oyuncu daha değiştirebilirdim. Böyle bir maçı kazanmak için ilgili şansımızı zorladık. Beraberlik sonrası baskımızı artırdık ve 3 puanı aldık. Takımım kendi kendisini ödüllendirdi.'' Alman teknik direktör, Gençlerbirliği'ne UEFA Kupası maçında başarılar dileyerek, ''Gençlerbirliği 120 dakikaya kendisini hazırlar ve bir üst tura geçerler. Ben de kendilerini kutlarım'' dedi. 
     
     AVRUPA ŞAMPİYONLAR LİGİ 

     Teknik Direktör Christoph Daum, Avrupa Şampiyonlar Ligi'nde deplasmanda güçlü İngiliz temsilcisi Manchester United maçıyla ilgili olarak da, bu maçta defans yaparak savaşmayacaklarını söyledi. 
     Manchester United ve diğer takımların tecrübeli takımlar olduğuna dikkati çekerek, ''Bu maçlar büyük maçlar. Rakiplerimiz tecrübeli takımlar. Kadrolarında iyi ve tecrübeli oyuncuları var. Orta sahada rakibi bozarak, oyunu dengelemeye çalışacağız. Şansımız da yanımızda olursa, başarabiliriz'' diye konuştu. 
     Savaşmalarının yanı sıra taktiksel organizasyonu da sahaya yansıtmaları gerektiğini belirten Daum, sözlerini şöyle tamamladı 
     ''Bu maçlar lig maçlarından farklı maçlar. Ligde her zaman galibiyet bekleniyor. Bu maçlarda ise böyle bir şey yok. Atağa yönelik olarak oynarsak, işimiz kolaylaşır. İki gün önce Manchester'e gideceğiz. takımı en iyi şekilde maça hazırlamaya çalışacağız. Rakibin güçlü taraflarının yanı sıra zaafları da var.'' 
     
     GENÇLERBİRLİĞİ CEPHESİ 

     Gençlerbirliği Teknik Direktörü Erdoğan Arıca da maçtan sonra yaptığı açıklamada, beraberliğe üzülürken, mağlup olduklarını söyledi. 
     Her iki takım oyuncuların da centilmence mücadele ettiklerini ifade eden Arıca, ''Bizim takımımız arzulu istekli ve coşkuluydu. Baskı altında daha fazla dirençli olmak zorundayız. Beraberliğe üzülürken, mağlup oluyorsunuz, çok üzücü'' diye konuştu. 
     
     MAÇTAN NOTLAR 

     Gençlerbirliği-Fenerbahçe maçında protokol tribünde çok büyük yoğunluk yaşandı. Gelen misafirlerin merdivenlerde oturdukları gözlendi. 
     Sarı-lacivertli takım ligde üst üste 6. galibiyetine imza atarken, Manchester United maçı öncesinde moral buldu. 
     
</TEXT>
</DOC>
