<DOC>
<DOCNO> 270960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo06.html </URL>
<DATE> 2004/09/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Beşiktaş, galibiyet hasretine son vermek istiyor... 
</HEADLINE>
<TEXT>

     Beşiktaş, Sakaryaspor ile yarın yapacağı maç öncesinde Birinci Süper Futbol Ligi'nde tam 154 gündür galibiyete hasret. 
     Ligdeki son galibiyetini geçen sezonun 28. haftasında, 4 Nisan 2004 tarihinde Atatürk Olimpiyat Stadı'nda 2-1'lik skorla Galatasaray karşısında alan Beşiktaş, 11 Nisan 2004'te Gençlerbirliği ile başlayan seride daha sonra yaptığı maçlarda 6'sı geçen sezon, 4'ü de bu sezona ait olmak üzere son 10 lig maçında 3 puanı birarada göremedi. 
     
     İSTANBUL DIŞI ''KABUS'' OLDU 
     Beşiktaş, lig maçlarında İstanbul dışında yaptığı maçlarda da galibiyeti adeta unuttu. 
     Siyah-beyazlılar, geçen sezonun 19. haftasında, 1 Şubat 2004'te deplasmanda Bursaspor'u 1-0 yendiği maçın ardından, İstanbul dışında yaptığı 7'si geçen sezona, 3'ü de bu sezona ait olmak üzere toplam 10 lig maçında galip gelemedi. 
     Bu maçlardan 5'ini yitiren, 5'inde de berabere kalan Beşiktaş, 16 gol yerken, yalnızca 7 gol atabildi. 
     
     BİR TÜRLÜ GELMEYEN 800. GALİBİYET 
     Beşiktaş, Sakaryaspor ile yarın yapacağı maçta, Birinci Futbol Ligi tarihindeki 800. galibiyetini almayı hedefliyor. 
     47 yaşına giren Birinci Futbol Ligi tarihinde şimdiye dek yaptığı 1496 maçta toplam 799 galibiyet elde eden siyah-beyazlılar, 10 maçtır elde edemediği 3 puana Sakaryaspor deplasmanında ulaşarak, 800. kez taraftarlarını sevindirmek istiyor. 
     
     BİR KÖTÜ REKORUN DAHA KAPISINDA 
     Birinci Süper Futbol Ligi 2004-2005 sezonunda yaptığı 4 maçta 2 puan alarak, son 29 yılın en başarısız startını veren, ligde üstüste 10 maç kazanamayarak, tarihinin en kötü performansını sergileyen Beşiktaş, kalesinde üstüste gol görme açısından da rekora gidiyor. 
     Ligde 16 maçtır kalesini gole kapatamayan Beşiktaş, yarın Sakaryaspor deplasmanında da gol yemesi durumunda, 2000-2001 sezonundaki 17 maçlık kötü rekoruna ortak olacak. 
     Siyah-beyazlılar 2000-2001 sezonunda 6. ile 22. haftalar arasında yaptığı üstüste 17 lig maçında da kalesinde en az 1 gol görerek, lig tarihinde bu bakımdan en kötü performansını sergilemişti. 
     ''Kara Kartallar, 2003-2004 sezonunun 22. haftasında 0-0 berabere kaldığı Malatyaspor deplasmanının ardından, 12'si geçen sezon, 4'ü de bu sezona ait olmak üzere, üstüste toplam 16 lig maçında kalesini gole kapatamadı. 
     
</TEXT>
</DOC>
