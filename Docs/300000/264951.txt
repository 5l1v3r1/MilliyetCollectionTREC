<DOC>
<DOCNO> 264951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun10.html </URL>
<DATE> 2004/08/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsrail, Filistinlilerin 10 evini yıktı... 
</HEADLINE>
<TEXT>

     İsrail ordusu, Gazze şeridinde Filistinlilere ait 10 evi yerle bir etti. 
     Güneydeki Han Yunus mülteci kampına dün gece baskın yapan İsrail birlikleri, tanklar ve buldozerlerle 10 evi yıktı, üçünü hasar vererek bıraktı. 
     Operasyon sırasında çatışma çıkmadığı kaydedildi. 
     İsrail, militanların ailelerine ait olduğu iddia ettiği evleri yıkıyor. 
     
     YÜKSEK MAHKEME 
     Öte yandan, İsrail Yüksek Mahkemesi hükümetten, Batı Şeria'da inşa etmekte olduğu ''güvenlik duvarının'' güzergahı hakkında 30 güne kadar açıklama yapmasını istedi. 
     Mahkeme, hükümetin Uluslararası Lahey Adalet Divanı'nın duvarı yasadışı ilan eden kararını da değerlendirmesi gerektiğini bildirdi. 
     Uluslararası Adalet Divanı, geçen ayın 9'unda verdiği kararda, ''duvar'' inşaatını yasadışı bulmuş ve İsrail'den, duvarın Filistin tarafındaki kısımlarını yıkmasını, Filistinlilere verdiği zararı karşılamasını istemişti. 
     BM genel kurulu da, İsrail'in Uluslararası Adalet Divanı'nın kararına uymasını isteyen karar tasarısını 20 Temmuz'da kabul etmişti. 
     ''Terörü önleyeceğim'' diyerek 700 km'lik duvar inşa etmeye başlayan İsrail hükümeti, mahkeme kararını ''kaale almayacağını'' daha önce açıklamıştı. 
     
</TEXT>
</DOC>
