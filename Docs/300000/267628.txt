<DOC>
<DOCNO> 267628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo41.html </URL>
<DATE> 2004/08/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Mustafa Özkan, Shaktar Donetsk yolunda... 
</HEADLINE>
<TEXT>

     Gençlerbirliği Kulübü Başkanı İlhan Cavcav, transferin bitimine 1 gün kala Mustafa Özkan için Mircea Lucescu'nun çalıştırdığı Ukrayna'nın Shaktar Donetsk takımından bu futbolcuyla anlaşma sağlandığı yönünde bir faks aldıklarını söyledi. 
     İlhan Cavcav, Mustafa'nın liglerin başlamasından sonra zamansız olarak takımdan ayrılmasının kendilerini sıkıntıya soktuğunu belirterek, ''Ukrayna takımından aldığımız faksta Mustafa ile anlaşmaya vardıkları ve bu işi bitireceklerini bildiriyorlar. Transferin bitimine 1 gün kala forvetteki bir oyuncumuzun gitmesi bizi arayışa itti'' dedi. 
     
     GENÇLERE FRANSIZ GOLCÜ 
     Cavcav, sezon başında Bülent'i de forvette fazla oyuncuları olduğu için gönderdiklerini, şimdi ise yurtdışında bir oyuncuyla temasa geçtiklerini ifade ederek, şöyle konuştu 
     ''Sürenin çok kısa olması bizi çok zor durumda bıraktı. Aceleyle bir Fransız futbolcuyla temasa geçtik. Görüşmelerimiz sürüyor. Bugün yarın anlaşmaya varırsak, bu futbolcuyu Ankara'ya getirterek sözleşme imzalayacağız. Aksi durumda ise Türkiye'den bir forvet bulmaya çalışacağız. Sürenin kısa oluşu nedeniyle istediğimiz gibi bir golcü bulamazsak, bu transferi devre arasına bırakacağız.'' 
     
     CAVCAV'DAN ERSUN YANAL'A DESTEK 
     Geçlerbirliği Kulübü Başkanı İlhan Cavcav, milli takımın yapacağı maçlara da değinerek, Milli Takımlar Teknik Direktörü Ersun Yanal'ın işinin zor olduğunu vurguladı. 
     Cavcav, konuşmasını şöyle tamamladı 
     ''Takımlarımızın sezon başı nedeniyle formsuz oluşu milli takımı da olumsuz yönde etkiliyor. Bütün takımların yaşadığı büyük form düşüklüğü nedeniyle milli takıma oyuncu seçmekte de Ersun hoca ve ekibi zorlanıyor. Bu anlamda Ersun hocaya büyük iş düşüyor. Allah yardımcısı olsun.'' 
     
</TEXT>
</DOC>
