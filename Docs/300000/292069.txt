<DOC>
<DOCNO> 292069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy27.html </URL>
<DATE> 2004/11/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
AKP'li Demir, Bush'a Felluce mektup yazdı... 
</HEADLINE>
<TEXT>

     AKP Samsun milletvekili Cemal Yılmaz Demir, ABD Başkanı George W. Bush'a gönderdiği mektupta, "Allah'ın kutsal mabedinde askerlerinizin silahsız, savunmasız ve yaralı Iraklı'nın başına yağdırdığı kurşun, aslında insanlığa ve insani değerlere sıkılmıştır" diye yazdı. 
     ABD'nin Irak'ta yürüttüğü operasyonlarda sergilediği insanlık dışı uygulamalara Başbakan Recep Tayyip Erdoğan, TBMM Başkanı Bülent Arınç ve TBMM İnsan Hakları Komisyonu Başkanı Mehmet Elkatmış'ın ardından AKP'den bir eleştiri daha geldi. 
     AKP Samsun milletvekili Cemal Yılmaz Demir, ABD Başkanı George W. Bush'a gönderdiği mektupta, "Allah'ın kutsal mabedinde askerlerinizin silahsız, savunmasız ve yaralı Iraklı'nın başına yağdırdığı kurşun, aslında insanlığa ve insani değerlere sıkılmıştır" dedi. Demir, ABD'nin Irak'a, halkı Saddam'dan, dünyayı da Saddam'ın kimyasal silahlarından korumak için girdiğini anımsatarak, "Şimdi Irak halkı bomba ve kurşun yağmuru altında iken, Saddam korumanız altında. Nerede savaşın nedeni sayılan dünyayı ve insanlığı tehdit eden silahlar" diye sordu. 
     Demir, "Irak halkının başına yağan her bomba ve kurşunun direnişi arttırmasına şaşırmamanız gerekir. Çünkü bu direnişi sizin yarattığınız nefret beslemektedir. Irzına geçilenin ve kafasına kurşun yağdırılanların sizin kızınız, oğlunuz, anneniz, babanız veya eşiniz olduğunu düşündüğünüzde, giderek artan nefretin kaynağı hakkında fikir sahibi olacağınıza eminim" diye yazdı. 
     
</TEXT>
</DOC>
