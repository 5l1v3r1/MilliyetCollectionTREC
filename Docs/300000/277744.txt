<DOC>
<DOCNO> 277744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko27.html </URL>
<DATE> 2004/10/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Coşkun Türkiye'nin AB'ye üyeliği Avrupa'nın menfaatine olacaktır 
</HEADLINE>
<TEXT>

     Sanayi ve Ticaret Bakanı Ali Coşkun, ''Türkiye'nin AB'ye tam üyeliği sadece Türkiye'nin menfaatine değil, daha büyük ölçüde Avrupa'nın menfaatine olacaktır'' dedi. 
     Bakan Coşkun, Tuzla Serbest Bölgesi içinde yer alan Türk-Alman ortak kuruluşu Spinner Takım Tezgahları Teknoloji Merkezi'nin açılışını gerçekleştirdi. 
     Coşkun, yaptığı konuşmada, Türkiye'nin Avrupa'yı Asya ve Afrika'ya, Batı'yı İslam alemine bağlayan stratejik bir köprü durumunda olduğunu ifade ederek, Balkanlar, Kafkaslar ve Ortadoğu üçgeninde, daima ileriye dönük, dünya barışı için hep fedakarlıklar yapmış önemli bir konumda bulunduğunu söyledi. 
     Coşkun, bugün Avrupalılar'ın da bu gerçeği öğrenmiş olmalarının mutlu bir gününün yaşanmakta olduğunu ifade ederek, ilerleme raporunun açıklanacağını hatırlattı. 
     İtalya'nın ev sahipliğinde Napoli'de 3 gün süren AB ve Akdeniz Ülkeleri Sanayi Bakanları Toplantısı'na katıldığını anlatan Coşkun, şöyle devam etti 
     ''Bütün dostlarımızın artık ön yargıdan kurtularak Türkiye'yi anlamış olmalarından Türkiye adına değil, Avrupalılar adına memnun oldum. Çünkü zamanla anlayacaklardır ki, Türkiye'nin AB'ye tam üyeliği sadece Türkiye'nin menfaatine değil, daha büyük ölçüde Avrupa'nın menfaatine olacaktır. O bakımdan bugün önemli bir gündür.'' Coşkun, açılış sırasında, bir ekranda ''Türkiye Avrupa'ya hoşgeldiniz'' sözünün yazılı olduğunu hatırlatarak, ''Biz zaten Avrupa'daydık'' dedi. 
     Spinner'in Türk ortaklarıyla böyle bir işyeri açmış olmasının ayrı heyecanı içinde de olduğunu söyleyen Coşkun, Türkiye'nin burada üretilecek olan tezgahları 1968'den beri fabrikalarında kullandığını, bu nedenle de böylesine önemli bir fabrikayı selamlamaktan çok mutlu olduğunu belirtti. 
     Coşkun, Spinner'ın Türkiye'yi seçmesinin kendi adlarına da bir kazanç olduğunu vurgulayarak, firmanın Türkiye'nin yan sanayiinin rekabetinde de etkili olacağını ifade etti. 
     Coşkun, Spinner'ın tesislerinin Türkiye'de açılmasının AB'nin bölgesel gücünün dünyada gelişen en güzel örneği olduğunu söyledi. 
     İtalya'daki toplantıda bakanlar arasında iki temel konunun konuşulduğunu, bunlardan birinin küçük ve orta ölçekli işletmelerin rekabet güçlerinin artırılması ve pazar entegrasyonu, diğerinin de AB'nin Akdeniz'i serbest ticaret bölgesi haline getirme isteği olduğunu bildiren Coşkun, dün bütün Akdeniz ülkeleriyle anlaşmalar imzalandığını kaydetti. 
     AB'nin de sadece kendi içinde değil, komşu ülkelerle beraber büyük bir ekonomik güç haline gelmekte olduğuna işaret eden Coşkun, bu bakımdan Türkiye AB'ne tam üye olmadan, güvenip Türkiye'ye geldikleri için Spinner firmasına Hükümet adına teşekkür etti. 
     
     ''İHRACATTAKİ BÜYÜME BAŞDÖNDÜRÜCÜ'' 
     Ali Coşkun, bakanlık olarak 24 saat yatırımcının hizmetinde olduklarını ve yatırımcının önündeki bütün engellerin kaldırılacağını vurgulayarak, şunları kaydetti 
     ''AB'ye uyum yasaları çerçevesinde yoğun Meclis çalışmaları dolayısıyla sanayii ilgilendiren birçok yenilikçi yasaları çıkaramadık. Önümüzdeki dönemde onları da çıkararak, yeni destek ve teşviklerle Türkiye'nin kısa zamanda başta otomotiv sanayi olmak üzere makina ve diğer ana sektörlerde yatırım merkezi, cazibe merkezi haline geleceğinin işaretleri şimdiden çıktı. Çünkü Türk ekonomisi geçirdiği sarsıntılardan sonra 2003 yılında makro dengeleri çok sağlam vaziyette dengeledi. 2004 yılında yatırım, üretim ve ihracat seferberliğini başlattı. İhracattaki büyüme, yatırımdaki hızlandırma hakikaten herkesin başını döndürücü seviyede devam ediyor. Bu gelişmenin farkında olanlar kazanacaklar.'' 
     
     BMW VE BOEING'DE TÜRK TASARIMI TEZGAH 
     Spinner Takım Tezgahları Sanayi ve Ticaret Limited Şirketi Genel Müdürü Ali Avcı da, Spinner Takım Tezgahları'nın yüzde 50 Alman sermayesiyle kurulmuş, tüm üretimini Türkiye'de yan sanayisiyle beraber gerçekleştiren ve üretiminin de yüzde 80'ini ihraç eden bir kuruluş olduğunu söyledi. 
     Spinner'in bugün Malezya'dan Çin'e, İngiltere'den Kanada'ya, Almanya'dan Hindistan'a dünyanın her köşesine Türk mühendislerinin tasarımı ve Türk insanının üretimiyle gerçekleştirilen yüksek teknolojiye sahip CNC takım tezgahları satmakta olduğunu ifade eden Avcı, BMW, Opel ve Boeing gibi fabrikalarda Türkiye'de tasarlanan ve üretilen takım tezgahlarının çalıştığını bildirdi. 
     Törenden sonra, Ali Coşkun ve Ali Avcı beraberindekilerle tesisi gezdi. 
     12 bin metrekarelik açık alana kurulu, 6 bin 500 metrekarelik tesislerde, otomobil, savunma, elektronik, tıp tekniği, makina, motor, gemi, uçak gibi endüstriyel üretimler için yılda 250 CNC Bilgisayarlı Numerik Kontrol takım tezgahları üretiliyor. 
     
</TEXT>
</DOC>
