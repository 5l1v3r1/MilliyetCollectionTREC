<DOC>
<DOCNO> 260344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonyas01.html </URL>
<DATE> 2004/08/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Messenger, fırlatıldı 
</HEADLINE>
<TEXT>

     Yaklaşık 30 yıl aradan sonra Merkür gezegenine gönderilen ilk uzay aracı olan Messenger'ı taşıyan Boeing Delta 2 roketi bugün Florida'daki Cape Canaveral Üssü'nden fırlatıldı. Dün gerçekleştirilmesi planlanan fırlatma işlemi Florida'daki kötü hava koşulları nedeniyle bugüne ertelenmişti. Yedi yıllık bir yolculuğun ardından Güneş'e en yakın gezegen Merkür'ün yörüngesine girecek olan Messenger bir yıl boyunca çeşitli araştırmalar yapacak. 
     Yörüngeye girene kadar 7.9 milyar kilometre yol katedecek olan Messenger'ın, Merkür'ün yakınlarından ilk olarak 2008 yılında geçmesi bekleniyor. Araç yörüngeye girdikten sonra gezegenin yüzey haritası, jeolojik geçmişi, kutupları ve atmosferi hakkında bilgi toplayacak. Messenger ayrıca Merkür'deki kraterlerde donmuş su arayacak. 
     Merkür'e son olarak 1974 ve 1975 yıllarında Mariner 10 uzay aracı bu kadar yaklaşabilmişti. Merkür'e yakın üç geçiş yapan Mariner 10, gezegenin yüzeyiyle ilgili ayrıntılı veri toplamıştı. Daha kapsamlı bir araştırma yapacak olan Messenger yedi bilimsel araç taşıyor. 

     
</TEXT>
</DOC>
