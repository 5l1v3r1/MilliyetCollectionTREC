<DOC>
<DOCNO> 258736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko01.html </URL>
<DATE> 2004/07/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Serdengeçti 'Biraz gevşeyelim' düşüncesinin sonu krizdir 
</HEADLINE>
<TEXT>

     Merkez Bankası Başkanı Süreyya Serdengeçti, faiz dışı fazlayla ilgili eleştirilere dikkati çekerek, '' Çok fazla sıkıldık biraz gevşeyelim düşüncesinin arkasından gelecek olan resmen krizdir'' dedi. 
     Bornova Rotary Kulübü Derneği tarafından Crowne Plaza Oteli'nde düzenlenen toplantıda ''İstikrar Arayışında Nereden Nereye'' konulu bir sunum yapan Serdengeçti, Türkiye'nin 30 yıllık enflasyon politikalarını ve son dönemde yapılanları özetledi. 
     Serdengeçti, Türkiye'de halen rekabet gücünün kura bağlı olarak değiştiği, enflasyonun büyümeye olumlu etkileri bulunduğu, dalgalı kurun istikrarsızlık getirdiği, sıkı maliye politikalarının büyümeyi engellediği ve TL'nin suni olarak aşırı değerli tutulduğu gibi ''yanlış düşünceler'' bulunduğunu ifade etti. Serdengeçti, şöyle konuştu 
     ''Maliye politikasında yüksek faiz dışı fazla verilmesi, politikaların kararlılığının göstergesidir. Hükümetin niyetleri konusunda sinyal görevi görür. Bekleyişleri şekillendirir, güven verir, uzun vadeli görmeyi sağlar. 
     Hala orada burada Bu kadar faiz dışı fazla da çok yüksek, bunu biraz gevşetelim deniyor. 'Aman ha' diyorum, Türkiye'nin yakın geçmişi, yarıda bırakılan istikrar programlarıyla doludur. Yarıda bırakma gerekçeleri de hep böyle şeylere dayanır. 'Çok fazla sıkıldık biraz gevşeyelim' düşüncesinin arkasından gelecek olan, sadece enflasyonun yükselmesi, büyümenin küçülmeye dönüşmesi değil, resmen krizdir. Geçmişte çok yaşadık. Disiplinden hiçbir şekilde vazgeçmememiz gerekiyor.'' 

     
</TEXT>
</DOC>
