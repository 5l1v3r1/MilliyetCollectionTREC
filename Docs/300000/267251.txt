<DOC>
<DOCNO> 267251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/gun04.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, Budist soyadına çok kızdı 
</HEADLINE>
<TEXT>


Budist olduktan sonra Sanskritçe "en yüce nokta" anlamına gelen "Padmapani Paramabindu" adını alan Türk'e savcıdan yanıt Bu adla ulus, ulusluktan çıkar 

GÖKÇER TAHİNCİOĞLU Ankara 

Budist olan ve adını "Padmapani Paramabindu" olarak değiştirmek isteyen Haluk Aslaniskender, savcılık ile nüfus müdürlüğünün sert yorumlarıyla karşılaştı. Ad değişikliğine izin veren mahkeme kararını temyiz eden savcı, "kamuoyunu incittiği aşik r olan bu adın, ulusu, ulusluktan çıkartacak bir mecraya sokabileceğini" iddia etti. 
Nüfus cüzdanının din hanesindeki "İslam" ibaresini "Budist" olarak değiştiren Aslaniskender, adının Padmapanys Leonalexandros olması için başvurduğu nüfus müdürlüğünden "ret" yanıtı aldı. Mahkemeye başvuran Aslaniskender, isteğini gerçekleştiremedi. Kararın Yargıtay'da "usul" yönünden bozulmasının ardından, davayı yeniden görüşen Ankara 1. Asliye Hukuk Mahkemesi, Budizm ve Sanksritçe uzmanı Prof. Dr. Korhan Kaya'yı bilirkişi tayin etti. Kaya, Leonalexandros soyadının, "Haluk İskender"in Yunancası olduğunu kaydetti. 

Savcı kararı temyiz etti 
Yine mahkemeye başvuran Aslaniskender de, adını Padmapani Paramabindu olarak değiştirmek istediğini belirtti. Kaya, bu adın "Sanksrit dilinde 'en yüce nokta' anlamına gelen dini bir sözcük" olduğunu kaydetti. Mahkeme, Avrupa İnsan Hakları Sözleşmesi ve Anayasa'nın "din özgürlüğü"ne ilişkin 24. maddesi uyarınca istemi yerinde buldu. 
Kararın bozulması için Yargıtay'a başvuran Ankara Savcısı Fuat Samancı, ad değişikliğinin din özgürlüğüyle değil, bir ulusun dili, kültürü, örf ve gelenekleriyle ilgili olduğunu vurguladı. Toplumun diline, kültürüne ters düşen yabancı bir adın "kişisel hak" diye alınmasının, hakların sınırlarının zorlanması anlamına geleceğini savunan Samancı, "Buradaki adın, Hint toplumunda haklı nedene dayanması mümkündür. Ancak Türk toplumunda mümkün değildir" değerlendirmesini yaptı. 
Nüfus Kanunu'na aykırı adlar konulamayacağını belirten Samancı, bu adın bir Türk vatandaşına verilmesinin yasalara aykırı olduğunu vurguladı. 

Nüfus müdürlüğü Soyadı Türkçe olur 

Aslaniskender'in adını değiştirmesine karşı çıkan Ankara Nüfus Müdürlüğü de kararı temyiz etti. Müdürlük, temyiz dilekçesinde, özgürlüklerin sınırsız olmadığını belirterek, sadece dini inanca göre yapılacak değişikliğin laik devlet ve toplum anlayışına, üstün kamu yararına aykırılık teşkil edeceğini kaydetti. Soyadı Kanunu'na göre soyadının Türkçe olması gerektiğini, gülünç, iğrenç ve hakaret anlatan ad ve soyadlarının kullanılamayacağını belirten müdürlük, kararın bozulmasını istedi. 


</TEXT>
</DOC>
