<DOC>
<DOCNO> 291205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur22.html </URL>
<DATE> 2004/11/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
40 yıllık katırı ölünce bir hafta yas ilan etti 
</HEADLINE>
<TEXT>

     Tekirdağ'ın Şarköy İlçesi'nde, 40 yıldır baktığı katırının ölümüne üzülen kişi, evinde bir hafta yas ilan etti. 
     AA muhabirinin edindiği bilgiye göre, Şarköy Cumhuriyet Mahallesi'nde yaşayan Ali Beyhan'ın 40 yıldır baktığı katır, bugün öldü. 
     Katırının ölümüne çok üzülen ve saatlerce katırın cesedinin yanından ayrılmayan Beyhan, 40 yıl tarla, bağ ve odun işinde kendisine hizmet eden katırı için evinde bir hafta yas ilan ettiğini söyledi. 
     Bir hafta boyunca eğlence programlarından uzak duracağını, az yemek yiyeceğini ve insanlarla fazla görüşmeyeceğini ifade eden Beyhan, bu davranışlarıyla 40 yıllık dostuna 'vefasını' göstereceğini kaydetti. 
     Beyhan, katırını bir ara satmaya ikna olduğunu, ancak daha sonra bu düşüncesinden vazgeçtiğini anlatarak, ''Evimizin bir ferdi olmuştu. Ölümü beni çok üzdü. Ama ne yapalım, ölüme çare bulunmuyor'' diye konuştu. 
     Babasının 40 yıllık katırlarının ölümünden dolayı çok üzüldüğünü belirten Hüseyin Beyhan ise ''Babam kendisine 40 yıldır hizmet eden katırını çok seviyordu. Bu ölümden çok etkilendi. Babamın ilan ettiği yasa biz de uymaya çalışacağız'' diye konuştu. 
     
</TEXT>
</DOC>
