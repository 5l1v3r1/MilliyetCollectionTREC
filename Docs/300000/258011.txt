<DOC>
<DOCNO> 258011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun11.html </URL>
<DATE> 2004/07/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
1.8 milyon dolar çıkan biletini bağışladı 
</HEADLINE>
<TEXT>

     Japonya'da kimliğini gizleyen bir piyango talihlisi, 1,8 milyon dolar tutarında para ödülünü kazanan biletini, sellerden zarar görenler yararına kullanılması için bağışladı. 
     Yardımsever talihli, Fukui bölgesi valisine bir mektup göndererek, ''Size, felaketten zarar gören insanlara biraz destek olması umuduyla, şanslı bir piyango bileti gönderiyorum'' dedi. 
     Fukui Valiliği yetkilisi Hiroko İmatomi, mektubun son derece içten bir dille yazıldığını belirterek, bağışçının ''büyük bir kalbi olan ve insanlara yardım etmeyi umut eden az rastlanır bir insan'' olabileceğini söyledi. 
     İmatomi, 200 milyon yen 1,82 milyon dolar ödül kazanan biletin gerçek olduğunun tespit edildiğini, ancak sahte isim kullanan talihlinin kimliğinin belirlenemediğini belirtti. 
     Fukui bölgesinde, 17-18 Temmuz'da meydana gelen sellerde 3 kişi ölmüş, 17 kişi yaralanmış, ayrıca 200'den fazla ev hasar görmüştü. 
     
</TEXT>
</DOC>
