<DOC>
<DOCNO> 287197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo41.html </URL>
<DATE> 2004/11/08/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
A Milli Takım Ukrayna maçı hazırlıklarına 10 eksikle başladı 
</HEADLINE>
<TEXT>

     A Milli Futbol Takımı, 17 Kasım Çarşamba günü Ukrayna ile yapacağı 2006 Dünya Kupası Eleme Grubu maçının hazırlıklarına başladı. 
     Milli Takımlar Teknik Direktörü Ersun Yanal yönetiminde Florya Metin Oktay Tesisleri'nde gerçekleştirilen akşam antrenmanına 14 futbolcu katıldı. 24 kişilik aday kadrodan, yurtdışında oynayan futbolcular Emre, Yıldıray, Nihat, Halil ve Hamit, dün lig maçlarında forma giyen Trabzonsporlu Gökdeniz, Hüseyin ve Fatih, Çaykur Rizesporlu Kürşat ve nezle olan kaleci Volkan ilk çalışmada yer almadı. 
     Neşeli geçen antrenmanda milliler, ısınma çalışmalarının ardından iki takım halinde dar alanda kafayla gol çalışması yaptı. Bu çalışmasın sonunda kazanan sarı takım sevinç gösterisinde bulundu. Daha sonra futbolcular yarı sahada çift kale maç oynadı. Çift kale maçın ardından Hasan, Tuncay, Okan, İbrahim Toraman ve Bülent şut çalışırken, öteki oyuncular koşuyla antrenmanı tamamladı. 
     A Milli Futbol Takımı, yarın yapacağı tek antrenmanla Ukrayna maçı hazırlıklarını sürdürecek. 
     Bu arada, Futbol Federasyonu Eğitim Dairesi Koordinatörü Turgay Renklikurt ile Milli Takım Mentörü Turgay Biçer'in, dengeli beslenme ve oruç konusunda milli oyunculara Polat Renaissance Otel'de bugün bir brifing verdiği öğrenildi. 
     
     FUTBOLCULARIN GÖRÜŞLERİ 
     Antrenman öncesi milli futbolculardan Cihan, Tuncay ve Okan, Ukrayna maçı ile ilgili görüşlerini açıkladı. 
     Cihan, uzun bir aradan sonra A Milli Takım'a tekrar çağrıldığı için çok mutlu olduğunu ifade ederek, ''Yaklaşık iki yıl sonra yeniden milli takımdayım. Dünya Kupası'ndan sonra ilk kez katılıyorum. Görev verdiği için hocama teşekkür ederim. Ukrayna maçı, kazanmamız gereken maç. İyi oynayıp 3 puan almak istiyoruz'' dedi. 
     Tuncay, Ukrayna maçının zor geçeceğini ifade ederek, ''Almanya'ya giden yolda önemli bir maç. Kazanmak için herkes hırslı olacak ve mücadelesini verecek'' derken, karışık bir grupta yer aldıklarını ve herkesin iddiasının bulunduğunu kaydeden Okan ise ''Deplasmanda önemli puanlar aldık. Bunları avantaja çevirebilmemiz için sahamızdaki maçları da kazanmamız gerekiyor. Fenerbahçe Şükrü Saracoğlu Stadı'nda, Kazakistan maçında olduğu gibi yine güzel bir atmosferde oynayacağız. Kazanacağımıza inanıyorum'' diye konuştu. 
     
</TEXT>
</DOC>
