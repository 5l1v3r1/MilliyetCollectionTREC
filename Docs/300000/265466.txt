<DOC>
<DOCNO> 265466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko03.html </URL>
<DATE> 2004/08/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dünya ekonomisinin yüzde 3.7 büyümesi öngörülüyor 
</HEADLINE>
<TEXT>

     Dünya ekonomisin bu yıl yüzde 3.7 ve dünya ticaretinin ise yüzde 7.5 oranında büyümesi öngörülüyor. 
     Geçen yıl dünya ekonomisindeki büyüme yüzde 3.9 olmuştu. 
     Dış Ticaret Müsteşarlığı'nın Dünya Ekonomisi ve Ticaretindeki Gelişmeler değerlendirmesine göre, dünya mal ihracatı da 2003 yılında yüzde 16 artarak 7.3 trilyon dolara ulaştı. Reel olarak bakıldığında bir önceki yıla göre yüzde 4.5 oranında arttı. 
     Dünya mal ihracatında görülen yüzde 16'lık nominal artışın yaklaşık üçte ikisi dolar kaynaklı fiyat değişimlerinden kaynaklanırken, dünya ticaretinin bu seviyede büyümesinde Asya ve ABD ekonomilerinin beklenenden fazla büyümesi etkili oldu. Dünya ticaretinde görülen artışın dünya ekonomisinin genişlemesiyle 2004 yılında da devam etmesi bekleniyor. 
     
     ASYA VE GEÇİŞ EKONOMİLERİ DİNAMİK 
     2003 yılında Asya ve geçiş ekonomileri en dinamik ticaret performansı gösteren bölgeler olurken, bölgelerin ihracat ve ithalatları reel olarak yüzde 10-12 arasında artış kaydetti. Bu oran, dünya mal ticareti artışının iki katından fazla oldu. 
     Türkiye'nin de içinde bulunduğu gelişmekte olan ülkelerin ihracatları ise yüzde 17'lik yükselişle, 2.2 trilyon dolar olarak gerçekleşti. 
     2003 yılında euro, yen ve diğer Batı Avrupa para birimlerinin dolar karşısında değer kazanması önemli bir gelişme olurken, cari işlemler dengesinde bölgeler arasında görülen yapısal ve büyüklük farklılıklarına bakıldığında, 2003 yılındaki döviz kuru ayarlamalarının doğru yönde ortaya çıktığı görüldü. Söz konusu ayarlamaların büyüklüğü ve alanı yetersiz kalırken, bu ayarlamaların, kısa dönemde bu dengesizlikleri önemli oranda düşürmesinin de zor olması bekleniyor. 
     Geçen yıl uluslararası ticarete konu olan malların dolar bazında fiyatları yüzde 10.5 oranında artarken, petrol fiyatları Ortadoğu'da yaşanan sıkıntılar ve Venezuella'da yaşanan olumsuzlukların etkisiyle düşen arz nedeniyle yüzde 16 yükseldi. Bunların dışında talep yönünde görülen artışlar da enerji fiyatlarının artmasında rol oynadı. 
     
</TEXT>
</DOC>
