<DOC>
<DOCNO> 292130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur25.html </URL>
<DATE> 2004/11/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
3 büyük il arasında en ucuz suyu İzmirliler içiyor... 
</HEADLINE>
<TEXT>

     İZSU Genel Müdürlüğü'nün yaptığı araştırmaya göre, üç büyük il arasında en ucuz suyu, İzmirliler'in içtiği bildirildi. 
     İzmir Büyükşehir Belediyesi'nden yapılan açıklamaya göre, İZSU Genel Müdürlüğü tarafından, Türkiye'nin 8 büyük ili arasında şebeke suyu fiyatı araştırması yapıldı. Ekim ayı itibariyle 15 metreküp şebeke suyu tüketen bir ailenin, İstanbul'da 24 milyon 990 bin, Ankara'da 23 milyon 815 bin lira ödemesi gerektiği, İzmir'de ise Kasım ayı tarifesine göre bu rakamın 21 milyon 548 bin lira olduğu belirtildi. 
     İzmir'deki su fiyatlarının, Ankara ve İstanbul'un yanı sıra Antalya, Gaziantep ve Bursa'ya kıyasla da ucuz olduğu bildirilen açıklamada, Antalya'da 15 metreküp su bedelinin 23 milyon 895 bin, Gaziantep'te 23 milyon 364 bin, Bursa'da 28 milyon 380 bin lira olduğu kaydedildi. 
     Araştırmada, İzmir'de konut dışı tarifenin 15 metreküp su için 64 milyon 760 bin lira olduğu, aynı kategorideki tarifenin İstanbul'da 74 milyon 325 bin, Ankara'da ise 76 milyon 35 bin lira olduğu belirlendi. 
     Araştırmaya baz alınan iller arasında Konya ve Adana'nın, İzmir'den daha ucuz su tarifesine sahip olduğu belirtildi. 
     
</TEXT>
</DOC>
