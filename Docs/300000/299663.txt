<DOC>
<DOCNO> 299663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas07.html </URL>
<DATE> 2004/12/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Istıranca yosunu, ABD'de bahçeleri süslüyor 
</HEADLINE>
<TEXT>

     Ali Ümit ÜLKER - Tamer KILIÇ DHA 

KIRKLARELİ'nin Dereköy ve Karadere köylüleri, ormandan topladıkları kaya yosunlarını satarak kendilerine yeni bir geçim kaynağı buldu. Köylüler, topladıktan sonra evlerinde kuruttukları kara yosunlarını ABD'ye ihraç edilmek üzere firma yetkililerine satıyor. Yosunlar, bahçe süslemesinde kullanılıyor. 
     Yosunları köylülerden satın alan İstanbul'daki şirketin yetkilisi Erdem Gündoğdu, "Türkiye'de Manisa-Turgutlu, Balıkesir-Gönen bölgelerinde de toplanan kaya yosununa yaptığımız araştırma sonunda bu bölgede de rastladık. Buradan Temmuz ayında kaya yosunu almaya başladık. Dereköy'de yosun toplayanlar aynı zamanda temizleme işini de yapıyor. Hem toplama hem de temizleme işini yapan bir kişi günde ortalama 25 milyon lira kazanıyor. Biz bir çuval yosunu 2.5 milyon liradan satın alıyoruz'' dedi. 
     Medya Sistem firmasının yetkilisi Gündoğdu, kaya yosununun daha çok yaz aylarında toplandığını belirterek, "Yosunları köylülerden kurutulmuş olarak satın alıyoruz. Köylülerin çuvallarla topladığı kaya yosununu kutulamadan önce temizleyerek boylarına göre ayırıyoruz. Temizleme işlemleri yapılan yosunlar, büyüklüklerine göre kutulanıyorlar. Bir TIR ortalama 2500 koli alabiliyor. Orman İşletme Müdürlüğü'nden aldığımız taşıma ve sağlık belgeli yosunları ABD'ye ihrac ediyoruz. ABD'de çiçek ve bahçe düzenlenmesi, dekorasyon işlerinde kullanılan kaya yosunu buradaki köylüler için yeni bir kazanç kapısı oldu'' diye konuştu. 
     Karadere Köyü'nde yaşayan 50 yaşındaki İsmail Kalay ve annesi annesi 72 yaşındaki Gülsüm Kalay da geçimlerini yosun toplayarak kazanıyor. Topladıkları yosunları kurutup biriktirdikten sonra firmaya haber verdiklerini belirten Kalay, "Köye gelen yetkililer bizden yosunları satın alıyor. Ancak, yaz aylarında daha çok yosun oluyor. Şu anda son yosunları topluyoruz. Artık yeniden toplama işine yazın devam edeceğiz'' dedi. 
     Gülsüm Kalay ise, "Bu yaşımda evime ekmek götürmek için çalışıyorum. Günde sekiz saat çalışarak 15-25 milyon lira kazanıyoruz. Köyde iş bulmak çok zor'' diye konuştu. 
     
</TEXT>
</DOC>
