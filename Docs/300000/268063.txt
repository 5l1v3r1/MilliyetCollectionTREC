<DOC>
<DOCNO> 268063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yazar/kohen.html </URL>
<DATE> 2004/09/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
ABD'nin AB desteği 
</HEADLINE>
<TEXT>


ÖTEDEN beri ABD'nin Türkiye'nin AB üyeliğine neden hararetle destek verdiği merak konusu olmuştur. 
İlk bakışta Türkiye'nin AB'ye yaklaşması, ABD'den uzaklaşması veya ona karşı mesafeli davranması olasılığını yaratmıyor mu Ayrıca ABD'nin Türkiye konusunda AB üzerindeki baskıları, bazı Avrupa ülkelerinin özellikle Fransa'nın sert tepkilerine yol açmıyor mu O halde Washington'un böyle bir gayret içinde olmasında ne çıkarı var 
ABD'nin önde gelen düşünce kuruluşlarından "Atlantik Konseyi"nin "AB'nin Eşiğinde Türkiye Avrupa'nın Kararı ABD'nin Çıkarları" başlıklı raporu, bu soruları açık şekilde yanıtlıyor. 
Bu 27 sayfalık rapor, aralarında ABD'nin eski Ankara Büyükelçisi Morton I. Abramowitz'in de dahil olduğu 6 uzmanın, Türkiye ve belli başlı AB üyelerinin başkentlerinde yaptıkları incelemelerine ve vardıkları sonuçlara dayanıyor... 

SONUCU hemen nakledelim AB'nin Türkiye'ye aralık zirvesinde müzakere tarihini vermesi ve üyelik sürecini başlatması, hem Türkiye'nin, hem AB'nin ve hem de ABD'nin çıkarınadır. Bunun aksi her üç taraf için de ciddi sakıncalar yaratacaktır... 
Türkiye'nin AB'ye katılmasının sadece Avrupa için değil, ABD için de önemli bir gelişme olacağını belirten rapor, şu saptamayı yapıyor "Türkiye'nin birçok konuda Avrupa'nın pozisyonuna katılması, sonuçta ABD'nin Türkiye'yi transatlantik sınırın öbür ucunda bulması mümkün... Ancak unutmamalı ki, Türkiye'nin AB'ye katılamaması halinde bu, Ankara'nın Batı'yla bağlarının gevşemesi, bölgesel baskılara ve istikrarsızlığa sahne olması sonucunu yaratacaktır." 
Raporun diğer bir yerinde de, ABD'nin Türkiye'nin AB üyeliği konusundaki "heyecanının" Türkiye'nin stratejik öneminden kaynaklandığı, Washington'un bölgede güçlü, demokratik bir Türkiye'nin varlığını kendi çıkarları gereği saydığı belirtiliyor. 
Bu izahat, ABD'nin Türkiye'nin AB üyeliğine neden aktif bir destek sağladığı sorusunun yanıtını veriyor. 

BU bağlamda diğer bir soru da, Washington'un - özellikle bazı AB üyelerinin gösterdiği ters tepkiler nedeniyle - bu desteği nasıl vermesi gerektiğidir. 
Rapor bu konuda bir dizi tavsiyede bulunuyor Örneğin, ABD Fransa ve Almanya gibi "hassas" ülkelerde kampanyasını çok dikkatli şekilde yürütmeli, daha çok AB'ye yeni katılan 10 ülkeyi ikna etmeye çalışmalı, sadece AB'deki hükümetlerle değil, etkin sivil toplum gruplarıyla da yakın işbirliği kurmalıdır. Diğer önemli bir tavsiye de, bu lobi faaliyetinde Avrupalılara Türkiye'nin AB üyeliğinin İslam dünyasıyla ilişkileri üzerinde yapacağı olumlu etkinin, Türkiye'nin bölgesel stratejik öneminin, bunun AB için sağlayacağı avantajların anlatılmasıdır. 
Aslında Türkiye'nin, AB ülkelerinde geniş bir kampanyaya hazırlandığı şu sırada, rapordaki bu tavsiyeleri değerlendirmesinde fayda vardır... 

RAPOR, AB Komisyonu'nun "Aralık ayına giden yol" başlıklı bölümünde, Komisyon'un - kaydedilen ilerlemelerin tamamlanması kaydıyla - Türkiye'ye tarih verilmesine olumlu baktığını, Avrupa Parlamentosu'nda ise farklı sesler yükselebileceğini, ancak sonunda Konsey'de verilecek kararın "siyasi" olacağını belirtiyor. Rapor son olarak Türkiye'nin net bir "evet" beklediğine işaret ediyor ve "evet ama" veya "hayır" şeklindeki bir kararın ise, bütün taraflar için çok olumsuz sonuçlar vereceği uyarısında bulunuyor. 
Umarız uzmanların objektif kaleminden çıkan bu rapor, AB çevrelerinde de yankı bulur... 



</TEXT>
</DOC>
