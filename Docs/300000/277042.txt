<DOC>
<DOCNO> 277042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/aspo.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İade-i ZİYAret 1-0 
</HEADLINE>
<TEXT>


İki takım için de aslında hesaplaşma günüydü. Karadeniz ekibi Gökdeniz ile tek golü skor tabelasına astı, Kartal'ı kaderiyle baş başa bıraktı 

BİLAL MEŞE 


Karşılaşmanın büyük bölümünü Trabzonspor'un eski füzecisi Hami Mandıralı ile izledik. "Beşiktaş ne hallere gelmiş Eskiden onlarla oynadığımız zaman ayaklarımız titrerdi.Yazık..." sözleri, Beşiktaş gerçeğini ortaya koymuyor mu 
Ali Güneş'i orta sahanın sağına yerleştiren Del Bosque'nin, çabukluğu ve fırsatçılığıyla bilinen Ahmed Hassan'ı yedeğe çekmesi, hataydı. Ziya Doğan ise Yattara ve Mehmet Yılmaz'ı kenarda tutarak rakibini orta sahada durdurup, uzun toplarla galibiyeti kovalama düşüncesindeydi. Nitekim skoru Fatih Tekke'nin Gökdeniz'e attığı ara pası belirledi. 
3. dakikada Sergen, sağdan hareketlenen Ali Güneş'i kaçırdı. Siyah - Beyazlı futbolcu ceza sahasına girdi, biraz akıllı vursa Beşiktaş'ın öne geçmesi işten değildi. 
18. dakikada Beşiktaş rakip alanda gol ararken, Sergen'in kaptırdığı top, Fatih Tekke ile buluştu. Golcü futbolcu kafasını kaldırdı, topla Gökdeniz'i buluşturdu. Çabukluğu ile ön plana çıkan Gökdeniz, Çağdaş'a rağmen ceza alanına girdi ve sağıyla köşeyi gördü. 
İlk yarı bu golle kapanırken, 51'de Carew sağdan indi, arka direğe kesti. Juanfran'ın kafa şutu üstten auta gitti. 
61'de Çağdaş'ın atılması galibiyet için çırpınan Kartal'ın elini kolunu bağladı 
Beşiktaş'ın 10 kişi kalmasından sonra çok adamla rakip kaleye yüklenen Trabzonspor farkı kaçırdı. 

Direkten dönen şut 
74. dakikada Lee soldan ortaladı. Ramazan tokatladı. Yattara gelişine sert vurdu. Yine Ramazan son anda topu kornere çeldi. 
85'te Yattara'nın pasıyla Fatih buluştu. Sert şutladı, top üst direğe çarptı, auta gitti. 
86'da Ahmet Yıldırım solda bekleyen Juanfran'ın önüne indirdi. İspanyol futbolcu sert vurdu. Petkoviç topu son anda tokatladı. 
87. dakikada Gökdeniz soldan ortaladı. Fatih Tekke gelişine sert vurdu. Ramazan üstten topu kornere yumrukladı. 
90 4'te Ali Güneş sağdan daldı, Tolga hamle yaptı. Ali Güneş yere düştü. Penaltı tartışması yarattı. 
UEFA'nda moral bulan Beşiktaş, Süper Lig için kötü sinyaller veriyor. Del Bosque kadroda istikrarı yakalayamazsa, Beşiktaş'ı daha da kötü günler bekliyor, bizden söylemesi... 

Notlar 

Gerilim 
İBRAHİM Toraman'ın kırmızı kartı sırasında Beşiktaş yedek kulübesi de karıştı. Kenardaki Siyah - Beyazlılar saha sorumlusuyla tartışırken, kendilerine küfür ettiğini söylediler. Sorumlu da, sadece Beşiktaşlı futbolcuların sahaya attıkları şişeleri almak istediğini ileri sürdü. 

Yine tartışma 
YATTARA ile Gökdeniz bir pozisyon sonrası sert tartışmaya girdi. Gineli oyuncunun elverişli durumda pas vermemesine sinirlenen Gökdeniz bağırıp çağırdı. Emrah da, Yattara'ya yüklenince diğer oyuncular ortalığı sakinleştirdi. 

Aman dikkat 
TRABZONSPOR Teknik Direktörü Ziya Doğan, sahaya çıktığında yanlışlıkla Beşiktaş yedek kulübesine yöneldi. Başarılı çalıştırıcı, yardımcısının uyarısı sonrası yarı yoldan geri döndü, kendi kulübesine geçti. 

Hüseyin cezalı 
BORDO - Mavililer'in başarılı orta saha oyuncusu, Beşiktaş maçında gördüğü sarı kartla cezalı duruma düştü. Hüseyin, Ankaraspor karşılaşmasında takımdaki yerini alamayacak. 

'En zor maçtı' 
TRABZON Başkanı Atay Aktuğ, ligdeki en zor maçlarını oynadıklarını söyledi. Başkan, "İspanya'dan yorgun ve moralsiz dönmüştük. Bu nedenle üç puana çok sevindim. Ama kaçırdığımız golleri atsaydık, averajı düzeltir, tek lider olurduk" dedi. 

Laz Ziya 
BEŞİKTAŞ'IN teklifini geri çeviren Ziya Doğan için tribünlere "Adam gibi adam, Ziya Doğan" pankartı açıldı. Trabzonlu taraftarlar maç öncesi "Laz Ziya" tezahüratıyla ortalığı inletti. Beşiktaş Asbaşkanı Kıvanç Oktay, "Doğan, Trabzonspor'un hocasıdır, öyle kalacak" dedi. 

Bıçakcı'ya öfke 
FUTBOL Federasyonu Başkanı Levent Bıçakcı yine Trabzonspor taraftarının hedefi oldu. Bordo - Mavililer, uzun süre Bıçakcı aleyhine tempo tutup, federasyon başkanını istifaya davet etti. 

Fosforlu tekmelik 
CAREW, maça ilginç bir görüntüyle başladı. Fosforlu tekmelik takan Norveçli futbolcunun ayağı sürekli kırmızı sinyal verdi. 

Kura seferi 
BEŞİKTAŞ Başkanı Yıldırım Demirören, UEFA Kupası kura çekimleri için bugün İsviçre'ye gidecek. Kura çekimi, Nyon kentinde yarın 13.00'te yapılacak. 

PAF'lar berabere 
MEHMET Ali Yılmaz Tesisleri'nde yapılan PAF maçı 1-1'lik eşitlikle sonuçlandı. Beşiktaş, Rıza ile öne geçerken, Trabzonspor son dakikada Ergun ile beraberliği buldu. 

Muhalefet takipte 
KARTAL'DA muhalefetin en sert kanadı olarak bilinen Üsküdar Grubu, takımlarını yalnız bırakmadı. Erdal Diktaş, İlhan Girişken, Aydın İzgeç'in içinde bulunduğu yirmi kişilik kafile, takımdan ayrı olarak stada geldi, bölge müdürlüğünden biletlerini alıp, maça girdi. 

Maçın hakemi 

İnişli-çıkışlı 
KUDDUSİ Müftüoğlu dengesiz bir maç yönetti. Sahadaki yüksek gerilime kapılan Müftüoğlu, birçok faul pozisyonunda hatalı düdükler çaldı. Ancak en büyük hatası Çağdaş'a gösterdiği ilk sarı karttı. O pozisyonda Thijs'in yaptığı fauldu. Ayrıca kendini korumak isteyen Çağdaş'a kart ağırdı. Ancak ikinci sarı kartı doğruydu. Ama ilk yarıda Thijs'in yaptığı aynı faulu cezasız bırakarak yanlış yaptı. Berkant ve Ali Güneş'in ise ceza alanı içinde düşüşlerini doğru yorumladı. İbrahim Toraman'a kırmızısında da haklıydı. 


</TEXT>
</DOC>
