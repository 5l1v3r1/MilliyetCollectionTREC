<DOC>
<DOCNO> 271709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy18.html </URL>
<DATE> 2004/09/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kadın örgütleri Meclis'e yürüdü... 
</HEADLINE>
<TEXT>

     Türkiye'nin çeşitli yerlerinden gelen 7 kadın platformu ve 80 kadın örgütü, bugün TBMM'de oylanmaya başlanacak olan Türk Ceza Kanunu TCK Tasarısı'nda namus cinayetlerine uygulanan indirimin kaldırılması, bekaret kontrolünün yasaklanması ve zinanın suç sayılmasının TCK kapsamından çıkarılması için TBMM'ye yürüdü. 
     Yüksel Caddesi İnsan Hakları Anıtı önünde toplanan kadın platformu ve kadın örgütleri üyesi kadınlar, buradan TBMM'ye doğru yürüyüşe geçtiler. 
     TBMM önünde kadın örgütleri adına basın açıklaması yapan İlknur Üstün, TCK'daki kadına yönelik şiddeti ve ayrımcılığı protesto ettiklerini belirterek, TBMM'nin, eşitlik ve demokrasi yolunda olumlu bir adım olması gereken TCK reformuyla göstermelik değişiklikler yaparak kamuoyunun gözünü boyamaya çalıştığını ileri sürdü. 
     TCK Tasarısı'nın bir uzlaşma metni olması gerektiğini ifade eden Üstün, kadın haklarının ihlalinin, kadına karşı şiddet ve ayrımcılığın meşrulaştırılmaya devam edildiğini söyledi. İlknur Üstün, bu tasarıya onay vermediklerini ifade ederek, TCK Tasarısı'ndaki kadın haklarını ihlal eden ayrımcı düzenlemelere karşı çıktıklarını kaydetti. Tasarıda gerekli değişikliklerin yapılması konusunda ısrar edeceklerini ifade eden Üstün, şöyle konuştu 
     ''Bugün Meclis'te oylanmaya başlanacak olan TCK Tasarısı'nda namus cinayetlerine uygulanan indirim hala devam etmektedir. Bekaret kontrolleri hala yasaklanmamıştır. 15-18 yaşları arasındaki gençlerin gönüllü ilişkilerine ceza getirilmektedir. Cinsel yönelime dayalı ayrımcılık meşru kılınmıştır. Ne olduğu belirsiz bir müstehcenlik maddesi ile ifade hürriyeti kısıtlanmaktadır. Zinanın TCK kapsamında tekrar suç sayılması önerilmiştir. 
     Başbakan Recep Tayyip Erdoğan, Hükümet Programı'nda kadın-erkek eşitliğinin sağlanmasının öncelikli konuları olacağını vurgulamıştı. AKP seçim beyannamesinde kadınlara karşı her türlü ayrımcılığın önlenmesi sözleşmesine atıfta bulunarak, bu sözleşmeye uygun düzenlemeler yapacağını taahhüt etmişti. CHP de benzer açıklamalar yapmıştı. Milletvekillerine, kadınlara seçim öncesi verdikleri sözleri tutmaya çağırıyoruz.'' Açıklamanın ardından CHP'li bazı milletvekilleri açıklamanın yapıldığı yere gelerek, her kadın örgütünden 10'ar kişiyi Genel Kurulu izlemek üzere TBMM'ye aldı. Milletvekilleri, kadınlara, içeride pankart açılmaması ve slogan atılmaması konusunda uyarıda bulundular. 
     Kadınlar, güvenlik güçlerinin bütün uyarılarına rağmen TBMM önünde çeşitli dövizler açarak, sloganlar attılar. 
     Basın açıklamasının bittiği sırada Gençlik Dernekleri Federasyonu'na mensup bir grup, ''Ceza İnfaz Yasası derhal geri çekilmelidir'' yazılı pankart açtı. Grup, bildiri okuduktan sonra dağıldı. 
     
</TEXT>
</DOC>
