<DOC>
<DOCNO> 255172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur16.html </URL>
<DATE> 2004/07/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kimyasal maddeyle koyulaştırılan 4 ton çay ele geçirildi 
</HEADLINE>
<TEXT>

     Adana'da, Rize'den getirilip kimyasal maddeyle rengi koyulaştırılarak ''kaçak çay'' şeklinde piyasaya sürülmek istenen 4 ton çay ele geçirildi. 
     Yüreğir İlçe Jandarma Komutanlığı yetkililerinden alınan bilgiye göre, Rize'den getirilen çayların sağlık koşullarına aykırı ortamda işlendiği belirlenen Havuzlu Beldesi Karataş Yolu üzerindeki bir şirkete ait iki depoda inceleme yapıldı. 
     Yapılan incelemede, Adem K. 23 tarafından fatura karşılığında Rize'deki bir şirketten alınarak Adana'ya getirilen 4 ton çayın, çalışma ruhsatı bulunmayan işyerinde kimyasal maddeyle rengi koyulaştırılarak ''kaçak çay'' şeklinde piyasaya sürülmek istendiği belirlendi. 
     Yetkililer, Adem K. hakkında Gıda Maddeleri Tüzüğü'ne aykırı davrandığı gerekçesiyle yasal işlem yapılacağını, soruşturmanın devam ettiğini bildirdiler. 
     
</TEXT>
</DOC>
