<DOC>
<DOCNO> 293095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy12.html </URL>
<DATE> 2004/11/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yeni kanun teklifi... Yasadışı otopark ücreti toplayanlara 6 ay hapis 
</HEADLINE>
<TEXT>

     AK Parti Tekirdağ Milletvekili ve TBMM İçişleri Komisyonu Başkanı Ziyaeddin Akbulut, Karayolları Trafik Kanunu'nda değişiklik yapılmasına ilişkin kanun teklifini TBMM Başkanlığı'na sundu. 
     Teklife göre, trafik zabıtası ve genel zabıta trafik polisi, polis ve jandarma genel trafik denetimi yapamayacak. Denetim, sadece kural ihlali yapan veya suça karıştığı kesin delillerle belirlenen araçların önüne geçerek veya arkasına yaklaşarak yapılabilecek. 
     Trafik belgesi ve plaka almak için internet üzerinden başvurulabilecek. 
     Sürücü belgesi alacaklarda aranan eğitim koşulu da değiştiriliyor. Buna göre, temel eğitim 8 yıllık zorunlu eğitim almamış kişiler, sürücü belgesine sahip olamayacak. 
     Teklifle, okul taşıtlarının ''DUR'' işaretini yaktıkları hallerde aynı istikametteki ve karşı yönden gelen bütün araçların durması zorunluluğu getiriliyor. 
     Yasadışı olarak otopark ücreti tahsil edenlere karşı para ve hapis cezaları getiriliyor. Yasadışı otopark ücreti tahsil edenlere, 3 aydan 6 aya kadar hapis cezası ile 2 milyar liradan 5 milyar liraya kadar para cezası verilebilecek. 
     Teklif ayrıca, trafik belgelerinin ücretsiz hale getirilmesi ve bunlara internet üzerinden ulaşılmasına da imkan sağlıyor. 
     Alınan bilgiye göre, Akbulut'un teklifi İçişleri Komisyonu'nda, alt komisyonda bulunan ''Karayolları Trafik Kanununda Deşiklik Yapılmasına Dair Yasa Tasarısı'' ile birleştirilerek görüşülecek. 
     
</TEXT>
</DOC>
