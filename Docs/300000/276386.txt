<DOC>
<DOCNO> 276386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/axspo03.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi meydan okudu 
</HEADLINE>
<TEXT>


Galatasaray Teknik Direktörü, B.B.Ankara'nın hiçbir oyuncusu için özel önlem almayacaklarını açıkladı. Rumen çalıştırıcı, "Biz Galatasarayız. Önlem alması gereken taraf rakibimiz" dedi 

ERHAN TELLİ 


'Üç puan istiyorum' 
GALATASARAY Teknik Direktörü Hagi, Ankara deplasmanına hareket etmeden önce Florya Tesisleri'nde basın toplantısı düzenledi. Rumen teknik adam, Başkent'e üç puan almaya gittiklerini açıklayarak, "Rakibimiz kaliteli. Ancak bu, özel önlemler almamızı gerektirmiyor. Biz Galatasarayız. Bu şartlarda asıl Ankaraspor bize karşı nasıl önlem alacağını düşünmeli" ifadelerini kullandı. 

'Her maçımız zor' 
ANKARA ekibine saygı duyduğunu da belirten Hagi, tek hedeflerinin galibiyet olduğunu belirtti. Genç teknik adam şunları söyledi "Beşiktaş'ı yenmenin moraliyle oynayacaklar. Zor maç demeye gerek yok, çünkü bütün maçlar zor. Sadece kontrataklara dikkat etmeliyiz. Önemli olan rakibin değil, bizim nasıl oynayacağımız. Skoru belirleyecek faktör bu." 

Hocanın gazabı 

BİR hafta boyunca Florya Tesisleri'nde kalan gurbetçi futbolcu Önder Çengel'in son dakika çalımıyla Beşiktaş'a kaçması Teknik Direktör Hagi'yi çileden çıkardı. Gelişmeyi Eyüp ile oynanan hazırlık maçı öncesinde öğrenen Rumen hocanın, bir diğer gurbetçi Gökhan'ın da hemen gönderilmesini istediği bildirildi. Bu gelişme sonrasında Gökhan da tesislerden ayrılmak zorunda kaldı. 

Hasan Şaş paniği 

B.B.Ankara maçı öncesinde gribe yakalanan yıldız futbolcu, serumla ayağa kalkabildi 

Şanssız gelişme 
GALATASARAY cephesi Hasan Şaş'ın ayak parmağındaki sakatlığın geçmesine sevinirken, hastalık haberiyle sarsıldı. Yıldız futbolcu, Başkent yolculuğu öncesinde gribe yakalanarak yatağa düştü. Serumla ayağa kalkabilen Hasan Şaş, kafileyle birlikte Başkent'e gitti. Tecrübeli oyuncuya, B.B.Ankaraspor karşılaşması öncesinde yoğun bir tedavi programı uygulanıyor. 

Durumu belirsiz 
HASAN Şaş'ın takımdaki yerini alıp alamayacağı maç saatinde yapılacak olan kontrollerden sonra netleşecek. Yıldız futbolcu kendini halsiz hissederse kadroya alınmayacak. Elvir Baliç'in de sakatlığı nedeniyle sol kanatta sıkıntı yaşayan Teknik Direktör Hagi'nin formayı Sabri'ye teslim etmesi bekleniyor. Sarı - Kırmızılılar'da Conceiçao da eksikler arasında yer alıyor. 

Necati'yi seçti telefonu kaptı 

GALATASARAY'IN resmi sponsorlarından Simens Mobile tarafından kulübün resmi internet sitesinde düzenlenen ayın golü yarışmasına oy atarak, cep telefonu kazanan taraftar ödülünü aldı. Florya'da düzenlenen törende taraftara cep telefonunu ayın en güzel golünü atan Necati Ateş verdi. 


</TEXT>
</DOC>
