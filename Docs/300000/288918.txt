<DOC>
<DOCNO> 288918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun08.html </URL>
<DATE> 2004/11/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bakuba ve Suveyre'de çatışmalar 27 ölü.. 400 kilogram TNT bulundu 
</HEADLINE>
<TEXT>

     Amerikan ordusunun Bağdat'ın kuzeydoğusundaki Bakuba kentine yönelik operasyonunda direnişçilerden en az 20'sinin öldüğü bildirildi. 
     Amerikalı askeri yetkili, Amerikan ordusunun karadan ve havadan operasyon düzenlediğini ve direnişçilerle Amerikan askerleri arasında çıkan çatışmada en az 20 direnişçinin öldüğünü söyledi. 
     Askeri yetkili, bölgede hala 80-85 kadar direnişçi bulunduğunu söyledi. 
     
     SUVEYRE'DE KANLI GÜN 

     Bağdat'ın güneyindeki Suveyre'de Irak güvenlik güçleriyle direnişçiler arasında çıkan çatışmalarda, 7 Irak polisi ve ulusal muhafızı öldü. 
     Polis, silahlı kişilerin sabaha karşı karakollara ve Ulusal Irak Muhafızı karargahlarına saldırılar düzenlediğini söyledi. 
     Çıkan çatışmalarda 2 polisle 5 muhafızın öldüğü, 5 kişinin de yaralandığı belirtildi. 
     Ölenler arasında Suveyre polis şefi Binbaşı Hadi Refeydi'nin de bulunduğu kaydedildi. 
     Suveyre, başkent Bağdat'ın 40 kilometre kadar güneyinde bulunuyor. 
     Bu arada çatışmalardan önce muhafızların bubi tuzaklı bir araca ateş açtığı, aracın sürücüsünün öldüğü bildirildi. 
     
     400 KİLOGRAM TNT 

     Araçta 400 kilogram TNT bulunduğu belirtildi. 
     Öte yandan dün 6 Iraklının öldüğü, 5 kişinin yaralandığı Ramadi'nin doğu yakasında, Amerikan askerleriyle direnişçiler arasında şiddetli çaışmalar çıktığı bildirildi. 
     Görgü tanıkları, başkentin 113 kilometre kadar batısında bulunan kentte çatışmaların bu sabah yeniden patlak verdiğini söyledi. 
     Tanıklar, kentin Aziziye semtinde bazı vatandaşların, semtte dolaşan bazı silahlı kişilerin silahlarına el koyduğunu da belirtti. 
     Ramadi'nin kuzeyindeki Bağdadi'de ise bir Amerikan askeri konvoyuna saldırı düzelendiği, saldırıda Amerikan askeri aracının tahrip edildiği, yine Bağdadi'deki Amerikan üssünün yakınına havan topu saldırısı düzenlendiği kaydedildi. 
     
</TEXT>
</DOC>
