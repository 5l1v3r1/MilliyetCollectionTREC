<DOC>
<DOCNO> 255290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/spor/spo15.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Öldüren sevinç 
BEYAZ Rusya Ligi'nde acı bir olay yaşandı. Torpedo Zhodino'nun Teknik Direktörü Yakov Shapiro, takımının 90. dakikada attığı gole sevinirken kalp krizi geçirdi ve hayatını kaybetti. 

Peru çeyrek finalde 
COPA America'nın ev sahibi Peru çeyrek finale yükselmeyi başardı. Daha önce ilk sekizi garantileyen Kolombiya ile 2-2 berabere kalan Kırmızı-Beyazlılar, A Grubu'nda Bolivya'nın averajla üzerinde yer aldı. Grubun diğer maçında Bolivya ile Venezuella 1-1 berabere kaldı. 

Öztürk Guiness'e girdi 
TEKVANDOCU Battalgazi Öztürk, her biri 2 kilo 785 gram ağırlığındaki 417 mermeri 1 dakika 4 saniyelik bir sürede kırarak adını Guiness Rekorlar Kitabı'na yazdırdı. Öztürk'ün rekor denemesini Guiness Rekorları Türkiye Temsilcisi Prof. Dr. Orhan Kural da izledi. 

Diyarbakır'da çim hokeyi 
GÜNEYDOĞU Anadolu'daki ilk çim hokeyi takımı Diyarbakır'da kuruldu. Gençlik ve Spor İl Müdürlüğü tarafından oluşturulan takım, haftada 4 gün antrenmanlarını sürdürüyor. 

Polonya'yı devirdik 
İSVİÇRE'DE düzenlenen UEFA 19 yaş altı Avrupa Futbol Şampiyonası Finalleri'nde Milli Takımımız ilk maçında Polonya'yı 4 - 3 mağlup etti. Milliler gruptaki ikinci maçını Almanya'yı 3 - 0'la geçen İspanya ile yarın TSİ 20.00'de oynayacak. 

Kerem imzalıyor 
EFES Pilsen'den Ülkerspor'a transfer olan Kerem Tunçeri, yeni takımıyla bugün resmi sözleşme yapacak. Turuncu-Yeşilli kulübün Genel Müdürü Lütfi Arıboğan, 25 yaşındaki basketbolcuya tesislerde imza attıracaklarını açıkladı. 

Uğursuz top uğur getirecek 
AVRUPA Futbol Şampiyonası çeyrek finalindeki Portekiz - İngiltere maçında, Beckham'ın kaçırdığı penaltı vuruşunda kullandığı top, açık artırmaya çıktı. İnternette, "e - bay" adlı sitede satılacak top, sahibi Pabla Carral'ı zengin edecek. 

Sousa, Saint Joseph'te 
VOLEYBOL Erkekler 1. Ligi takımlarından ARKAS Saint Joseph, Brezilya Genç Milli Takımı'nın smaçörü Renato Mendes De Sousa ile 2 yıllık sözleşme imzaladı. ARKAS, Galatasaray'ın kaptanı Alp ile de ilgileniyor. 

Gençler mağlup 
GENÇ Bayanlar Avrupa Basketbol Şampiyonası'nda kızlarımız, dördüncü maçında Fransa'ya 81-79 mağlup oldu. Milliler ilk tur grubundaki son maçını bugün TSİ 19.15'de ev sahibi Slovakya ile oynayacak. İspanya'daki maçlarda Genç Erkekler Avrupa Şampiyonası'nda ise millilerimiz Litvanya'ya 72-66 yenildi. 

İsviçre'yi yendik 
ALANYA'DA dün başlayan 3. Avrupa Plaj Hentbolu Şampiyonası'nda bayan milliler, İsviçre'yi 17-3 ve 17-6'lık setlerle 2-0 yendi. Diğer maçlarda ise Sırbistan - Karadağ, Fransa'yı 2-0, Macaristan da Ukrayna'yı 2-0 mağlup etti. 


ANKARAGÜCÜ, Brezilyalı Felipe De Souza ile iki yıllık sözleşme imzaladı. 29 yaşındaki futbolcunun Fenerbahçeli Alex ile şampiyonluk yaşadığı bildirildi. 

TÜRKİYE Futbol Antrenörleri Derneği İzmir Şubesi Anıt Adamlar ödüllerini Hüseyin Hamamcı ile Reha Kapsal'a verdi. 

DENİZLİ yeni sezon hazırlıklarının Bolu etabını tamamladı ve futbolculara izin verildi. İkinci dönem 18 Temmuz'da Kızılcahamam'da yapılacak. 

KONYASPOR, yarın sona erecek kamp çalışmalarından önce Sakaryaspor ile oynadığı ve normal süresi 1 - 1 biten hazırlık maçını penaltılarla 6 - 5 kaybetti. 


</TEXT>
</DOC>
