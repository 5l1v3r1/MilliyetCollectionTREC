<DOC>
<DOCNO> 275935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy03.html </URL>
<DATE> 2004/09/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yeni yasama yılı cuma günü başlıyor... 
</HEADLINE>
<TEXT>

     TBMM, 22. Dönem'in 3. Yasama Yılı'na 1 Ekim Cuma günü başlıyor. 
     Yeni yasama yılı dolayısıyla ilk olarak TBMM Atatürk Anıtı'na çelenk konularak saygı duruşunda bulunulacak ve İstiklal Marşı okunacak. 
     TBMM Genel Kurulu'nun saat 15.00'te başlayacak birleşiminde, Genel Kurul'u, en kıdemli Başkanvekili sıfatıyla İsmail Alptekin yönetecek. Alptekin'in sunuşunun ardından İstiklal Marşı okunacak ve Cumhurbaşkanı Ahmet Necdet Sezer, yasama yılını açış konuşmasını yapacak. 
     TBMM Başkanı Arınç, yeni yasama yılı dolayısıyla 1 Ekim akşamı Meclis bahçesinde kokteyl verecek. 
     Yeni yasama yılının açılmasına karşın, meclis başkanlığı seçimleri nedeniyle çalışmalara 6 Ekim Çarşamba gününe kadar ara verilecek. Bu süre içinde adaylar Meclis Başkanlığı için başvuracaklar. 
     Meclis Başkanlığı seçimi için yapılacak oylamaların günleri TBMM Danışma Kurulu tarafından belirlenecek. Seçimler, gizli oyla yapılıacak. 
     Meclis Başkanı seçilebilmek için ilk 2 turda üye tam sayısının üçte iki çoğunluğu 367 , üçüncü turda ise salt çoğunluk 276 aranıyor. Üçüncü oylamada salt çoğunluk sağlanamadığı takdirde, bu turda en çok oy alan 2 aday için dördüncü oylama yapılıyor ve en fazla oy alan üye Başkan seçiliyor. Anayasa, Meclis Başkanlığı seçiminin, aday gösterme süresinin bitiminden itibaren 5 gün içinde tamamlanmasını öngörüyor. 
     
     İLK TURDA SEÇİLMİŞTİ 
     Görev süresi yarın sona erecek olan TBMM Başkanı ve AK Parti Manisa Milletvekili Bülent Arınç'ın yeniden aday olması bekleniyor. AK Parti Genel Başkanı ve Başbakan Recep Tayyip Erdoğan, kişisel adayının Arınç olduğunu açıklamıştı. TBMM Başkan adaylığı için parti grupları aday gösteremiyor, isteyen milletvekili adaylık için başvurabiliyor. 
     Arınç, 20 Kasım 2002'de yapılan seçimlerde, 369 oy alarak ilk turda Meclis Başkanı olmuştu. 
     Seçilecek Meclis Başkanı'nın görev süresi 3 yıl olacak. 
     Bu arada, görev süresi sona eren Meclis Başkanlık Divanı'nın diğer üyeleri de Başkanlık seçimini izleyen günlerde yenilenecek. AK Parti ve CHP, TBMM Başkanvekillikleri, katip üyelikler ve idare amirlikleri için kendilerine düşen kontenjana göre adaylarını Meclis Başkanlığı'na bildirecek ve Genel Kurul'da seçim yapılacak. Başkanlık Divanı'nda 4 Meclis Başkanvekilliği'nden 3'ü AK Parti'ye biri CHP'ye, 7 katip üyelikten 4'ü AK Parti'ye 3'ü CHP'ye, 3 idare amirliğinden ise 2'si AK Parti'ye biri CHP'ye düşüyor. 
     
</TEXT>
</DOC>
