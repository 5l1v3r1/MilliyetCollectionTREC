<DOC>
<DOCNO> 275868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun22.html </URL>
<DATE> 2004/09/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İtalyan rehineler Bize İslam ilkelerini öğrettiler, sonra özür dilediler 
</HEADLINE>
<TEXT>

     İtalya, Irak'ta kaçırılan iki İtalyan gönüllü kadının dün serbest bırakılmasının sevincini yaşıyor. 
     Simona Torretta ve Simona Pari, serbest bırakılmalarının ardından gece geç saatlerde Roma'ya ulaştılar. Torretta, Roma'da yaptığı açıklamada, Irak'ta kendilerini kaçıran kişilerin ''dindar ve nazik'' Müslümanlar olduklarını belirterek, ''Bize İslam'ın ilkelerini öğrettiler ve sonunda özür dileyerek kendilerini affetmemizi istediler'' dedi. 
     Torretta, kaçırılmalarının ardından Simona Pari ile korkulu anlar yaşadıklarını da belirterek, şöyle konuştu 
     ''Öldürülmekten korktuğumuz anlar da oldu, Pari ile gülüştüğümüz anlar da. Kaçıran kişilerin Irak'ta bizim ne yaptığımızı anlamalarının ardından ilişkiler düzeldi. Bize son derece saygılı davrandılar''. 
     Irak'ta 21 gün boyunca rehin tutulan Torretta ve Pari'nin, Roma'ya ulaşmalarının ardından Cumhuriyet Savcısı Pietro Saviotti'ye verdikleri ifadede, ''Kaçırıldığımız süre zarfında hep aynı yerde tutulduk. Gözlerimiz hep bağlıydı. Bizleri kaçıranların yüzlerini görme imkanımız olmadı'' dedikleri öğrenildi. 
     İki gönüllünün serbest bırakılmasında rol oynayan Irak'taki İtalyan Kızılhaç Teşkilatı'ndan Maurizio Scelli'nin de Roma Cumhuriyet Savcılığı'na ifade verdiği belirtildi. 
     Toretta ve Pari'nin kötü muameleye maruz kalmadıklarını kaydeden Scelli, ''Serbest bırakıldıkları anda üzerlerinde bulunan giysiler, kendilerini kaçıran kişiler tarafından hediye edilmiş. Serbest bırakan kişiler, uğurlamadan önce kendilerine bir kutu tatlı ve şeker de vermişler'' diye konuştu. 
     ''Bağdat'a Köprü'' adlı bir İtalyan yardım kuruluşunda çalışan Torretta ve Pari, Bağdat'ta bulundukları sırada silahlı bir grup tarafından kaçırılmışlardı. 
     
</TEXT>
</DOC>
