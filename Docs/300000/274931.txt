<DOC>
<DOCNO> 274931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/ekonomi/eko06.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura, enflasyona göre zam sinyali... 
</HEADLINE>
<TEXT>


Memurların yüzde 163 zam talebinin karşılanamaz olduğunu belirten Bakan Şahin, enflasyonun altında olmayan zam yapacaklarını söyledi 

GÖKHAN KARAKAŞ İstanbul 

Başbakan Yardımcısı Mehmet Ali Şahin, memurların yüzde 163 zam talebinin karşılanmasının mümkün olmadığını belirterek, hedeflenen enflasyon oranında artış olabileceği sinyali verdi. 
Aynı zamanda Spordan Sorumlu Devlet Bakanı olan Şahin, Pendik Belediyesi ile Ballıca Atlı Spor Kulübü'nün düzenlediği yarışmayı izledi. Burada gazetecilerin sorularını yanıtlayan Şahin, yüzde 12 enflasyon hedeflenen 2004 için yüzde 12.4 maaş artışı sağlandığını hatırlatarak şöyle konuştu 
"Ancak, enflasyon yüzde 12'nin de altında tahakkuk edecek. Yıl sonu hedefimiz, şu anda yüzde 10.6 gibi. Memurlarımızın enflasyonun üzerinde bir artış elde ettikleri görülüyor. 2005 için de bu prensibi uygulamaya özen göstereceğiz." Şahin, yetkili konfederasyonların taleplerinin mantık açısından son derece tartışmalı olduğunu ifade ederek, "Çünkü yüzde 163 gibi bir zam talebiyle gelirseniz, anlaşmamız pek mümkün olmaz" dedi. 

'Ne hakla istersiniz ' 
Bu arada Başbakan Recep Tayyip Erdoğan önceki gece katıldığı bir televizyon programında, memur konfederasyonlarının yüzde 160 zam talebine sert yanıt verdi. Erdoğan, "Yüzde 160 zammı sen hangi hakla istiyorsun. Bir defa ülkede enflasyon skalası var. Sen bu parayı istediğinde acaba bu ülke bunun bedelini ödeyebilecek mi " dedi. 
Erdoğan şöyle konuştu "Bunlar kendi tribünlerine oynuyor. Benim belediye Başkanlığım döneminde personelim nasıl bir ücret politikası izlediğimi biliyorlar. Ama güçlüydük iyi bir para yönetimimiz vardı. Aynı şekilde biz bunu ülkede başaracağız. Memurun aldığı maaş yüksektir demiyorum. Ama yüzde 160'ı verirsek, bütçe çöker, işçimiz de memurumuz da devletini iyi anlamak durumundadır." 

Eylem günü Hükümet ile memur sendikaları arasındaki toplu görüşme süreci devam ederken, KESK ve Memur - Sen konfederasyonlarına bağlı memurlar yurt genelinde eylemler düzenledi. İstanbul Saraçhane Parkı'nda toplanıp Beyazıt'a yürümek isteyen KESK' üyelerine Emniyet güçleri biber gazıyla müdahale etti. Ankara mitinginde konuşan KESK Genel Başkanı Sami Evren, istedikleri maaş artışının bütçeye yükünün 15 katrilyon lira olduğunu iddia ederek, "Bakan Mehmet Ali Şahin rakamları büyütüyor" dedi. 


</TEXT>
</DOC>
