<DOC>
<DOCNO> 279462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonsiy15.html </URL>
<DATE> 2004/10/12/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Erdoğan'ın Amerikan Musevi komitesi heyetini kabulü... 
</HEADLINE>
<TEXT>

     Başbakan Recep Tayyip Erdoğan, Amerikan Musevi Komitesi Başkanı David Harris ve Stratejik İlişkiler Direktörü Barry Jacobs ile beraberindeki heyeti kabul etti. 
     Başbakanlık Yeni Bina'daki görüşme, yaklaşık 1,5 saat sürdü. 
     Alınan bilgiye göre, Komite Başkanı Harris, görüşmede Başbakan Erdoğan'a, Filistin-İsrail anlaşmazlığının çözümü konusunda kendisine çok güvendiklerini, ''bu sorunu çözebilecek siyasi bir lider'' olarak gördüklerini söyledi. Harris, bölgede özellikle İsrail'in barışa ihtiyacı olduğunu ve Türkiye'nin de yapabileceği katkılar bulunduğunu vurgulayarak, ''Siz bunu yapabilecek bir lidersiniz'' dedi. 
     Başbakan Recep Tayyip Erdoğan da Türkiye'nin bölgede barışa çok önem verdiğini, ayrıca konumu gereği bunu yapabilecek imkanlara sahip bulunduğunu, ancak bunun için psikolojik ve siyasi altyapının gerekli olduğunu kaydetti. 
     
     DENGELİ POLİTİKA 
     Erdoğan, uygun şartlar olursa Dışişleri Bakanı ve Başbakan Yardımcısı Abdullah Gül'ün, daha sonra da kendisinin bölgeye gidebileceğini ifade ederek, barış sürecinin dengeli bir politika gerektirdiğini belirtti. 
     Başbakan Erdoğan, dengeli bir politika sonucunda sürecin başarıya ulaşabileceğini söyledi. 
     Erdoğan, daha önce Ehud Barak ve Şimon Perez ile yaptığı görüşmelerde barışla ilgili olumlu sinyaller aldığını, ancak iki tarafın da dikkatli adımlar atması gerektiğini belirtti. 
     Filistin'de inşa edilen duvarın hiçbir şekilde barışa hizmet etmeyeceğini vurgulayan Erdoğan, meseleye daha geniş bakılması gerektiğini kaydetti. 
     Amerikan Musevi Komitesi Harris, Erdoğan'a ne ABD'de, ne de İsrail'de hiçbir partiye yakın olmadıklarını söyledi. Başbakan Erdoğan da ''Bunu bildiğim için sizinle bu kadar açık konuşuyorum'' karşılığını verdi. 
     
     IRAK'TAKİ DURUM 
     Görüşmede Harris, Irak ve İran'daki gelişmelerle ilgili de Başbakan Erdoğan'ın değerlendirmesini sordu. 
     Erdoğan, Irak'taki durumdan memnun olmadıklarını, 50'ye yakın Türk vatandaşının hayatını kaybettiğini, bu vatandaşların savaş için değil ihtiyaç maddesi taşımak üzere Irak'a gittiklerini anımsattı. Erdoğan, ABD'nin terör örgütü PKK-KADEK konusunda gerekli adımları atmamasından dolayı da Türkiye'nin memnuniyetsizliğini dile getirdi. 
     
     ABD MUSEVİ KOMİTESİ 
     Amerikan Musevi Komitesi, 1990 yılında Adapazarı'nda yaşanan depremden sonra Türkiye'ye ciddi destek kampanyaları düzenledi. 
     Aynı yıl Müslüman Kosovalılar'ın naklinde etkin çalışmalar üstlenen Komite, ABD'nin en güçlü Musevi kuruluşlarından biri olarak tanınıyor. 
     Kendini ''siyaset üstü'' konumlandıran Komite'nin, herhangi bir partiyle bağlantısının bulunmadığı ve 115 bin üyeye sahip olduğu ifade ediliyor. 
     Birleşmiş Milletler'de temsil edilen örgütün birçok ülkedeki Musevi kuruluşlarıyla koordine içerisinde çalıştığı ve Amerikan yönetimi nezdinde Türkiye lehine çalışmalarıyla bilindiği kaydediliyor. 
     
</TEXT>
</DOC>
