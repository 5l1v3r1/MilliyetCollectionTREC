<DOC>
<DOCNO> 274211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun16.html </URL>
<DATE> 2004/09/23/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Türk gazetelerinin genel yayın yönetmenleri Erdoğan'ı yorumladı 
</HEADLINE>
<TEXT>

     Hakkı Akduman bildiriyor 

Almanya'nın en yüksek tirajlı gazetesi Bild, bazı Türk gazetecilerinin Başbakan Recep Tayyip Erdoğan ile ilgili görüşlerine yer verdi. 
     ''Başbakan Erdoğan Gizli Bir İslamcı mı '' başlığını kullanan Bild, gazetecilerden, ''Erdoğan'ın modern bir Türkiye ile AB'ye girme konusunda ciddi olup olmadığı'' sorusunu yanıtlamalarını istedi. 
     Milliyet Gazetesi Genel Yayın Yönetmeni Mehmet Yılmaz, ''Erdoğan kuzu postuna bürünmüş bir kurt değildir. Demokratik ve özgür bir Türkiye istiyor. AB üyeliğiyle ülkesinde demokrasinin sürekli bir şekilde tesis edilmesini ümit ediyor. Ben kendisini İstanbul Büyükşehir Belediye Başkanı olduğu dönemden tanıyorum ve bu nedenle eski radikal düşüncelerinden açıkça uzaklaştığını biliyorum. Türkiye'de herkesin, devletin müdahalesi olmadan dinini özgürce ifa etmesini istiyor'' diye konuştu. 
     
     ERTUĞRUL ÖZKÖK 

     Hürriyet Gazetesi Genel Yayın Yönetmeni Ertuğrul Özkök, Başbakan Erdoğan'ın gerçek niyetlerini gizleyecek bir insan olmadığını belirterek, ''Erdoğan geleneksel dindar bir aileden geliyor. Türkiye'deki birçok genç gibi radikal bir dönem geçirdi. Ancak daha sonra İstanbul Büyükşehir Belediye Başkanı olarak siyasetin ve ekonominin gerçekleriyle tanıştı. Değişti ve şimdi liberal muhafazakar bir çizgi izliyor. Şimdi dürüstçe Avrupa'nın demokratik ideallerini izliyor ve gerçekten de modern, Avrupalı bir Türkiye yaratmaya çalışıyor'' dedi. 
     
     İSMET BERKAN 

     Radikal Gazetesi Yazı İşleri Müdürü İsmet Berkan, Erdoğan'ın reformları ciddiye aldığını belirterek, ''Gençliğinde İslami bir Türkiye istiyordu. Ancak şimdi olgunlaştı ve Türkiye'yi modern bir demokrasi olarak geleceğe götürmek isteyen bir reformcu oldu'' şeklinde görüş belirtti. 
     Sabah Gazetesi Genel Yayın Yönetmeni Ergun Babahan da, Başbakan Erodoğan'ın reform iradesinden emin olduğunu ifade ederek, ''Çalışmalarını 3 yıldan bu yana izliyorum ve biliyorum ki, kendisi eski İslami Türkiye görüşlerini tümüyle terk etti. AB'ye demokratik ve liberal bir Türkiye'yi sokmak istiyor. Bunun için ülkeyi siyasi ve ekonomik açıdan çok başarılı şekilde reform sürecinden geçirdi ve bunu yapmaya devam edecek'' dedi. 
     
     EKREM DUMANLI 

     Zaman Gazetesi Genel Yayın Yönetmeni Ekrem Dumanlı ise Erdoğan'ı ''gerçek bir reformcu'' olarak nitelendirerek, ''Gerçi son zamanlarda sıkı Ceza Yasası reformuyla ilgili bazı tereddütler oldu. Ancak bu sorunları çözeceğine eminim. Erdoğan'ın radikal geçmişi çoktan geride kaldı. Kamuoyuna dürüst bir demokrat olduğunu, dünyanın değiştiğini ve bu nedenle Türkiye'nin de değişmesi gerektiğini söyledi. Bunu ciddi olarak söylediğine eminim'' diye konuştu. 
     
</TEXT>
</DOC>
