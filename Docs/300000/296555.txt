<DOC>
<DOCNO> 296555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko27.html </URL>
<DATE> 2004/12/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Rusya'da YUKOS krizinin ardından VimpelCom krizi... 
</HEADLINE>
<TEXT>

     Rusya'da YUKOS krizi henüz noktalanmadan, piyasalar, ülkenin ikinci büyük cep telefonu operatörü VimpelCom kriziyle yüzleşmek zorunda kaldı. 
     Bu tür kötü tecrübeler ise artık Rusya'ya yatırım yapmak isteyen yabancıları çok daha dikkatli davranmaya zorlayacak. 
     Petrol başta olmak üzere, bankacılık ve telekomünikasyon sektöründe faaliyet göstererek Sovyetler sonrası dönemde sayıları hızla artan yeni zenginler, Putin'in devlet başkanlığına gelmesinin ardından teker teker sahne dışına itiliyor. Bu durumun en çok rahatsız ettiği kesimi ise yüksek kar beklentisiyle Rusya piyasalarına önemli paralar akıtan yabancı yatırımcılar oluşturuyor. 
     The Moscow Times gazetesinin haberine göre, politikaya atılmaya hazırlanan YUKOS'un eski başkanı Mihail Hadarkovski'nin, yolsuzluk ve rüşvet suçlamasıyla hapse atılarak şirketine 25 milyar doları aşkın vergi borcu çıkartılmasının ardından, VimpelCom'a geçmiş yılları kapsayan vergi borcu çıkartılması, Moskova Borsası'na yatırım yapan yabancıların Rusya ile ilgili değerlendirmelerini gözden geçirmeye zorluyor. 
     Gazeteye göre Sovyetler sonrası hızlı zenginler arasında gösterilen Mihail Fridman'ın sahibi olduğu VimpelCom, 2001 yılıyla ilgili 158 milyon dolarlık vergi faturasıyla karşılaşınca, Rusya yönetimine güveni kalmayan yabancıların dün yoğun satışa geçmeleri, Moskova Borsası'nda RTS endeksinin yüzde 5 gerilemesine neden oldu. 
     Böylece önceki gün de yüzde 5 gerileyen RTS endeksinde son 2 günde kaydedilen düşüş yüzde 10'a ulaştı. Endeks ayrıca yıl başındaki değerinin de altına indi. 
     Son yıllarda gelişen piyasalar arasında yüksek getirisiyle ünlenen Moskova Borsası'nın, artık hızlı kayıplarla anıldığına dikkat çekilen The Moscow Times haberinde, geçmişe dönük vergi borcu çıkartılan VimpelCom'un, Norveç'in Telenor şirketiyle ortaklığının bulunması nedeniyle, Rusya Devlet başkanı Putin ile yeni zenginler arasındaki mücadelede en çok zarar gören kesimin yabancılar olduğu vurgulanıyor. 
     Finans çevrelerine yakınlığıyla bilinen gazete, YUKOS hissesi alarak milyonlarca dolarlık zararla karşılaşan yabancıların, Vimpelcom'da da aynı kaderi yaşamalarıyla, bundan sonra Rusya sermaye piyasalarına yatırım yapmaya kolay kolay cesaret edemeyeceklerini belirtiyor. 
     Rusya'da daha önceki yorumlar, diğer yeni zenginlerin aksine Alfa Bank ile daha çok finans sektöründe güçlü olan ve politikaya karışmamaya dikkat eden VimpelCom'un sahibi Mihail Fridman'ın, yönetimin tepkisini çekmemeyi başarabileceği yönündeydi. 
     
</TEXT>
</DOC>
