<DOC>
<DOCNO> 278503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur52.html </URL>
<DATE> 2004/10/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ÖSYM'nin yeni Başkanı Prof. Dr. Ahmet Ünal Yarımağan oldu... 
</HEADLINE>
<TEXT>

     YÖK Genel Kurulu, ÖSYM Başkanlığı'na Prof. Dr. Ahmet Ünal Yarımağan'ı atadı. 
     YÖK Başkanı Prof. Dr. Erdoğan Teziç Başkanlığı'nda toplanan Genel Kurul'da, YÖK Başkanvekilliği görevine getirilen Prof. Dr. Savaş Küçükyavuz'un yerine Prof. Dr. Yarımağan'ın ÖSYM Başkanlığı'na getirilmesi kararlaştırıldı. 
     Yarımağan, 1942 yılında Kilis'te doğdu. Hacettepe Üniversitesi'ne 1974 yılında öğretim görevlisi olarak atanan Yarımağan, üniversitede Bilgisayar Mühendisliği bölümünün kurulmasına öncülük etti. 1983 yılında Bilişim Sistemleri Bilim Dalında doçentlik unvanını alan Yarımağan, Bilgisayar Bilimleri Anabilim dalında öğretim üyeliği görevini sürdürdü. 
     Yarımağan, 1989 yılında profesörlüğe yükseldi, 1991'de Bilgisayar Mühendisliği bölüm başkanlığı görevine getirildi. 
     Yarımağan, Hacettepe üniversitesi Bilgisayar Mühendisliği bölümünde öğretim üyeliği ve anabilim dalı başkanlığı görevini sürdürüyor. 
     Yarımağan, 1974 yılında, ''Üniversitelerarası Öğrenci Seçme ve Yerleştirme Sınavı''nı yürütme görevi Hacettepe Üniversitesi'ne verildiğinde bu projede Sınav Değerlendirme ve Yerleştirme Alt Sistemi Sorumlusu olarak görev aldı, ÖSYM kurulduktan sonra da ek görevli olarak Alt Sistem Sorumlusu Bilgi İşlem Birim Yöneticisi Danışman ve Yürütme Kurulu üyesi olarak çalıştı. 
     Yarımağan, 1993-1995 yılları arasında YÖK Bilgisayar Milli Komitesi Başkanı, 1999-2002 yılları arasında ise YÖK Enformatik Milli Komitesi üyeliğinde bulundu. 
     
</TEXT>
</DOC>
