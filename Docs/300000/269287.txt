<DOC>
<DOCNO> 269287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/dunya/dun01.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkmenler, ABD askeriyle çatışmadı' 
</HEADLINE>
<TEXT>


DIŞ HABERLER SERVİSİ 


ABD güçlerinin Irak'ın kuzeyindeki Türkmen kenti Telafer'de direnişçilere karşı önceki gün başlattığı operasyonun dün de sürdüğü, çatışmalarda 3 direnişçinin öldüğü, 9 kişinin de yaralandığı, halkın ise bölgeden göç ettiği iddia edildi. Ancak Irak Türkmen Cephesi ITC Türkiye Temsilcisi Ahmet Muratlı, Telafer'deki olayların "ABD güçleriyle Felluce ve Necef'teki silahlı unsurlar arasında meydana gelen çatışmaların bir uzantısı niteliğinde olduğunu" açıkladı. Muratlı, "Türkmenlerin ABD ve Koalisyon güçleriyle karşı karşıya gelmesini gerektirecek hiçbir sorunlarının bulunmadığını" da belirtti. Ahmet Muratlı, bu çatışmaların bir Türkmen kenti olan Telafer'de meydana gelmesini de büyük bir talihsizlik olarak nitelendirdi. Muratlı, iddia edildiği gibi bir grup Türkmen'in Türkiye sınırına dayandığı haberlerinin gerçeği yansıtmadığını da sözlerine ekledi. 


</TEXT>
</DOC>
