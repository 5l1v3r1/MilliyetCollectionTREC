<DOC>
<DOCNO> 258912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/siyaset/siy01.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'dan PKK garantisi 
</HEADLINE>
<TEXT>


İran, PKK KONGRA-GEL'i bugün imzalanacak mutabakat zaptıyla terör örgütü ilan ediyor 

TAHRAN Milliyet 


Başbakan Recep Tayyip Erdoğan'ın ziyareti öncesinde "görüşmelere göre karar oluşturacağız" diyen İran hükümeti, PKK KONGRA-GEL'i terör örgütü ilan etmeye karar verdi. 
Erdoğan, İran Cumhurbaşkanı Birinci Yardımcısı Muhammed Rıza Arif'le yaptığı görüşmede terörle mücadele konusunda ortak hareket etmenin önemine değinerek, "Çevremizdeki gelişmelere karşı ortak tavır geliştirmeliyiz" dedi. Arif de, PKK konusunda gerekenin yapılacağını vurguladı. 
Erdoğan, düzenlediği basın toplantısında da, iki ülkenin terörle mücadele konusunda aynı görüşleri paylaştığını kaydederek, terörle mücadele mutabakat zaptının bugün imzalanacağını ve PKK KONGRA - GEL örgütünün de belgede yer alacağını söyledi. 
Erdoğan, Arif'e, İran'ın nükleer silahların sınırlandırılması anlaşması ek protokolünü imzalamasından memnuniyetini dile getirirken, "Uluslararası Atom Enerjisi Kurumu'nun kararlarına karşı daha hassas olun. Kurumun Başkanı Muhammed El Baradey'in taleplerine cevap verin" dedi. 
Erdoğan'ın uyarısı, ABD'nin bu konudaki görüşlerini İran'a yansıtmak açısından da önem taşıyor. 
Erdoğan, Annan Raporu'nda da KKTC'ye uygulanan ambargonun haksız bulunduğunu hatırlatarak, "İran'dan da somut ve ileri adımlar bekliyoruz. Karşılıklı ziyaretlerin başlaması iyi olur" dedi. 
Arif'ten net yanıt alamayan Erdoğan, açıklamasında İslam Konferansı Örgütü toplantısında KKTC'yi "cemaat" değil "devlet" olarak gören kararı en çok destekleyen ülkenin İran olduğunu söylemekle yetindi. 


</TEXT>
</DOC>
