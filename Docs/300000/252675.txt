<DOC>
<DOCNO> 252675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy13.html </URL>
<DATE> 2004/07/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
CHP kurultayı... Erdem Burası yeniçeri ocağı değil... 
</HEADLINE>
<TEXT>

     CHP Genel Başkan Yardımcısı Eşref Erdem, 12. Olağanüstü Kurultay için alınan güvenlik önlemlerinin ''doğal'' olduğunu belirterek, ''Herşeyin bir kuralı var, burası yeniçeri ocağı değil'' dedi. 
     CHP'nin, Büyük Anadolu Oteli'nde basına ve izleyicilere kapalı düzenlenen kurultayında, gündem gereği, muhalif milletvekillerinin tavırlarıyla ilgili değerlendirmeler sürüyor. 
     Toplantı devam ederken otel içinde basın mensupları için oluşturulan bölüme gelerek gazetecilerle sohbet eden Genel Başkan Yardımcısı Eşref Erdem, kurultayın beklenenin aksine ''oldukça seviyeli, düzgün bir atmosferde geçtiğini'' söyledi. 
     Salonda zaman zaman tartışmalar yaşanmasının doğal olduğunu belirten Erdem, alınan güvenlik önlemleriyle ilgili eleştirilerin de ''haksız'' olduğunu kaydetti. 
     Erdem, otelin kent dışında olması nedeniyle güvenliği jandarmanın sağladığını belirterek, kurultay izleyicilere kapalı gerçekleştirildiği için jandarmanın barikat kurmasının da normal olduğunu söyledi. 
     Erdem, bahçede, otel lobisiyle salon girişini ayıran tel örgüyle ilgili sorular üzerine ise bunun otel görevlilerinin isteği üzerine müşterilerle delegelerin ayrılması amacıyla yapıldığını kaydetti. 
     Partili herkesin kurallara uyması gerektiğini ifade eden Erdem, ''CHP'nin yeniçeri ocağı olmadığını'' söyledi. 
     
     BORSA TARTIŞMASI... 
     Toplantıda, 60 kişinin söz istemesi nedeniyle konuşmalar 10'ar dakika ile sınırlandırıldı. 
     Alınan bilgiye göre, muhaliflerin önde gelen isimlerinden eski Genel Sekreter Ertuğrul Günay konuşmasında, kurultay salonu ile ilgili eleştirilerini yineledi. Günay, parti yönetiminin, bu eleştiriler karşısında salonda daha önce başka partilerin de toplantı düzenlediği savunmasını yaptığını anımsatarak, ''Yalnız şu dikkatlerden kaçmamalı bu salon, burada kurultay yapan hiçbir partiye hayırlı olmadı'' dedi. 
     Ertuğrul Günay, Genel Başkan Deniz Baykal'ın 3 Kasım seçimlerinden önce AK Parti Genel Başkanı ve Başbakan Recep Tayyip Erdoğan ile bir televizyon programında yaptığı tartışmayı da anımsatarak, ''Sayın Genel Başkan, Erdoğan'ın çocuklarını bursla ABD'de okutmasından söz edince, o da 'Siz de borsa da oynuyorsunuz' demişti. Genel Başkan bunun üzerine milletvekili olduktan sonra oynamadığını söylemişti. Benim genel başkanım, böyle bir yanıt yerine 'Borsada hiç oynamadım' diyebilmeliydi'' şeklinde konuştu. 
     Günay'ın konuşması sırasında salonda dolaşan bir kedinin, kürsüye doğru ilerlediği görüldü. Görevlilerin kediyi yakalamaya çalışması üzerine müdahale eden Günay'ın ''Bırakın bari, hayvan haklarına saygı gösterelim'' dediği öğrenildi. 
     
     ''İDAM GÖMLEĞİMİZİ GİYDİK'' 
     Bu arada muhaliflerden İzmir Milletvekili Hakkı Akalın da olağanüstü kurultay talep ettikleri için suçlandıklarını belirterek, ''Suçumuz ne Milletvekilliği, belediye başkanlığı, belediye meclis üyeliği pazarlığı mı yaptık, rüşvet mi aldık Parti içinde demokrasiyi, ortak aklı egemen kılmak istedik. Eğer bu suçsa, evet suçluyuz'' dedi. 
     Akalın, kurultay gündeminde kendilerinin ağır bir dille suçlandığını savunarak, ''Bizim kellemiz isteniyor. Biz beyaz gömleğimizi giydik de geldik buraya, gerekirse idam ediliriz. Kanımızın son damlasına kadar CHP'yi iktidara getirmek için mücadele edeceğiz'' diye konuştu. 
     Toplantıda, kurultay öncesi Baykal'a güvensizlik oyu çağrısında bulunduğu için bazı delegeler tarafından eleştirilen eski Genel Başkan Altan Öymen'e de eleştirilere cevap vermesi için kısa bir söz hakkı tanındı. 
     Öymen, konuşmak için söz talep ettiğini belirterek, ''Ama belki bana sıra gelmeden konuşmalar bitirilir. O nedenle eleştirilere cevap vermek istiyorum. Bu partide geçmişte genel başkanlık yapmış bir insana sadece 2 dakika söz veriliyor. Güven oyu verilmemesini istedim. Bu benim demokratik hakkım. Ancak Sayın Genel Başkan daha ağırını yaptı gazete haberlerine göre, bizi hainlikle suçladı'' dedi. 
     
</TEXT>
</DOC>
