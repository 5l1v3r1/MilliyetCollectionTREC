<DOC>
<DOCNO> 282333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/guncel/gun01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopya çekene sıfır 
</HEADLINE>
<TEXT>


İlköğretim Kurumları Yönetmeliği'ne göre, ilköğretimde kopya çeken öğrencilere artık 'kınama' yerine 'sıfır' verilecek. Mazeret göstermeden sınava katılmayana, ödevini yapmayana sıfır verilecek 

ANKARA Milliyet 

Resmi Gazete'nin dünkü sayısında yayımlanan İlköğretim Kurumları Yönetmeliği'ne göre, kopya çeken öğrencinin durumu, öğrenci değerlendirme kuruluna gitmeden müdür yardımcısı, ders öğretmeni, rehber öğretmen, veli ve öğrencinin katılımıyla değerlendirilecek. Milli Eğitim Bakanlığı, ilköğretimde kopya çeken öğrencilere not cezası getirdi. Bundan böyle, ilköğretimde kopya çeken öğrenciye "kınama" yerine artık "sıfır" verilecek. 

Aşılar tamam olacak 
Yönetmelikteki diğer önemli değişiklikler şöyle 
Geçerli mazereti olmadan sınava katılmayan veya ödev, projesini belirlenen sürede teslim etmeyen öğrenciye sıfır verilecek.1, 2 ve 3. sınıf öğrencilerinden, bir üst sınıfta güçlükle karşılaşabilecek olanların durumu, dönem sonunda müdür veya görevlendireceği yardımcısının başkanlığında, sınıf öğretmeni ile rehber öğretmen tarafından görüşülerek, sınıf geçmelerine veya yetiştirme kursuna alınmalarına karar verilecek.Bir öğrencinin yetiştirme kursuna alınacağı ders sayısı 3'ten fazla olamayacak. Kurs sonunda 1, 2 ve 3. sınıf öğrencileri için sınav yapılmayacak. 4, 5, 6, 7 ve 8. sınıflarda sınav yapılacak.Zorunlu öğrenim çağı sonuna kadar ilköğretimi bitiremeyenlerin öğrenimlerini tamamlamak üzere, velilerinin de istemeleri halinde, en çok 4 öğretim yılı daha okula devamlarına imkan verilecek. Daha önce bu süre 2 öğretim yılıydı.İlköğretim okullarına kayıt yaptıracak öğrencilerden, kayıt sırasında çocuğun aşılarının yapıldığına dair belge istenecek.Zorunlu öğrenim çağındaki çocuklardan, tutukluluk veya oturduğu yerde okul bulunmaması nedeniyle hiç okula gidememiş olanlar sınava alınarak, bilgi düzeyi ve yaşlarına göre uygun sınıfa kaydedilecek. 

</TEXT>
</DOC>
