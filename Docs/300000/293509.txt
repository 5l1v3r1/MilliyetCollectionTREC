<DOC>
<DOCNO> 293509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo41.html </URL>
<DATE> 2004/11/30/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Daum antrenmanda Kemal'e savunmanın sağında görev verdi 
</HEADLINE>
<TEXT>

     Diyarbakırspor galibiyetinin ardından 2 gün izin yapan Fenerbahçeli futbolcular, 3 Aralık Cuma günü Ankaragücü ile yapacakları lig maçının hazırlıklarına bugün başladı. 
     Teknik Direktör Christoph Daum yönetiminde, Samandıra Tesisleri'nde gerçekleştirilen antrenmanda futbolcular, taktik ağırlıklı çift kale maç yaptı. Alman teknik adam, as takımda, kart cezalısı olduğu için bu hafta forma giyemeyecek Luciano'nun yerine stoperde Önder'i oynatırken, savunmanın sağında Kemal'e yer verdi. Daum'un, Diyarbakırspor maçının yıldızı Aurelio'yu ise yedek takımla çalıştırması dikkati çekti. 
     Futbolcuların neşeli oldukları ve birbirleriyle şakalaştıkları gözlenen antrenmana, tedavileri süren Van Hooijdonk ve Deniz çıkmadı. Kaleci Recep ise bir süre salonda çalıştıktan sonra çift kale maçta yer aldı. 
     Fenerbahçe, yarın öğleden sonra yapacağı antrenmanla hazırlıklarına devam edecek. 
     Bu arada, Alman dergisi Stern'in muhabirleri, tesislerde Daum ile röportaj yaptı. 
     Öte yandan, Fenerbahçeli bazı futbolcuların yarın saat 13.00'te Küçükbakkalköy'deki Dilek Sabancı Anadolu Ticaret Meslek Lisesi'nde, fakir çocuklara yardım amacıyla gerçekleştirilecek bir organizasyona katılacakları bildirildi. 
     
</TEXT>
</DOC>
