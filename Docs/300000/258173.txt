<DOC>
<DOCNO> 258173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/yasam/yas04.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trenin hızı 280 metrede 80'e inmez ' 
</HEADLINE>
<TEXT>


Bilim adamları, 'Tren, 183 100'de 130 km hıza son verip kazanın olduğu 183 380'de 80 km hıza düşemez' diyor 

GÜRKAN AKGÜNEŞ İstanbul 

Hızlandırılmış tren faciasında TCDD yetkililerinin, makinistlerin hız talimatına uymadığını belirtmeleri üzerine, 'Tren 280 metrede 130 kilometre hızdan 80 kilometreye inebilir mi ' tartışması başladı. TCDD Genel Müdürü Süleyman Karaman, makinistlere verilen limitlere göre hattın 183 100 kilometresinde saatte 130 km olan hıza son verilmesi gerektiğini belirterek, "Kaza 183 380'de oldu. Makinistin buraya 80 km hızla girmesi gerekiyordu. Ancak, yüksek hızla girdi" dedi. 

'En az 400 metre' 
Ancak uzmanlar, bu kritik 280 metrede, trenin 80 kilometre hıza inmesinin mümkün olmadığı iddiasında. Uzman görüşleri şöyle 
İTÜ Ulaşım Anabilim Dalı Öğretim Üyesi Prof. Dr. Haluk Gerçek "Belirtilen hıza inilmesi için en az 400 metrelik mesafe gerekir. Demiryollarında fren mesafeleri çok uzundur. 280 metrede 50 kilometrelik hız azaltmasının mümkün olmadığını düşünüyorum." 

'Kızaklama yapar' 
İTÜ Ulaşım Anabilim Dalı Öğretim üyesi Prof. Dr. İnal Seçkin "Talimatta belirtilen hıza düşülmesi normal şartların dışında. Çok seri fren gerektirir. Bu, kaza yerinden önce fren yapılmadıysa, 183. kilometredeki 345 metre yarıçaplı dönemeçte fren yapıldığını ortaya çıkarır. Bir dönemeçte seri fren yaparsanız, tekerlekler de kızaklanırsa, trenin raya tesiri çok fazla olur." 
Birleşik Taşımacılık Çalışanları Sendikası İstanbul Şube Başkanı Mithat Ercan "130 kilometre hızla çıktığınız makastan sonra hızınızı 80 km'ye düşürmeniz için en az 500 metre gerekir. Makinist birden hız kesemez. Takla atar. Yavaş yavaş hız düşürürse de gecikme nedeniyle maaşından ceza ödemek zorunda kalır." 

Alman heyeti geldi 

Almanya'dan gelen üç kişilik heyet Sakarya'da tren kazasının olduğu bölgede inceleme yapmaya başladı. Raylarda ölçüm yapıp fotoğraf çeken Alman heyet, TCDD yetkililerinden de bilgi aldı. TCDD Genel Müdür Yardımcısı Erol İnal ise, Alman heyete müdahale etmeyip özgür bırakacaklarını söyledi. 



</TEXT>
</DOC>
