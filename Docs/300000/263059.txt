<DOC>
<DOCNO> 263059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun06.html </URL>
<DATE> 2004/08/13/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD, KKTC'nin tecridini kaldırma yollarını araştırıyor... 
</HEADLINE>
<TEXT>

     Deniz Arslan AA 

ABD Dışişleri Bakanlığı sözcülerinden Adam Ereli, havacılık alanı da dahil olmak üzere KKTC'nin tecridinin sona erdirilmesinin yollarını araştırdıklarını, ancak henüz bir karar verilmediğini bildirdi. 
     Adam Ereli, ABD Dışişleri Bakanlığı'nda düzenlediği basın toplantısında, KKTC'ye doğrudan uçuşların başlatılmasına ilişkin soruları yanıtladı. 
     Ereli, ''Kuzey Kıbrıs'ın tecridinin sona erdirilmesine yardım yollarına bakıyoruz. Bu yollar, havacılık alanını da kapsıyor. Ancak hiçbir karara varmış değiliz'' dedi. 
     ABD, Kıbrıs'ta Annan planına dayalı çözüm yönünde yapılan referandumda KKTC'nin çabalarını dikkate alarak, kuzeyin tecridinin sona erdirilmesi için elinden geleni yapma sözü vermişti. 
     Kıbrıs Rum kesimi, KKTC'ye doğrudan uçuşların başlamasına Uluslararası Sivil Havacılık Kuruluşu'nun ICAO kurallarına aykırı olduğu gerekçesiyle karşı çıkıyor. ICAO'nun ise bu yönde Birleşmiş Milletler'den bir karar veya başkanlık açıklaması beklediği belirtiliyor. 
     
</TEXT>
</DOC>
