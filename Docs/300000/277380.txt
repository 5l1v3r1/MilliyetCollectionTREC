<DOC>
<DOCNO> 277380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun06.html </URL>
<DATE> 2004/10/05/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Annan Afrika'da en büyük tehdit yoksulluk, işsizlik ve AIDS... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, son yıllarda silahlı çatışmaların ciddi oranda azaldığı Afrika kıtasında en büyük tehdidin yoksulluk, gençler arasında işsizlik ve AIDS olduğunu bildirdi. 
     Annan tarafından Afrika'nın durumuna dair hazırlanan ve BM Genel Kurulu'na sunulan bir raporda, 1998 yılında 14 ülkesinde silahlı çatışma ya da iç savaş, diğer 11 ülkesinde ise ciddi siyasi kriz bulunan Afrika kıtasında durumun son 6 yılda olumlu yönde ve radikal şekilde değiştiği kaydedildi. 
     Raporunda, bugün Afrika'nın sadece 6 ülkesinde silahlı çatışma ve daha az sayıdaki ülkede önemsenebilecek bir siyasi kriz bulunduğunu ifade eden Annan, artık Afrika ülkelerinin çoğunun demokratik yollardan seçilen rejimler tarafından yönetildiğini ve nispeten daha istikrarlı siyasi şartlara sahip olduklarını belirtti. 
     Çok sayıda ülke arasında barış anlaşmaları yapıldığını ya da görüşmelerin sürdüğünü hatırlatan Annan, bu görevin yerine getirilmesinde Afrika Birliği'nin de önemli rol oynadığının altını çizdi. 
     Silahlı çatışmaların sona erdirilmesi ve barışın tesisi konusundaki ilerlemelere rağmen yargı bağımsızlığı, kamu sektörünün şeffaflığı gibi alanlardaki ilerlemenin çok yavaş ve yetersiz kaldığını belirten Annan, en büyük endişe kaynağının ise yoksulluğun azaltılamaması olduğunu bildirdi. 
     Annan, tüm Afrika'da hızla artan şehirleşme ve hızla azalan sulanabilir araziler yüzünden kıtadaki yaygın yoksulluk probleminin her geçen gün daha da büyüdüğüne dikkat çekti. 
     HIV AIDS salgınının kıta için oluşturduğu tehdide de işaret eden Annan, raporunda başta çatışmadan yeni çıkmış ülkelerde olmak üzere, genç işsizlerin oluşturduğu büyük sorunun tüm kıtada barış ve istikrarı tehdit ettiğini kaydetti. 
     
</TEXT>
</DOC>
