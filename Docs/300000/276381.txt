<DOC>
<DOCNO> 276381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/siyaset/asiy.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Din konseyi insan hakları için takipte 
</HEADLINE>
<TEXT>


ABD'de 275 dini örgütün kurduğu "Dinlerarası Konsey", 110 milyar dolarlık fonlarını, insan haklarına uymayan dev şirketlere baskı için kullanıyor 

UTKU ÇAKIRÖZER Ankara 


Türkiye'nin ev sahipliğinde yapılan İnsan Haklarında Yeni Taktikler Sempozyumu'na ABD'den katılan "Kurumsal Sorumluluk İçin Dinlerarası Konsey" ICCR , çokuluslu şirketlerin üretim yaptırdığı ülkelerde, insan haklarına saygılı politikalar benimsemesini sağlamak için hisse senetlerini baskı aracı olarak kullanıyor. 
Sempozyumun dünkü oturumunda, hak ihlallerinin önlenmesi için "paranın gücü"nün nasıl kullanılacağı tartışıldı. ABD'de, aralarında Protestan, Katolik, Ortodoks ve Yahudi grupların da bulunduğu 275 dini örgütün 110 milyar doları bulan fonlarını, Coca Cola, Ford, General Motor Company, Exxon, GAP, Nike, Reebok gibi çokuluslu şirketlerin dünya çapındaki operasyonlarında insan haklarına uymasını sağlamak için kullanan ICCR Program Direktörü David Schilling'in sunumu ilgi çekti. Schilling, şu bilgileri verdi 

İŞ MODELİ DEĞİŞİYOR Eski iş modeli, "sadece kazancıma bakarım, gerisi umurumda değil"di. Şimdi şirketler, iyi bir sosyal - kurumsal kimliğin prestijlerini artıracağına inanıyor. 

ICCR Farklı portföyleri olan dini yatırımcıların birikimlerini borsada değerlendiriyoruz. Paranın gücünü, insan haklarına saygılı politikalar izlenmesi için araç olarak kullanıyoruz. Şirketlerden dini beklentide bulunmuyoruz. 

TAKTİK Yaklaşık 100 şirketin politikasını etkilemek için uğraşıyoruz. İnsan hakları, sağlık koşulları, eşit imk n gibi konu başlıklarında en önemli 10 firmanın olduğu listelerimiz var. 
Üyelerimizden portföyünde bu şirketin hissesi olanları bir araya getirip bir "mücadele timi" oluşturuyoruz.Milyarlarca dolar yatırım fonu bulunan diğer kesimlerle irtibata geçip portföylerindeki hisseleri kullanma izni alıyoruz.Şirketin yıllık hissedarlar toplantısı öncesinde yönetime dilekçeyle başvurarak, iş yapılan ülkelerde insan haklarına saygılı politika benimsenmesini öneriyoruz.Gizlice buluşup önergeyi geri çekmemiz şartıyla istediğimizi yapmayı kabul ediyorlar. 

İşte başarılı örnekler 

Coca Cola'nın yurtdışındaki şişeleme tesislerinde, insan haklarına saygılı yönetim anlayışı benimsemesi sağlandı. AIDS'in yoğun olduğu bölgelerde ayrımcı uygulama yapılmaması ve hastalıkla mücadele kliniklerine yatırım yapılması şartı getirildi.GAP'ın Güney Amerika'daki fabrikalarının sivil toplum örgütlerince insan hakları açısından denetlenmesi kabul ettirildi.Texaco'ya 8 yıl önce ayrımcı politikaların engellemesi için başvuruldu. Ancak şirket uyarıyı dinlemedi. Basında ırkçı politika haberleri çıkınca şirketin değeri bir günde 800 milyon dolar düştü. Şirket, ertesi gün masaya oturmak zorunda kaldı.Ford ve General Motor Company'de sağlanan ilerlemeler, otomotiv sektörünü etkiledi. 






</TEXT>
</DOC>
