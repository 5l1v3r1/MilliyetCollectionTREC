<DOC>
<DOCNO> 279729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko27.html </URL>
<DATE> 2004/10/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Uluslararası yatırımcılar İstanbul'da buluşacak... 
</HEADLINE>
<TEXT>

     Şirket finansmanında uzmanlaşmış uluslararası finans kurumlarından CA IB, 14-15 Ekim tarihlerinde, İstanbul'da uluslararası yatırım konferansı düzenleyecek. 
     Edinilen bilgiye göre, Ritz-Carlton Hotel'deki konferansa, ABD ve Avrupa'dan çok sayıda kurumsal yatırımcı katılacak. 
     Konferans düzenleyicilerinden Bank Austria Creditanstalt'ın Gelişmekte Olan Piyasalar Bölümü Başkanı Peter Szopo, Türkiye'nin yatırım iklimi konusunda A.A muhabirinin sorularını yanıtladı. 
     Türkiye ile AB arasındaki giriş müzakerelerinin, çok uzamadan başlayacağına inandıklarını belirten Szopo, bu müzakerelerin başlamasının, uluslararası yatırımcılara, Türkiye'de yatırım yapmaları için çok güçlü bir sinyal göndereceğini vurguladı. 
     Szopo, AB ile müzakerelerin başlamasının, Türkiye'nin, yatırımcılara daha istikrarlı ve öngörülebilir bir yatırım iklimi sunmasına da olanak tanıyacağını bildirdi. Szopo şöyle devam etti 
     ''Bununla beraber, AB'nin önceki genişleme tecrübeleri gösterdi ki, mali piyasaların performansı, aday ülkenin içsel makro ekonomik politikası ve ciddi ekonomik reformların uygulanmasına bağlı. 
     Bu nedenle Türkiye, makro ekonomik alanda çok önemli başarılar elde etti. Bunların devam ettirilmesi için ekonomik program taviz vermeden sürdürülmelidir. 
     Türkiye'nin makro ekonomik alanda disiplini sürdürmesi, hem AB'ye daha kolay uyum sağlaması hem de daha çok yatırımcı çekmesine imkan verir. Türkiye'nin AB ile müzakerelere başlaması, Türkiye ekonomisindeki istikrara da olumlu katkı sağlayacaktır.'' 
     
     KONFERANS İKİ GÜN SÜRECEK... 
     İstanbul'da düzenlenecek olan ve iki gün boyunca basına kapalı olarak gerçekleştirilecek uluslararası yatırım konferansı çerçevesinde, 15 Ekim'de Ritz-Carlton Hotel'de ''AB Genişlemesi Türkiye'ye Etkileri'' konulu bir basın toplantısı da düzenlenecek. 
     Konferansta, katılımcı şirketlerin, Türkiye'deki yatırım imkanları konusunda bilgi alması ve iş görüşmelerinde bulunmaları bekleniyor. 
     Konferansa katılacak bazı yerli ve yabancı şirketler ise şöyle 
     ''Akbank, Netia, Bank Austria Creditanstalt, OMV, BPH, Pekao, Doğan Yayın Holding, Prokom, Erdemir, PZU, EMAX, Rompetrol, Garanti Bankası, Sabancı Holding, Gedeon Richter, Sky Europe, Golden Telecom, Telesystem International Wireless TIW , Grajewo, TPSA, Hapoalim, Tüpraş, İşbank, Turkcell, Kety, UralSvyazInform, MTS , Wienerberger.'' 
     
</TEXT>
</DOC>
