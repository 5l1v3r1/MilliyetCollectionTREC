<DOC>
<DOCNO> 286689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo27.html </URL>
<DATE> 2004/11/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Tekelioğlu Sonuçtan ve oyundan memnun değilim... 
</HEADLINE>
<TEXT>

     Akçaabat Sebatspor Teknik Direktörü Sadi Tekelioğlu, sonuçtan ve oyundan memnun olmadığını söyledi. 
     Tekelioğlu, Malatyaspor maçının ardından yaptığı açıklamada, geçen hafta oynadıkları Galatasaray maçından sonra her şeyin iyi olacağını düşündüğünü belirterek, ''O maçta oynadığımız iyi oyunu sürdürmeyi umuyorduk. Bu nedenle de Malatyaspor maçına mutlak galibiyet amacıyla çıkmıştık'' dedi. 
     Maçın genelinde topun daha çok Malatyaspor'da olduğunu ifade eden Tekelioğlu, ''Buna rağmen iyi pozisyonlar bulduk. Eğer ligdeki konumumuz iyi olsaydı, aldığımız 1 puana sevinebilirdik. Çünkü, Malatyaspor güçlü bir takım'' diye konuştu. 
     Sadi Tekelioğlu, son zamanlarda aksiliklerin üst üste geldiğine dikkati çekerek, şöyle devam etti ''Sakat ve cezalı oyuncularımızın çok oluşu, bazı oyuncularımızın ise formsuz olmaları nedeniyle, futbolcularımızı asli mevkilerinin dışındaki yerlerde oynattık. Bu da bizi olumsuz etkiledi. Maçın son yarım saatinde iyi bir mücadele sergiledik. Ancak, sonuçtan ve oyundan memnun değilim. Arzuladığımız oyunu oynayamadık.'' AYKUT KOCAMAN Malatyaspor Teknik Direktörü Aykut Kocaman ise maçta 90 dakika boyunca üstün oynayan taraf olduklarını belirterek, ''Önceki haftalardaki maçlarımıza benzer bir maç oynadık. 10'un üzerinde gol pozisyonumuz vardı ancak bu pozisyonları değerlendiremedik'' dedi. 
     Kocaman, son 5 dakikadaki oyuna baktığında beraberliğe sevindiğini ifade ederek, şunları söyledi 
     ''Akçaabat Sebatsporlu oyuncunun kaçırdığı net gol pozisyonu, gole dönüşseydi bu maçtan puansız ayrılmak zorunda kalacaktık. Oyun ve pozisyon açısından sıkıntı çekmiyoruz ancak bunları değerlendirmek açısından sıkıntı çekiyoruz. Malatyaspor'un geleceği açısından, bu pozisyonları değerlendirmenin bir yolunu bulmalıyız. Bu oyunumuzu gelecek haftalarda da sürdürüp, ligi iyi yerde bitirmeyi hedefliyoruz.'' 
     
</TEXT>
</DOC>
