<DOC>
<DOCNO> 295026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonyas11.html </URL>
<DATE> 2004/12/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Schumacher, F1 otomobiliyle Champs Elysees Bulvarı'ndan geçti 
</HEADLINE>
<TEXT>

     Formula-1 dünyasının yaşayan efsanesi, 5'i üst üste olmak üzere 7 kez dünya şampiyonu olan Alman pilot Michael Schumacher, Fransa'nın başkenti Paris'in en tanınmış bulvarı olan Champs Elysees'den Ferrari marka yarış otomobiliyle geçti. 
     Schumacher'in Charles de Gaulle Etoile meydanından Concorde meydanına kadar olan bu ''sıradışı turunu'' yüzbinlerce Parisli büyük bir merak içinde izledi. 
     Yarış tulumu giyen ve kask takan ''Schumi'', otomobilinin her yanında escort araçları olduğu halde ve halkın yoğun ilgisinden rahatsız olmayarak otomobilini kullandı. 
     Schumacher'in arkasında yine Ferrari marka otomobillerden oluşan bir kortej yer alırken, bu otomobilleri kullananlardan birinin, Ferrari'nin Genel Yarış Direktörü Jean Todt olduğu gözlendi. 
     Ferrari, Formula-1 Dünya Şampiyonası'nı, markalar bazında 1999 yılından bu yana aralıksız olarak kazanıyor. 
     Michael Schumacher, birçok otorite tarafından gelmiş geçmiş en büyük Formula-1 pilotu olarak gösteriliyor. 
     
</TEXT>
</DOC>
