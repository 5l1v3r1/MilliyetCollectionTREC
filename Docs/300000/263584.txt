<DOC>
<DOCNO> 263584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/soneko06.html </URL>
<DATE> 2004/08/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Emlak hesabı kapatıldı, batık krediler 1.9 katrilyon azaldı... 
</HEADLINE>
<TEXT>

     Bankacılık sisteminin toplam batık kredileri, Ziraat Bankası'na devrolunan Emlak Bankası'yla ilgili hesapların kapatılması nedeniyle bir haftada 2 katrilyon liraya yakın azaldı. Batık krediler, 17.3 katrilyon lira düzeyine geriledi. 
     Merkez Bankası verilerinden yapılan derlemeye göre, bankaların toplam batık kredileri ile Tasarruf Mevduatı Sigorta Fonu'na TMSF devrolunan takipli alacakların tutarı, 23-30 Temmuz haftasında 1 katrilyon 874.7 trilyon liralık hızlı bir gerileme gösterdi. Bu 
     düşüşle birlikte toplam batık krediler, 19 katrilyon 162.6 trilyon liradan 17 katrilyon 288 trilyona indi. Batık kredilerde gözlenen söz konusu düşüşte, Ziraat Bankası'na devrolunan Emlakbank'la ilgili hesapların kapatılması etkili oldu. 
     
     KAMUNUN BATIK KREDİLERİ 2.4 KATRİLYONA İNDİ 
     Tasfiye kapsamındaki kredilerde en büyük paya sahip olan kamu bankalarının batık kredileri, Emlakbank'la ilgili kayıtların kapatılmasıyla son hafta 1 katrilyon 933.4 trilyon lira azalarak 2 katrilyon 385.4 trilyon liraya indi. 
     Böylece, kamu bankaları batık kredilerde özel bankaların gerisine düştü. 
     Özel bankaların batık kredileri 6.5 trilyon lira artarak 3 katrilyon 93 trilyona, yabancı bankaların batık kredileri 1.7 trilyon lira artarak 127.6 trilyona, kalkınma ve yatırım bankalarının batık kredileri de 1.7 trilyon lira artarak 169.2 trilyona çıktı. 
     Böylece, bankaların toplam batık kredileri 1 katrilyon 923.5 trilyon lira azalarak 5 katrilyon 775.2 trilyon lira 
     olarak gerçekleşti. 
     
     TMSF'NİN BATIK KREDİLERİ 11.7 KATRİLYON 
     TMSF'nin toplam batık kredilerinin tutarı ise temmuz ayı sonunda 11 katrilyon 734.1 trilyon lira oldu. Fon'un toplam batık kredileri, son hafta 49.9 trilyon lira arttı. 
     Satılan, kapatılan ya da birleştirilen bankalar nedeniyle Fon'a devrolunan takipli alacaklar, 48.9 trilyon lira artarak 11 katrilyon 512.7 trilyona çıktı. 
     Fon bünyesindeki bankaların batık kredileri de 1.1 trilyon lira artarak 221.4 trilyon lira oldu. 
     
</TEXT>
</DOC>
