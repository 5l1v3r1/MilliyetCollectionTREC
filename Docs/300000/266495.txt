<DOC>
<DOCNO> 266495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/uras.html </URL>
<DATE> 2004/08/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Madalya ve nişanlarımız bollaştı 
</HEADLINE>
<TEXT>


Mustafa Kemal, Osmanlı dönemindeki madalya ve nişan karmaşasına son verdi. 1920 yılında İstiklal Madalyası Kanunu'nu çıkarttırdı. Bu kanun, "Bilfiil kıta başında cephede hamaset ve fedakarı asarı görülen milli kahramanların" tek tip, tek derece bir madalyayla, "İstiklal Madalyası"yla onurlandırılmasını, ülkede başkaca bir madalya ve nişanın kullanılmamasını öngörüyordu. Mustafa Kemal de ölünceye kadar sadece "İstiklal Madalyası"nı taşıdı. 
Ben rahmetli babamın İstiklal Madalyası'nı taşıma onuruna sahibim. Bu madalya benim en kıymetli varlığım. Bu nedenle ülkede madalya ve nişan konusundaki gelişmeleri ilgiyle izliyorum. 
İstiklal Madalyası Kanunu'yla pek uyuşmasa da olur böyle vakalar 299 sayılı bir kanunla, cumhurbaşkanlarına Devlet Şeref, Devlet Övünç, Devlet Üstün Hizmet ve Devlet Savaş Madalyası adı altında 4 farklı madalya dağıtma yetkisi tanındı. Bu konuda kötü uygulamalara rastlandı. Şarkıcılara, hayali ihracatçılara, hortumculara madalya dağıtıldı. Türk Silahlı Kuvvetleri'nin 926 sayılı Personel Kanunu'nun 204'üncü maddesine dayalı olarak çıkarılan yönetmelikle, TSK mensupları madalya ve nişanla onurlandırılıyor. 
23 Ağustos 2004 tarihinde Genelkurmay Başkanlığı'nda yapılan törenle, Deniz Kuvvetleri Komutanı Oramiral Özden Örnek ve Hava Kuvvetleri Komutanı Orgeneral Halil İbrahim Fırtına "TSK Şeref Madalyası"yla, Korgeneral Işık Koşaner ve Korgeneral İsmail Koçman "TSK Üstün Hizmet Madalyası"yla onurlandırıldı. 
Genelkurmay Başkanı tarafından verilen madalya ve nişanların ne anlama geldiğini, neden verildiğini öğrenmek arayışında TSK internet sayfasına girdim. Bu sayfada Mustafa Kemal'in "İstiklal Madalyası"yla ilgili bilgiye rastlayamadım ama TSK tarafından dağıtılan 9 farklı madalya ve nişanın kimlere neden verileceği hakkında geniş açıklama var. Halbuki, bu ülkenin bağımsızlığı için savaşanlara verilen İstiklal Madalyası Kanunu'nda "... İşbu madalya ashabına memurini mülkiye ve askeriye ile bilumum zabıta ve saire tarafından hürmeti mahsusada bulunulacaktır" diye bir madde bulunuyor. 
Bu yazıyı yazmamın nedeni, devlet adına madalya veren kurumların, madalyayı verirken, madalyanın hangi hizmet için verildiğini açıklamalarının yararlı olacağını hatırlatmaktır. Çünkü, haberi okuyanların duyanların, neyin ne olduğunu bilmeleri mümkün olamıyor. 





</TEXT>
</DOC>
