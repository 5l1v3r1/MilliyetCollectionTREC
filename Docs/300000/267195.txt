<DOC>
<DOCNO> 267195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur17.html </URL>
<DATE> 2004/08/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Irak'ta kaçırılan Gezmen'in ailesi endişe içinde... 
</HEADLINE>
<TEXT>

     Hatay'ın İskenderun İlçesi'nden tercüman olarak gittiği Irak'ta rehin alınan Aytullah Gezmen'in ailesi, çocuklarının hayatından endişe duymaya başladıklarını bildirdi. 
     İskenderun'un Gürsel Mahallesi'nde oturan Aytullah Gezmen'in annesi Fatma Gezmen, oğlunun çalıştığı firmanın, Iraklı direnişçilerin isteği üzerine Irak'tan çekildiğini, bunun için tanınan 72 saatlik sürenin üzerinden de günler geçmesine rağmen verilen sözde durulmadığını belirtti. 
     Oğlunun bırakılması haberini beklediklerini belirten anne Fazma Gezmen, ''Umudumuzu yitirmek istemiyoruz ancak, bu uzun bekleyiş bizi karamsarlığa sürükledi. Onun yaşıyor olması için dua ediyoruz'' dedi. 
     Anne Gezmen, Irak'ta iki Türk'ün cesedinin bulunduğu yolundaki haberler üzerine korkuya kapıldıklarını belirterek, şöyle konuştu 
     ''Ateş düştüğü yeri yakıyor. Kötü bir haber alacağız diye korkuyoruz. İnşallah oğluma sağ salim kavuşuruz. Oğlumun bırakıldığını duyabilmek için sürekli televizyon haberlerini izliyoruz. Oğlumun Türkiye'ye getirilmesi için yetkililerden de destek bekliyoruz.'' Fatma Gezmen, oğluna kavuştuğunda, bir daha ne pahasına olursa olsun Irak'a gitmesine izin vermeyeceğini sözlerine ekledi. 
     
</TEXT>
</DOC>
