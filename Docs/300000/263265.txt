<DOC>
<DOCNO> 263265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonyas12.html </URL>
<DATE> 2004/08/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Burası Alanya... Bir tarafta üstsüzler, bir tarafta harem .. 
</HEADLINE>
<TEXT>

     Sadi NERGİZDAL - ALANYA DHA 
TÜRKİYE'nin bir bölümü sağanak yağışlar ve sellerden etkilenirken tatil için Antalya'nın Alanya İlçesi'ni seçen turistler kavurucu sıcakta özgürce güneşlenmenin keyfini çıkarıyor. 
     Hava sıcaklığının 38 derece civarında seyrettiği turistik ilçe, cıvıl cıvıl plajlarıyla Fransa'nın Cannes sahillerini aratmıyor. Çoğunluğunu Alman ve İskandinav ülkelerinden gelen birbirinden güzel turist kızlar rahatsız edilmeden üstsüz şekilde güneşlenebilmenin ve sereserpe uzanmanın ayrıcalığını yaşıyor. 
     Dünyaca ünlü Kleopatra plajında turistler rahatsız edilmeden üstsüz denize girip güneşlenirken, üstsüzler arasında bulunan haremlik çadır ilginç bir görüntü oluşturdu. 
     Sabahın erken saatlerinde plaja gelen yaşlı karı- koca, sopalar ve çarşaflar yardımı ile yaptıkları çadırda gözlerden ırak güneşlendi. Yaşlı çift, dış dünyadan kendilerini soyutlayarak çadırlarından çıkmadı. Turistler ise plaj ortasındaki bu derme çatma çadırı şaşkınlıkla izledi. 

     
</TEXT>
</DOC>
