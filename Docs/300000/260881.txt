<DOC>
<DOCNO> 260881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo39.html </URL>
<DATE> 2004/08/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Trabzonspor, rotayı Kiev'e çevirdi... 
</HEADLINE>
<TEXT>

     Trabzonspor Basın Sözcüsü İbrahim Şahin, Skonto Riga karşısında elde ettikleri sonucun kendilerini Kayserispor maçında rehavete düşürmeyeceğini söyledi. 
     Şahin, geçen sezondan beri önlerindeki maçlara tek tek baktıklarını ifade ederek, ''Şimdi önemli olan Kayserispor maçı. Bu maçı kazanarak lige iyi bir başlangıç yapmak istiyoruz. Skonto Riga karşısında elde ettiğimiz sonuç bizi Kayserispor maçında rehavete düşürmez'' dedi. 
     Bordo-mavili takımın Kayserispor maçına çok iyi bir şekilde konsantre olacağını vurgulayan Şahin, Kayserispor seyircisine iyi bir futbol izletmek istediklerini kaydetti. 
     Şahin, Şampiyonlar Ligi 3. ön eleme turunda deplasmanda karşılaşacakları Dinamo Kiev'in güçlü bir ekip olduğunu belirterek, ''Dinamo Kiev, Avrupa kupalarında tecrübeli bir takım ama biz de Trabzonsporuz. Zor bir maç olacak. Deplasmanda istediklerimizi sahaya yansıtarak ilk maçta iyi bir sonuç elde etmek istiyoruz'' diye konuştu. 
     
</TEXT>
</DOC>
