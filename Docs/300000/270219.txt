<DOC>
<DOCNO> 270219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/dunya/adun.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım örgütleri Irak'tan kaçıyor 
</HEADLINE>
<TEXT>


Başkent Bağdat'ta yardım görevlisi 2 İtalyan kadının gün ortasında kaçırılması bardağı taşırdı. Irak'ın yeniden imarında önemli rol oynayan sivil toplum örgütleri ülkeden ayrılmaya başladı 

DIŞ HABERLER SERVİSİ 


Önceki gün 2 İtalyan yardım görevlisinin Bağdat'ın merkezinde silahlı militanlar tarafından güpegündüz kaçırılması, Irak'ta insani faaliyetlerde bulunan uluslararası sivil toplum örgütlerini NGO korkuttu. Yardım örgütlerinin çoğunun 2 kadın görevlinin rehin alınmasının ardından Irak'tan ayrılmaya hazırlandığı bildirildi. Bu örgütlerin faaliyetlerinin eşgüdümünden sorumlu Jean-Dominique Bunel, AFP'ye yaptığı açıklamada, "Yaptığım istişarelere göre, sivil toplum kuruluşlarının çoğunun Irak'tan ayrılmaya hazırlandığını söyleyebilirim. Hatta bazıları ayrıldı bile" dedi. 

Ensar El Zevahiri üstlendi 
"Bağdat İçin Bir Köprü" adlı İtalyan yardım örgütünde çalışan ve Irak'taki hastanelere oksijen temin ederek, savaşta yıkılan okulların yeniden inşasına katkıda bulunan 2 kadın görevli Simona Pari 29 ile Simona Torretta'nın 29 teröristlerce kaçırılmaları, rehin alma olaylarının siviller için tehlikeli bir sürece girdiğini ortaya koydu. 2 Simona'nın hem başkentin kalbindeki güvenli sayılan bir yerden güpegündüz kaçırılması hem de teröristlerin geçtiğimiz nisanda bir Japon kadının kaçırılmasından bu yana ilk kez kadınlara yönelmesi, sivil toplum örgütlerini alarma geçirdi. 2 İtalyan kadın görevlinin kaçırılmasını Ensar El Zevahiri adlı terör örgütü üstlendi. İslami bir siteye mesaj gönderen grup, "Bu, İtalya'ya karşı ilk saldırımız" dedi. 

Berlusconi kabinesini topladı 
İtalya Başbakanı Silvio Berlusconi, olay üzerine kabinesini olağanüstü toplarken, muhalefete de, "teröristlere tek bir ağızdan cevap verilmesi için işbirliği" çağrısı yaptı. İtalyan Dışişleri Bakanı Franco Frattini, rehinelerin kurtarılması amacıyla Irak, Kuveyt ve Birleşik Arap Emirlikleri yetkilileriyle üst düzey temaslarda bulunduğunu ve yardım sözü aldığını bildirdi. Geçtiğimiz yılın mart ayından bu yana 100'den fazla yabancı kaçırıdı, aralarında Türklerin de bulunduğu 25 kişi öldürüldü. 

'Türbancılar' Fidye istemedik 
2 Fransız gazeteciyi kaçıran "Irak'taki İslami Ordu" adlı grup, rehinelerin salıverilmesi için 5 milyon dolarlık fidye talebinde bulundukları yolunda çıkan haberleri yalanladı. Gazetecileri kaçıran grup, Fransa'daki okullarda türban yasağının kaldırılmasını istemişti. 


</TEXT>
</DOC>
