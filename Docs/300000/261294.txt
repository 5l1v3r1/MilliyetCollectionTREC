<DOC>
<DOCNO> 261294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/siyaset/axsiy02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de vicdanlar hiç de rahat değil 
</HEADLINE>
<TEXT>


AKP'li Dülger, 'Gelenek olarak bir genel müdür böyle bir kazanın ardından görevini bırakır' dedi 

ANKARA Milliyet 


CHP'nin, hızlandırılmış tren faciası nedeniyle Ulaştırma Bakanı Binali Yıldırım hakkında verdiği gensoru önergesini reddeden AKP'de, sessiz bir tepki baş gösterdi. Çekimser oy kullanarak hükümetin bakanı aklama yönündeki tutumuna ters düşen TBMM Dışişleri Komisyonu Başkanı Mehmet Dülger, vicdani kanaatine uyarak "çekimser" kaldığını bildirdi. 
Dülger, konunun teknik bir mesele olması ve projede bazı eksikler görmesi nedeniyle "ret" oyu vermediğini ifade etti. Dülger, "Gelenek olarak bir genel müdür böyle bir kazanın ardından görevini bırakır. Proje tamam olsaydı bu kaza olmaz, 38 vatandaşımız ölmezdi. Spesifik olarak, teknik açıdan ciddi yanlışlıklar yapılmıştır, gereği gibi müdahale edilmedi" dedi. Yıldırım'ın soruşturmada kendisiyle ilgili bir şey çıkarsa gereğini yerine getireceğini söylediğini aktaran Dülger, "Bakan daha ne yapsın CHP, soruşturma bitmeden, gensoru önergesini zamansız verdi" diye konuştu. 
Oylamaya katılmayan AKP Bursa Milletvekili Ertuğrul Yalçınbayır da, "Gelseydim 'evet' oyu verirdim" dedi. Yıldırım'ın istifa etmesi gerektiğini kaydeden Yalçınbayır şöyle konuştu 
"Sayın bakan siyasi ve hukuki açıdan kazadan sorumludur. Bu olayda tahkikatın selameti fevkalade önemli. Hükümetin belirlediği kişilerce incelemenin yapılması ne ölçüde bağımsız olacak, göreceğiz. İstifa önemli bir gelenektir ve bize de yerleşmelidir. Ortada apaçık bir haksız fiil, hizmetin iyi kurulmaması nedeniyle uğranan zarar ziyan var. Devlet çok büyük maddi ve manevi tazminatlar ödeyecek. Türk hukuku bu konuda zayıf değil." 
Gensoru görüşmesine mazeret bildirmeden katılmayan AKP Hatay Milletvekili Fuat Geçen de, "Seçim bölgemde 1.5 yıldır emek verdiğim açılış organizasyonları vardı. Tavır koymam söz konusu değil. Gelip dinleseydim ve bakanın haksız olduğu kanaati uyansaydı 'ret' oyu verirdim" dedi. 
AKP'den Ertuğrul Yalçınbayır, Fuat Geçen, Süleyman Sarıbaş, Miraç Akdoğan mazeret bildirmeden oylamaya katılmadı. 


</TEXT>
</DOC>
