<DOC>
<DOCNO> 264814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur37.html </URL>
<DATE> 2004/08/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Karar açıklandı İstanbul'da 345 bina istimlak edilecek 
</HEADLINE>
<TEXT>

     İstanbul'da sağanak yağıştan etkilenen Esenler, Güngören, Gaziosmanpaşa, Bahçelievler, Maltepe ve Eyüp'te 345 bina istimlak edilecek. 
     İstanbul Büyükşehir Belediye Başkanı Kadir Topbaş başkanlığında, aşırı yağıştan etkilenen ilçelerin belediye başkanlarının da katılımıyla dün akşam yapılan ''koordinasyon toplantısı''nda alınan kararlar bugün açıklandı. 
     Büyükşehir Belediyesi Basın Danışmanlığı'ndan yapılan açıklamaya göre, toplantıda, dere yataklarındaki yapıların istimlak edilmesi kararlaştırıldı. Çalışmalara, 23 Ağustos Pazartesi günü başlanacak ve bu konudaki kararlılığa vatandaşın da katılması sağlanacak. 
     Bu çerçevede, Esenler'de 30, Güngören'de 40, Gaziosmanpaşa'da 40, Bahçelievler'de 30, Maltepe'de 35, Eyüp'te 170 olmak üzere toplam 345 bina istimlak edilecek. 
     Toplantıda alınan kararlar şöyle 
     -Kamulaştırma ve istimlak çalışmaları için bir büro kurulacak. Kentsel Dönüşüm ve Sosyal Rehabilitasyon Projesi çerçevesinde barınma ihtiyacına yönelik sosyal konutlar inşa edilerek, gecekondu bölgeleri kaldırılacak. Bu projede ilk adım, Başbakanlık Toplu Konut İdaresi ile İstanbul Büyükşehir Belediyesi arasında 13 Haziran'da imzalanan protokolle atıldı. 
     -Problem teşkil eden yerleşim birimlerindeki yanlış yapılar kaldırılacak. 
     -Dere yataklarındaki engeller ve aşırı yağışta su seviyesinin geleceği nokta tespit edilecek. 
     -Aşırı yağışta taşan Çırpıcı, Çinçin ve Küçükköy, Esenyurt ve Büyükyalı derelerinin ıslah çalışmaları yapılacak ve periyodik bakım sistemi uygulanacak. 
     -Derelerin ıslahında beton boru yerine, geniş çaplı plastik borular kullanılacak. 
     -Atık su ve yağmur suyu kanallarındaki temizlik çalışmaları artırılacak. 
     -Ana arterlerde yağmur suyu kanalları inşa edilecek. 
     
     AĞIR TONAJLI KAMYONLAR ŞEHİR TRAFİĞİNDEN ÇIKARILACAK 
     -Yollara zarar veren ağır tonajlı kamyonların şehir içi trafiğinden çıkarılması sağlanacak. 
     -Hazır beton kamyonlarının şehir içindeki seyri kontrol altına alınacak. 
     -İnşaat sektöründe kullanılan, kum, çakıl, çimento gibi malzemeler çeşitli etkenlerle mazgalların tıkanmasına yol açtığı için, inşaat çalışmaları kontrol altında tutulacak. 
     -Afetin boyut ve ölçeğine göre, alınacak önlemler artırılacak. 
     -Afette kullanılmak üzere 3 adet ambulans helikopter alınacak. 35 adet dar şaseli itfaiye aracı alınacak. 
     -Deniz kurtarma aracı alınacak. 
     -İstanbul trafiğini izleyen kameraların sayısı artırılacak. 
     -İlçelerde, Afet Koordinasyon Merkezi'nin alt birimleri oluşturulacak. 
     
     TOPLANTIYA KATILANLAR 
     Açıklamada, toplantıya Büyükşehir Belediyesi Başkan Vekili İdris Güllüce, Genel Sekreter Prof. Dr. Ramazan Evren, Genel Sekreter Yardımcısı Şaban Erden, İSKİ Genel Müdürü Dursun Ali Çodur, Ulaşım Daire Başkanı Rafet Bozdoğan, İştirakler Daire Başkanı Mihmail Mangan, Gaziosmanpaşa Belediye Başkanı Erhan Erol, Eyüp Belediye Başkanı Ahmet Genç, Maltepe Belediye Başkanı Fikri Köse, Güngören Belediye Başkanı Şakir Yücel Karaman, Bahçelievler Belediye Başkanı Osman Develioğlu, Bağcılar Belediye Başkanı Feyzullah Kıyıklık ve Esenler Belediye Başkanı Mehmet Öcalan'ın katıldığı bildirildi. 
     
</TEXT>
</DOC>
