<DOC>
<DOCNO> 281522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko25.html </URL>
<DATE> 2004/10/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
THY Genel Müdürü Bize değil, başarılarımıza ortak olun 
</HEADLINE>
<TEXT>

     Türk Hava Yolları THY Genel Müdürü Abdurrahman Gündoğdu, THY'nin halka arz edilmesinin zamanlama açısından potansiyel yatırımcılar için güzel bir fırsat olduğunu belirterek, ''Sözler geçici, rakamlar kalıcıdır. Bize değil, başarılarımıza ortak olun'' dedi. 
     THY'nin halka arzıyla ilgili düzenlenen basın toplantısında konuşan Gündoğdu, 11 Eylül'den sonra dünya genelinde büyük havayollarının zarar ilan edip, iflas aşamasına geldiği bir dönemde, THY'nin uluslararası standartlara göre vergi öncesi karını artırdığını söyledi. 
     Gündoğdu, ''THY, vergi öncesi karını 2001 yılı sonuçlarına nazaran yüzde 250'ye yakın oranda artırarak, 162 milyon dolar zarardan 2003 yılında 206 milyon dolara kara ulaştırmıştır'' diye konuştu. 
     THY'nin tüm krizlere rağmen gücüne güç kattığını ve geçmişteki tehditleri, geleceğin fırsatlarına çevirmeyi başardığını ifade eden Gündoğdu, şunları kaydetti 
     ''Geleceğe baktığımızda, Türkiye'nin AB'ye giriş müzakereleri ile hareketlenecek bir süreç yer almaktadır. 11 Eylül krizi sonrasında yaşanan toparlanma sürecine bağlı olarak dünya genelinde havacılık sektörüne yönelik büyüme beklentileri bulunmaktadır. Bu konjonktür paralelinde yurt içinde uygulanan düşük fiyat politikalarına bağlı olarak yurt içi piyasada bugüne kadar yaklaşık yüzde 70 büyüme gerçekleşmiştir. THY'nin taşıdığı iç hat yolcu sayısında yüzde 25 artış olmuştur. İç hat yolcu talebinin, bugünkü yolcu talebinin birkaç katına çıkması beklenmektedir.'' 
     
     ''THY'NİN GELECEĞİNDE FIRSATLAR AĞIR BASMAKTADIR'' 
     THY'nin her zaman minyatür bir Türkiye olarak, Türkiye Cumhuriyeti'ndeki gelişmelere paralel gelişmeler kaydettiğini, Türkiye'nin geleceğinin AB atılımı ile beraber fırsatlarla dolu olduğunu belirten Gündoğdu, bu çerçevede, THY'nin geleceğinde tehditlerden ziyade fırsatların ağır basmakta olduğunu vurguladı. 
     Fırsatları değerlendirmenin en önemli adımının yatırım sürecinden geçtiğine işaret eden Gündoğdu, şöyle konuştu 
     ''Doğru zamanda yapılan yatırımlar ise kazancı maksimize eder. THY açısından gelecekteki kazancımızı maksimum kılacak en önemli adım filoya yönelik uçak yatırımı olup, 2008 yılına kadar teslim edilmek üzere 51 adet uçak alımına ilişkin anlaşmalar imalatçı firmalarla imzalanmıştır. 
     Buna göre, Boing firmasından 15 adet B737-800, Airbus firmasından 5 adet A330-200, 12 adet A321-200 ve 19 adet A320-200 uçağı Ekim 2005 tarihinden itibaren teslim alınmayla başlanacaktır. 2008 yılında filomuzdaki uçak adedinin 100'ü aşması hedeflenmektedir. Ayrıca kargo potansiyeli de dikkate alınarak 1 adet kargo uçağı kiralanmış bulunmaktadır. Bundan önceki son uçak alım anlaşması 1997 yılında imzalanmış olup 7 yıldır bir anlaşma gündeme gelmemiştir. Bu 51 uçak, son 7 yılın açığını kapatacak ve AB sürecine paralel biçimde oluşacak yeni filo yapılanması ihtiyacına cevap verecektir. Bu yapılanma sürecinde filodaki kargo uçağı adedinin artırılması öngörülmektedir.'' 
     
     HABOM PROJESİ 
     Gündoğdu, önümüzde üç yıl içerisindeki önemli bir yatırımlarının da Kurtköy Sabiha Gökçen Havalimanı'nda Hava Bakım, Onarım, Modifikasyon Merkezi HABOM projesi olduğunu dile getirerek, ''HABOM'un Doğu Avrupa, Türk Cumhuriyetleri, Ortadoğu ve Asya'nın merkezi bakım üssü olması hedeflenmektedir. Yaklaşık 4 bin kişilik bir istihdam yaratacak olan bu önemli proje ile dünyanın önde gelen girişim sermayesi şirketleri, fonlar, uçak imalatçısı ve yan sanayi şirketleri, diğer büyük havayolları yakından ilgilenmektedir'' dedi. 
     THY'nin kurulduğu tarihten bu yana ilk defa piyasa değerine yakın bir nakdi mevcuda sahip olduğunu, karlılığını rekor seviyeye çıkardığını, finansal tablolarını uluslararası standartlara uyarladığını ifade eden Gündoğdu, ''Mali performansın en yüksek seviyede olduğu ve HABOM projesi dahil, yatırıma yönelik karlılığın henüz realize edilmemiş olduğu böylesi bir başlangıç döneminde THY'nin halka arz edilmesinin zamanlama açısından, potansiyel yatırımcılarımız için güzel bir fırsat olduğuna inanmaktayız. Sözler geçici, rakamlar kalıcıdır. Bize değil, başarılarımıza ortak olun'' diye konuştu. 
     Gazetecilerin sorularını da yanıtlayan Gündoğdu, geçtiğimiz yıl 10.4 milyon yolcu taşıdıklarını belirterek, bu yıl iç hatlardaki yolcu sayısının 6 milyonu geçmesini hedeflediklerini, toplamda da bu rakamın 12 milyonu bulacağını söyledi. 
     Gündoğdu, önümüzdeki yıl 15 milyon yolcu taşımayı hedeflediklerini bildirdi. 
     Uçak alımının maliyetine ilişkin bir soru üzerine de Gündoğdu, ''51 uçağın liste fiyatı 4 milyar doların üzerinde. Ama ondan çok ciddi indirimler alındı'' dedi. 
     Gündoğdu, petrol fiyatlarındaki artışın uçak fiyatlarına yansımasına ilişkin olarak da yurt dışı fiyatlarda yüzde 5 civarında artış olduğunu, bunun yurt içine çok ciddi etkilenme getirmediğini kaydetti. 
     
     ''HALKA ARZ PENCERESİ YENİDEN AÇILDI'' 
     İş Yatırım Menkul Değerler A.Ş. Genel Müdürü İlhami Koç da 17 Aralık'ta Türkiye'ye bir müzakere tarihinin çıkmasının kuvvetle muhtemel olduğunu, bunun para ve sermaye piyasalarında yansımalarını gördüklerini söyledi. 
     Türkiye'nin yatırım açısından cazip fırsatlar sunan ülkelerden biri olacağını ifade eden Koç, ''Uzun bir aradan sonra halka arz penceresi yeniden açıldı. Bu yıl yapılan birincil halka arzlarda yaklaşık 465 milyon dolar bir hasılat sağlandı. İkincil halka arzlar da dikkate alındığında bu rakam 1 milyar doların üzerine çıkıyor. Hisse senetleri piyasası, özel sektöre kaynak aktarma görevini layıkıyla yerine getirdi diyebiliriz'' diye konuştu. 
     THY'nin halka arzının, uzun bir aradan sonra, kamunun ilk kez sermaye piyasalarına başvurması anlamına geldiğine işaret eden Koç, yaşanan tüm bu olumlu gelişmelerin THY'nin arzına yansıyacağına inandığını belirtti. 
     Koç, hedeflerinin yılbaşından önce halka arzı başarıyla gerçekleştirmek olduğunu söyledi. 
     THY'nin halka arzının özelliğinin yeni yatırımcıları piyasaya kazandırmak olacağını belirten Koç, yurt içi ve yurt dışındaki vatandaşların hisse senedi alabilmek için yoğun çaba içerisinde olacaklarını kaydetti. 
     Koç, ''Küçük yatırımcılar için değişik teşvik mekanizmaları uygulayacağız. Bu teşvik mekanizmalarından yatırımcılarımızın daha avantajlı şekilde yararlanabilmeleri için Kasım ayı içerisinde bir ön talep toplama dönemi öngörüyoruz'' diye konuştu. 
     
     ''THY KARLILIK AÇISINDAN AVRUPA'DA ÜÇÜNCÜ'' 
     İlhami Koç, asıl hedef kitlenin yurt içi ve yurt dışındaki Türk vatandaşları olduğunu belirterek, bununla beraber yabancı kurumsal yatırımcılar için de tahsis yapılacağını, bu kapsamda önde gelen bir yabancı yatırım bankasıyla satış acentası olarak işbirliği yapılanmasının planlandığını kaydetti. 
     THY uçaklarına bilgi notları konularak, halka arzla ilgili çalışmaların başlatıldığını ifade eden Koç, internet, ATM ve telefon bankacılığı gibi alternatif kanalların da yoğun olarak kullanılacağını bildirdi. 
     Tasarruf sahiplerinin halka arz ve THY hisse senedine olan güvenini pekiştirmek için ek önlemler de planlandığını belirten Koç, alınan karara göre, halka arz sonrasında Özelleştirme İdaresi'nin THY hisse senedini İMKB'de işleme açıldığı tarihten itibaren en az 6 ay boyunca yeni bir halka arz gerçekleştirmeyeceğini, THY yönetim kurulunun da aynı süre boyunca herhangi bir sermaye artırımı kararı vermeyeceğini taahhüt ettiğini anlattı. 
     Koç, THY'nin net karlılık açısından geçen yıl Avrupa'da büyük ölçekli havayolları arasında 3. sırada olduğunu da vurgulayarak, bu halka arzın başarıyla tamamlanacağından kuşkuları olmadığını belirtti. 
     
</TEXT>
</DOC>
