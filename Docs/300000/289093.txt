<DOC>
<DOCNO> 289093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/dunya/dun01.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de sivil kalmadı 
</HEADLINE>
<TEXT>


300 bin nüfuslu Felluce'de operasyon yüzünden 60 bin kişi kaldı. Elektriğin kesik olduğu, suların akmadığı kentte, halk açlığın pençesinde 

DIŞ HABERLER SERVİSİ 


Amerikan ordusunun, Irak'ın Felluce kentine yönelik geniş kapsamlı saldırısı birinci haftasını doldurdu. 1200'den fazla militanın, 39 Amerikan askerinin ve 8 Irak askerinin yaşamına mal olan operasyon, zaten karanlık olan Felluce halkının hayatını daha da kararttı. 
Operasyon sırasında çatışmaların ve savaş uçaklarının bombardımanının gölgesinde yaşamaya mahkum edilen halk, sefalet ve kıtlıkla boğuşuyor. Amerikalı yetkililer, kente kısıtlı olarak yardım yapılmasına izin verirken, bombardıman ve çatışmalarda ölen sivillerin sayısı hakkında bilgi edinilemiyor. Görgü tanıkları, sokaklarda kedi ve köpeklerce parçalanmış birçok ceset bulunduğunu belirtiyor. ABD askerlerinin, dün kentin değişik yerlerinde direnişçilerce infaz edildiği düşünülen 20 erkek cesedi bulduğu bildirildi. 

İnsanlık dramı 
Felluce'de elektriklerin kesildiği ve jeneratörlerin çalışmadığı kaydedilirken, susuzluktan şik yet eden halk yiyecek stoklarının tükenmesinden endişe ediyor. Yaklaşık 300 bin nüfuslu kentte, Amerikan operasyonunun başlamasıyla yalnızca 60 bin sivil kaldığı belirtiliyor. 
Bu arada Ürdünlü terörist Ebu Musab El Zarkavi, dün internette yayımlanan ses bandında direnişçilerden, tüm Irak'ta harekete geçerek ABD askerlerinin, Felluce'den sonra diğer kentlere saldırmasına engel olmasını istedi. 

Türk şoför kayıp 
Direnişçilerle çatışmaların sürdüğü Musul'da ise Türk plakalı bir kamyona silahlı kişilerce saldırı düzenlendi. Yetkililer, kamyon şoförünün kayıp olduğunu belirtti. 
Öte yandan, başkent Bağdat'ın güneyinde düzenlenen havan topu saldırısında 7 Iraklı öldü, 7 kişi yaralandı. Amerikan ordusunun Bağdat'ın kuzeydoğusundaki Bakuba kentine yönelik operasyonunda da direnişçilerden 20'sinin öldüğü bildirildi. 


</TEXT>
</DOC>
