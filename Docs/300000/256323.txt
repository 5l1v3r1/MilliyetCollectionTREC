<DOC>
<DOCNO> 256323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonspo02.html </URL>
<DATE> 2004/07/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kilo sorununu çözmek istedi, şampiyon oldu... 
</HEADLINE>
<TEXT>

     Mersin'de, babasının teşvikiyle kilo sorununu çözmek için Muay Thai sporuna başlayan ve ardından milli takıma kadar yükselen Sibel Yeni, üst üste kazandığı şampiyonluklarla, hem Türkiye'nin, hem de ailesinin gurur kaynağı oldu. 
     Babasının teşvikiyle başladığı Muay Thai sporunda, üst üste kazandığı şampiyonluklarla çevresinin gurur kaynağı olan Sibel Yeni, AA muhabirine yaptığı açıklamada, 16 yaşında olmasına rağmen kariyerine yurt içi ve yurt dışı şampiyonlukları eklemenin mutluluğunu yaşadığını söyledi. 
     Muay Thai sporu ile 3 yıldır uğraşan Sibel Yeni, spor yaşamının son iki yılını milli sporcu olarak sürdürdüğünü belirterek, kariyerinde gençler dünya şampiyonluğu ile 3 gençler Türkiye şampiyonluğu ve Kick-Boks Türkiye ikinciliği bulunduğunu ifade etti. 
     Uzakdoğu sporu Muay Thai ile tanışmasının hayli ilginç olduğunu ifade eden Sibel Yeni, ''Babam, kilo aldığımı görünce beni spora teşvik etti. Bunun üzerine, zamanımın büyük bölümünü okulla spor salonu arasında mekik dokuyarak geçirdim'' dedi. 
     Kilo vermek için başladığı sporda, girdiği yarışmalarda, ardı ardına madalyalar kazanmaya başladığını ve gördüğü ilgi ve sevginin adeta kendisini kamçıladığını vurgulayan Yeni, şunları kaydetti 
     ''Geçen yıl Rusya'da yapılan Dünya Gençler Şampiyonası'nda birinci oldum. Şimdi ki hedefim ise gençlerde aldığım dünya şampiyonluğu unvanını büyüklerde de kazanmak. İnşallah Eylül ayı içerisinde İsviçre'de yapılacak dünya şampiyonasında, Türkiye'ye altın madalya getireceğim.'' Ablalarının elde ettiği başarılardan etkilenen Tuğba 15 ve Ersin de 10 Muay Thai sporuna başladı. Tuğba Yeni Thai Boks yıldızlar kategorisinde Türkiye birincisi, WU-SHU SANDA Kungfu dalında ise Türkiye üçüncüsü oldu. 
     Çocuklarının başarılarından dolayı büyük mutluluk duyduğunu ifade eden baba Hasan Yeni de ''Sibel'i spora teşvik etmekle ne kadar doğru bir karar aldığımı elde ettiği başarılardan sonra anladım. Kilo vermesi için teşvik ettiğim spor dalında, başarılardan başarılara koşması bizleri mutlu etti. Kendisiyle gurur duyuyorum'' dedi. 
     
</TEXT>
</DOC>
