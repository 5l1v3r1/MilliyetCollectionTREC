<DOC>
<DOCNO> 274757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/spor/aspo.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AleXL 1-2 
</HEADLINE>
<TEXT>


Fenerbahçe, Başkent'te tanınmayacak kadar kötüydü. Bir de Sedat'ın füzesiyle geriye düştü. Tam "kaybetti" denilirken, Sambacı klasını ortaya döktü, iki nefis golle üç puanı götürdü. Kısaca Alex gecenin tek lüksüydü 


90 dakika 

CEMAL ERSEN 

Geçen haftaki Malatyaspor galibiyetinin yanı sıra futboluyla da alkışlanan Fenerbahçe, yelkenlerini öylesine doldurmuştu ki, Gençlerbirliği deplasmanında ortalığı yıkıp geçmesi, silip süpürmesi bekleniyordu. Hele 36. saniyede Nobre'nin kaçırdığı bir gol vardı ki, günlerdir Kırmızı - Siyahlı ekibi farklı bir skorla yeneceğini yazıp çizenleri doğrulayacak nitelikteydi. 
Kendine fazlasıyla güvenen, belki biraz da rakibi küçümseyen Sarı - Lacivertli ekip, dakikalar ilerledikçe nasıl bir yanılgı içine girdiğinin de farkına varmaya başladı. Rakip, oyunun ilk bölümünde Avrupa kupalarındaki maçları da dahil, sezonun en dikkatli, disiplinli, hücumu düşünen bir oyun anlayışı taşıyordu. Bu Fenerbahçe'nin hesaplamadığı bir tarzdı. 
12'de Boliç'in, 16'da Ümit Bozkurt'un, hemen ardından ise Skoko'nun gol vuruşları ev sahibinin rakibine oranla gole daha yakın olduğunun göstergesiydi. 
O ilk dakikadaki Nobre tehlikesi bu kez 20. dakikada yinelendi. Brezilyalı'nın sert vuruşunda Ömer topa son anda müdahale etti. İlk yarıda Gençlerbirliği'nin atakları dinmek bilmedi. 23'te Ümit'in ara pasıyla buluşan Mustafa Özkan topa vurmakta gecikince, Rüştü, iki hamlede tehlikeyi savuşturdu. 

Adresi bulmadı 
36'da Fenerbahçe'nin ağızları sulandıran frikik pozisyonunda topun başına o bildik isim geldi. Hooijdonk, tribünleri ayağa kaldırdı ama meşin yuvarlak doğru adrese gitmedi. 
İkinci yarıda görüntü aynıydı. 53'te bu kez Mustafa Özkan ceza alanına girdi. Ümit topu kaleye göndermek yerine pozisyonu seyretti. Hemen bir dakika sonra ise Gençlerbirliği'nin beklenen golü geldi. Sarı - Lacivertli savunmanın "Nasıl olsa bu mesafeden vurmaz" dediği Sedat, meşin yuvarlağı yaklaşık 25 metreden Fenerbahçe ağlarına gönderdi. 
Golden sonra Fenerbahçe'nin rakip alanda baskı kurup, beraberliği bulana kadar çalışacağı beklendi. 61'de Luciano, 71'de Murat Hacıoğlu Fener'in maç boyunca yakaladığı en ciddi tehlikelere imza koydu. Artık Fenerbahçe tribünlerinin galibiyetten umudunu kestiği, Gençlerbirliğili futbolcuların ise tarihi bir ders çıkaracakları son dakikalara girildiğinde, tansiyon ve gerilim arttı. O ana kadar "ne yaptı" dediğimiz Alex, takımın kurtarıcısı olarak sahneye çıktı. 86'da rakip savunmayı ipe dizer gibi geçen Brezilyalı, topu Ömer'in yanından Gençlerbirliği kalesine bıraktı. 

Çılgına çeviren gol 
Son dakikada Ümit Bozkurt'un rakip ceza alanı içinde kaçırdığı mutlak gol pozisyonu, uzatmanın son dakikasında ise Fenerbahçe'yi çılgına çeviren Alex'in ikinci golü geldi. O ana kadar çok dikkatli oynayan Gençlerbirliği savunmasının bir büyük hatası Mehmet Yozgatlı'nın elini - kolunu sallayarak ceza alanına girmesine imkan tanıdı. O ortaladı, Fenerbahçe'nin kurtarıcısı Alex'e ikinci kez topa dokunmak kaldı. 

Kumarı kazandı 

Büyük riske girdi 
GELDİĞİ günden bu yana kötü giden maçlardaki radikal değişiklikleriyle sürekli herkesi şaşırtan Teknik Direktör Daum, Gençlerbirliği karşısında da riske girmekten kaçınmadı. Rakibin öne geçmesinden sonra Alman hoca, çekinmeden üç değişikliğe birden giderek, Fenerbahçe'nin bir anda kurgusuyla oynadı ve yine kazanmayı başardı. 

Kazanmasını bildi 
KANATLARIN iyi çalışmadığını düşünen Daum, hem Ümit Özat, hem de Deniz'i oyundan aldı, yerlerine Fabiano ile Mehmet Yozgatlı'yı monte etti. Orta sahada da Tuncay - Murat Hacıoğlu değişikliğine gitti. Alman hocanın adeta kumar olarak gösterilen bu hamlesi meyvesini son beş dakikada verdi. Giden maç mucize bir şekilde geri geldi. 

Arıca tehlikede 

BAŞKENT ekibinin teknik patronu Erdoğan Arıca'nın kaderini Yunan Egaleo maçı belirleyecek. Koltuğu tehlikeye giren Arıca'nın, UEFA'da 1-0 kaybedilen Egaleo karşılaşmasının rövanşında perşembe günü tur vizesi alınamaması halinde görevden alınabileceği öğrenildi. Basın toplantısında "Beraberliğe üzülürken, yenilmek çok üzücü" diyen tecrübeli hocanın gözlerinin dolduğu gözlendi. İlhan Cavcav ise, "Futbolun cilvesi" yorumunu yaptı. Gençlerbirliği'nde sakat Youla, Ali Tandoğan ve Ceyhun forma giymezken, Erkan uzun aradan sonra on birde yer aldı. 

Alex yolcu 

BAŞKENT'TE Fenerbahçe'yi kurtaran Alex, Parreira tarafından Brezilya Milli Takımı'na çağırıldı. 9 Ekim'de Venezuella, 13 Ekim'de de Kolombiya maçına gidecek olan yıldız futbolcunun, dönüşte 20 saat yolculuk yapacağı belirtildi. Alex'in Gaziantep maçına yetişmesinin zor olduğu ifade edildi. 

Maçın hakemi 
Hatasızdı 
HAKEM Cem Papila, sonuca tesir edecek ciddi bir hata yapmadı. Pozisyonları yakından izledi, otoritesini hiç kaybetmedi. Genelde doğru düdükler çalarken, birkaç faul pozisyonunu atladı. Kartlarında haklıydı. 

Maçtan notlar 
'Paran yoksa para verelim' 
GENÇLERBİRLİĞİ'NİN bilet fiyatlarını 30-50 ve 70 milyon lira olarak belirlemesi, en çok Fener taraftarlarını etkiledi. Başkan İlhan Cavcav'ı protesto eden Sarı-Lacivertliler, "Paran yoksa para verelim" diyerek Cavcav aleyhine tezahüratta bulundu. 

Oynamadan sakatlandı 
19 Mayıs Stadı'nın zemini Fenerbahçeliler'i çileden çıkardı. Deniz daha maç öncesinde, bir ortaya sol ayağıyla vurmak isterken sakatlanma tehlikesi geçirdi. Hemen soyunma odasına giden Sarı - Lacivertli futbolcu tedavi olup ilk 11'de sahaya çıktı. Maçta da Fenerbahçeliler zaman zaman ayakta kalmakta zorlandı. 

Forma servisi 
MAÇ sonrasında Fenerbahçeli futbolcuların formaları kapışıldı. Olimpiyat Şampiyonu halterci Halil Mutlu, Tuncay'ın formasını alırken, diğerleri ise geçen yıl Gençlerbirliği forması giyen Serkan Balcı tarafından topluca, Kırmızı-Siyahlılar'ın soyunma odasına götürüldü ve dağıtıldı. 

Karanlıkta idman 
SARI-LACİVERTLİLER, maçtan sonra yaklaşık 45 dakika stadda yenilenme çalışması yaptı. Ancak ışıkların sönmesi nedeniyle çalışmanın son bölümü karanlıkta gerçekleşti. 

'Çabuk atsana' 
TOP toplayıcı çocuk gecikti, çakmak yağmuruna tutuldu. Maçın 1-1 devam ettiği dakikalarda çocuğun topu geciktirdiğini gören Sarı - Lacivertli taraftarların sahaya fırlattığı çakmaklar, görevliyi hafif şekilde yaraladı. 

Unvan gitti 
FENERBAHÇE PAF Takımı, Gençlerbirliği'ne 4-3 yenilerek, namağlup unvanını Ankara'da bıraktı. Öte yandan alt yapıda Minik Takım teknik direktörlüğüne Kaan Demir getirildi. 

Sağlık için 
TAKIMLAR pankartlarla sağlığa destek verdi. Fenerbahçe, "Onlar unutabilir, biz onları unutmayalım-Dünya Alzheimer Günü", Gençlerbirliği ise "26 Eylül Dünya Kalp Günü-Spor kalbinizi korur" pankartını taşıdı. 


</TEXT>
</DOC>
