<DOC>
<DOCNO> 271759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo37.html </URL>
<DATE> 2004/09/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gaziantepspor, Jaziri ve Lazarov için UEFA'ya gidiyor... 
</HEADLINE>
<TEXT>

     Gaziantepspor'un as futbolcularından Jaziri ve Lazarov'un, milli maç nedeniyle gittikleri ülkelerinden sakat dönmesinin, kırmızı-siyahlı ekipteki sıkıntısı devam ediyor. 
     Gaziantepspor'un gol yollarındaki iki etkili isminin sakat olması ve özellikle de Büyükşehir Belediyesi Ankaraspor maçında bunun hissedilmesi olayın UEFA'ya taşınmasına neden oldu. 
     Gaziantepspor Kulubü Başkanı Celal Doğan, yaptığı açıklamada, Jaziri ve Lazarov'un milli maç nedeniyle gittikleri ülkelerinde milli maçlarda görev yaptıkları sırada sakatlandıklarına dikkat çekerek, şöyle konuştu 
     ''Bir futbolcunun sakatlanması doğal. Ancak, bu futbolcular parayı Gaziantepspor'dan alıyor. Tabi ki futbolcu sakatlanabilir ama biz bu futbolcuları gönderirken sakat olduğunu zaten ülkelerine bildirdik. Buna rağmen hocaları sakat sakat bu futbolcularımızı oynattılar. 
     Her iki futbolcumuzun da sakatlanması konusunda UEFA'ya müracaat ederek gerekirse Bulgaristan ve Tunus Milli takımları teknik direktörleri hakkında hakkımızı dava açarak arayacağız. 
     Raporlu bir futbolcunun sakat sakat oynatılması doğru değildir. Her iki futbolcunun da milli takımlara giderken sakat olduklarını yazılı bir dilekçe ile teknik direktörlere bildirdik.'' 
     
</TEXT>
</DOC>
