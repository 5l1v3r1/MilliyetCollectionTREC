<DOC>
<DOCNO> 275562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun30.html </URL>
<DATE> 2004/09/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Yunanistan'da 2 Türk insan taciri yakalandı 
</HEADLINE>
<TEXT>

     Yunanistan'ın Sisam Samos adası sahil güvenlik ekiplerinin, adaya sürat teknesiyle 7 kaçak getiren 2 Türk vatandaşını yakaladıkları bildirildi. 
     Atina Haber Ajansı ANA , Rıza Selcan ve Volkan Kadir isimli ''insan tacirlerinin'', Afrika kökenli 7 kaçaktan, Türkiye kıyılarından Sisam'a kadar yapacakları tekne yolculuğu için adam başına 1000 dolar aldıklarını söylediklerini duyurdu. 
     Ajans, insan tacirlerinin savcılığa sevk edileceklerini kaydetti. 
     Bu arada, sahil güvenlik ekiplerinin iki gündür takip ettiği 25 metre uzunluğunda, Mısır bandıralı olduğu sanılan bir teknenin Mora yarımadasının güneybatısındaki Sfaktiriya adacığında karaya oturduğu bildirildi. 
     Atina Haber Ajansı ANA teknenin taşıdığı 45 kaçağın karaya çıkarak gözden kaybolduklarını, yakalanmaları için araştırmanın sürdürüldüğünü kaydetti. 
     
</TEXT>
</DOC>
