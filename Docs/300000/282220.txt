<DOC>
<DOCNO> 282220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo17.html </URL>
<DATE> 2004/10/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Şampiyonlar Ligi'nde İtalyan rüzgarı esiyor... 
</HEADLINE>
<TEXT>

     Futbolda, Avrupa Şampiyonlar Ligi'nde oynanan üçüncü maçların ardından en başarılı takımlar Juventus, Milan, Inter ve Chelsea oldu. 
     İtalyan temsilcilerden Juventus, yaptığı 3 maçı da kazanırken, kalesinde hiç gol görmedi. Türk futbolcu Emre Belözoğlu'nun da formasını giydiği Inter, ligin en çok gol atan takımı unvanına 10 golle ulaştı. 
     9 puanı 3 maçta elde eden takımlardan Milan ve Chelsea bir üst tura çıkmak için büyük avantaj sağladı. 
     Fenerbahçe, 3 maçta yediği 9 golle Roma'dan sonra kalesinde en fazla gol gören takım olurken, sarı-lacivertlilerin, Manchester United'a 6-2 yenildiği maç, turnuvanın şimdiye kadar ki en gollü karşılaşmasıydı. 
     Geçen yılın şampiyonu Porto, Maccabi Tel Aviv, Roma, Celtic, Anderlecht, Rosenborg ve Sparta Prag şu ana kadar galibiyet alamazken, bu takımlardan Maccabi, Roma, Anderlecht ve Celtic ise henüz puanla tanışamadı. 
     İsrail temsilcisi Maccabi Tel Aviv, rakip fileleri havalandıramayan tek ekip olarak dikkat çekti. 
     Öte yandan, gol krallığında Inter'in Brezilyalı yıldız futbolcusu Adriano ve Bayer Münih'ten Roy Makaay 4'er golle liderliği paylaşırken, onları 3'er golle Chelsea'den Drogba, Panathinaikos'tan Gonzales ve Manchester United'tan Rooney izledi. 
     
</TEXT>
</DOC>
