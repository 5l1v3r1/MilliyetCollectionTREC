<DOC>
<DOCNO> 259541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/soneko01.html </URL>
<DATE> 2004/07/31/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Mogdaham IMF ile program sonrası asıl karar Türkiye'nin, bizim değil 
</HEADLINE>
<TEXT>

     IMF Türkiye Masası Şefi Rıza Moghadam, Türkiye'nin IMF ile mevcut ekonomik program sonrası ilişkileri konusundaki kararın, IMF'ye değil Türk hükümetine ait olduğunu bildirdi. 
     Moghadam, IMF İcra Direktörleri Kurulu'nun Türkiye'ye Sekizinci Gözden Geçirme sonunda 661 milyon dolarlık kredi dilimini serbest bırakmasının ardından, Washington'da bir grup gazeteciyle telekonferans düzenleyerek, soruları yanıtladı. 
     Bir gazetecinin, Türkiye'nin, Şubat 2005'te biten programının ardından IMF ile ilişkilerinin nasıl düzenleneceği yönündeki sorusu üzerine Moghadam, şöyle dedi 
     ''Türk yetkilileri, IMF ile işbirliği içinde bu ilişkinin modalitelerini değerlendiriyorlar. İlişkilerin nasıl olacağı yönündeki karar, Türk yetkilileri tarafından verilecek. Bunun dikkatli bir şekilde analiz edilmesi lazım. O yüzden de zamana ihtiyaçları var. Türk yetkililer, orta vadeli bir plan hazırlıyorlar. Bu plan, AB'ye üyelik öncesi plan ve buna paralel diğer eylemleri içeriyor. IMF ile program sonrası ilişkide asıl karar Türkiye'nin, bizim değil.'' Türk yetkililerin, bütün seçenekleri değerlendirdiğine işaret eden Moghadam, IMF ile ilgili kararın Eylül'de verilmesinin beklendiğini kaydetti. 
     Moghadam şöyle dedi 
     ''Türk hükümetinin kararını bekleyip göreceğiz. IMF ile program, gelecek yıl Şubat ayında sona eriyor. AB'nin kararı ise bu yıl Aralık'ta gelecek. Türk yetkililer, üyelik öncesi ekonomik plan üzerinde çalışıyorlar ve sonbahardan önce IMF ile ilgili kararlarını açıklamayı bekliyorlar. 
     Türkiye, IMF'nin kurucu üyelerindendir ve Türkiye'nin seçimi ne olursa olsun bu ülkeyle birlikte çalışmaya devam edeceğiz. Hiçbir seçenek, olasılık dışı değil.'' Moghadam, Türkiye'nin büyüme hedefini aştığını, enflasyon hedefinin tutturulabilir göründüğünü belirtti ve uygulanan sıkı mali politikaları ile Merkez Bankası'nın para politikalarının, enflasyonun indirilmesindeki rolünü övdü. 
     IMF İcra Direktörleri Kurulu'nun, Türkiye'deki cari açıktaki artış konusunu ele aldığını belirten Moghadam, Türk hükümetinin bu yönde zaten bazı önlemler almış olduğuna da dikkati çekti. 
     Rıza Moghadam, Türkiye'nin başarılı ve güçlü ekonomik politikalar izlediğini ve bunun da IMF İcra Kurulu tarafından takdir edildiğini kaydetti. 
     Moghadam, bir soru üzerine, Türkiye'nin gelecek birkaç ayda, sosyal güvenlik sistemini reformdan geçirecek önlemleri karara bağlamasının beklendiğini de kaydetti. 
     IMF'nin, bu çerçevede emekli maaşları ve primlerin vergiye tabi tutulması önerisine ilişkin soruya karşılık, Moghadam ''Makro ekonomik perspektiften bakarken, Türkiye'de sosyal güvenlik açığı, neredeyse faiz dışı bütçe fazlası kadar büyüyor. Bu konuda çok dikkatli analiz gerekiyor. Bu konuda tartışmaların olması doğal ancak bu, Türk hükümetinin, Türk Çalışma Bakanlığı'nın önderliğinde gerçekleşiyor'' dedi. 
     Moghadam, bütün ihtiyaçlar arasında bir denge olması gerektiğini, bütçede tek bir konunun izole edilmesinin zor olduğunu, bütün seçeneklerle önceliklere aynı anda bakılması gerektiğini belirtti. 
     Rıza Moghadam, cari açığın Türkiye için ne kadar tehdit oluşturduğu şeklindeki bir soruyu yanıtlarken, Türkiye'nin son zamanlarda büyük başarılar elde ettiğini, büyüme, enflasyon ve kamu borcunun düşmesinin, bunun örnekleri olduğunu ifade etti ve ''Cari açık biraz da bu başarının sonucu oldu'' dedi. 
     Rıza Moghadam, Türkiye'de uygulanan dalgalı kur sisteminde, döviz kurunun değerini piyasanın belirlediğini, dolayısıyla bu sistemin bir emniyet sübabı rolü oynadığını anlattı. 
     Hükümetin durumu çok dikkatli izlediğini ve banka kredileriyle ilgili önlemler aldığını ifade eden Moghadam, bu soruna karşı sıkı mali politikalar uygulama gereğinin önemine işaret etti. 
     Moghadam, cari açıktaki gelişmeleri izleme sürecinde önlemler almanın gerektiğinin ortaya çıkması durumunda, bunların zamanında yapılabileceğini ifade etti. 
     Cari açığa karşı alınan, örneğin kredi kartları faiz oranlarının artırılması gibi önlemlerin, birden bire değil zaman içinde sonuç verdiğini kaydederek, ''Kısa süre içinde bu önlemlerin karşılığını görmeyi umuyoruz'' dedi. 
     Türkiye'de reel faiz oranlarının hala yüksek olduğunu hatırlatan Moghadam, faiz oranlarının yerel güvenilirliğe, enflasyon beklentilerine ve global etkenlere bağlı olduğunu anlattı ve yerel politikaların güvenilirliğinin reel faizlerin düşmesinde, diğer faktörlerden daha fazla önem taşıdığını kaydetti. 
     Dış faktörlere karşı en önemli dayanağın, Türkiye'nin ekonomide izleyeceği yerel politikalar olduğunu belirten Moghadam, halen iyi olan politikaların sürmesi durumunda, dış etkenlerden kaygılanmaya gerek olmadığını ifade etti. 
     
</TEXT>
</DOC>
