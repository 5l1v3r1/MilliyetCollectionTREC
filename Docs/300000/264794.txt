<DOC>
<DOCNO> 264794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur17.html </URL>
<DATE> 2004/08/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hamile kadının hastane çilesi .. 
</HEADLINE>
<TEXT>

     Erken doğum yapması beklenen 7 aylık hamile kadın, Konya'daki kuvözlerin dolu olması nedeniyle ikiz bebeklerini dünyaya getirebilmek için otomobille Ankara'ya götürüldü. 
     Edinilen bilgiye göre, Konya'da oturan ve ilk bebeğini düşük nedeniyle kaybeden Eda Ildız, bu kez ikiz bebeklere hamile kaldı. Hamileliğinin 7'inci ayında bu sabaha karşı aniden fenalaşan Ildız, eşi Alpaslan Ildız tarafından çağrılan 112 Acil Yardım ambulansıyla, ilk olarak Dr. Faruk Sükan Doğumevi'ni götürüldü. 
     Burada hamile kadının durumunun acil olması ve müdahale için gerekli imkanların bulunmaması nedeniyle kabul edilmeyince, ambulans Selçuk Üniversitesi Meram Tıp Fakültesi Hastanesi'ne yöneldi. 
     Burada kuvöz ünitesinin dolu olduğunu söyleyen hastane görevlileri, erken doğum yapması beklenen Eda Ildız'ı kabul edemeyeceklerini belirttiler. Ildız, Başkent Üniversitesi Konya Araştırma ve Uygulama Hastanesi'nden de olumlu yanıt gelmeyince, hastane önünde yaklaşık 2 saat bekledi. 
     Eşini Ankara'da bir hastaneye götürmesi söylenen Alparslan Ildız, Tıp Fakültesi Hastanesi'ne kabul edilmeleri için ısrar etti. Olumlu yanıt alamayan Ildız, geçen birkaç saatin ardından sancıları artan eşini bir otomobile bindirerek Ankara'ya yola çıkardı. 
     Ankara'da Dr. Zekai Tahir Burak Eğitim ve Araştırma Kadın Hastanesi'ne götürülen Ildız, burada hemen yoğun bakıma alındı. Sürekli kontrol altında tutulan Ildız'ın henüz doğum yapmadığı öğrenildi. 
     İl Sağlık Müdürlüğü yetkilileri, Konya'daki hastanelerde yaklaşık 60 kuvöz bulunduğunu belirterek, yapılan doğumların bu rakamın üzerinde olması nedeniyle zaman zaman sıkıntı yaşandığını söyledi. 
     
</TEXT>
</DOC>
