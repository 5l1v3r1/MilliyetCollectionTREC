<DOC>
<DOCNO> 254263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/ekonomi/eko09.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'dan, RTÜK'e Star'ı satabilir miyiz 
</HEADLINE>
<TEXT>


'Star'ı bizden habersiz satamazsınız' diyen RTÜK'e başvurarak izin isteyen TMSF, taliplerde aranacak nitelikleri de sordu 


Tasarruf Mevduatı Sigorta Fonu TMSF , bir süre önce "Radyo ve TV'leri benden habersiz satamazsınız" çıkışı yapan Radyo Televizyon Üst Kurulu'na RTÜK , Uzanlar'a ait Star Medya Grubu'ndaki radyo ve televizyon kanallarının lisans hakları ve tahsis edilmiş kanal ve frekanslarıyla satılmasına izin verip vermeyeceğini sordu. 
TMSF Başkanı Ahmet Ertürk, RTÜK'e 28 Haziran 2004'te bir yazı gönderdi. Ertürk yazısında, takip işlemleri kesinleşen şirketlerin iktisadi bütünlükleri korunarak unvanları dışında kalan ve şirket aktifinde kayıtlı maddi ve gayrimaddi tüm varlıkların, sahip oldukları fikri ve sınai hakların birlikte veya ayrı ayrı satışa sunulacağını belirtti. Yazıda şöyle denildi 

Alıcının niteliği 
"Bu kapsamda RTÜK'ün tahsis ettiği kanal ve frekans bandı ile yayın izni ve lisans haklarının da bu satış işlemi ile birlikte alıcılara devri, gerektiği düşünülmektedir. Bu bağlamda, söz konusu radyo ve TV kuruluşlarının mevcut yayın izni ve lisans hakları ile kanal ve frekans bandları aynen korunarak birlikte veya ayrı ayrı devrine izin verilip verilmeyeceği, izin verilirse radyo ve TV yayın ve lisans hakkı sahibi olmak ve işbu ihaleye katılmak isteyenlerde aranacak niteliklerin Kurumumuzca öğrenilmesi gereği hasıl olmuştur." 
Ertürk, RTÜK'ten birlikte veya ayrı ayrı satılması düşünülen Star Medya Grubu'na ait radyo ve TV'lerin devredilip edilemeyeceğinin bildirilmesini talep etti. 

Karaca bilgi istemişti 
RTÜK Başkanı Fatih Karaca, 14 Haziran'da TMSF'ye gönderdiği yazıyla, batık bankalar nedeniyle el konulan radyo ve TV'lerle ilgili bilgi istemişti. Yasanın özel yayın kuruluşlarının hisse oran ve devirlerini düzenleyen maddesine dikkat çeken Karaca, bu şirketler satılacaksa hukuki altyapı ve çalışmaların detayları hakında bilgi istemişti. 



</TEXT>
</DOC>
