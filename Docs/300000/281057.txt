<DOC>
<DOCNO> 281057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonyas09.html </URL>
<DATE> 2004/10/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Akraba evliliği neden tehlikeli 
</HEADLINE>
<TEXT>

     Harran Üniversitesi HRÜ Tıp Fakültesi Çocuk Sağlığı ve Hastalıkları Anabilim Dalı Başkanı Prof. Dr. Himmet Karazeybek, özürlü bebek doğumlarının en önemli nedenlerinden birinin ''akraba evliliği'' olduğunu söyledi. 
     Prof. Dr. Karazeybek, Akçakale Meslek Yüksekokulu'nda düzenlenen ''Akraba Evliliği Neden Tehlikeli'' konulu konferansta, akraba evliliği yapan çiftlerin çocuklarında bazı olumsuzluklar olabileceğini belirtti. 
     Özürlü bebek doğumlarını tamamen önlemenin mümkün olmadığını, ancak uyulacak bazı kurallarla bu oranın azaltılabileceğini belirten Karazeybek, sigara ve alkol gibi zararlı alışkanlıkların akraba evliliği kadar olumsuz sonuçlar oluşturabileceğini ifade etti. 
     Özürlü bebek doğumlarının en önemli nedenlerinden birinin akraba evliliği olduğunu kaydeden Karazeybek, ''Bu evlilikler sonucunda bebekler mutlaka sakat olarak dünyaya gelmeyebilir. Ancak akraba evliliği anomalili bebek doğurma riskini artırır. Böylece oluşan hastalıklar, genellikle metabolizma hastalıkları şeklinde ortaya çıkar'' dedi. 
     
</TEXT>
</DOC>
