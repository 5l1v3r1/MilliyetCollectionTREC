<DOC>
<DOCNO> 268975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun05.html </URL>
<DATE> 2004/09/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bulgaristan'da eski başbakan Kostov'un evine bombalı saldırı 
</HEADLINE>
<TEXT>

     Bulgaristan'ın eski başbakanı İvan Kostov'a yönelik bombalı saldırı düzenlendi. 
     İçişleri Bakanlığı'ndan edinilen bilgiye göre, Kostov'un Sofya'nın Dragalevsi semtindeki villasına dün gece kimliği belirlenemeyen 2 kişi tarafından bombalı saldırı düzenlendi. 
     Motosikletli iki kişinin kapının önüne attığı bombanın patlaması sonucu Kostov'un evinin camları kırıldı. 
     Patlama sırasında evde bulunan Kostov olaydan şans eseri yara almadan kurtuldu. İvan Kostov polise verdiği ifadede, motosikletli saldırganların bombayı attıktan sonra Pançerevo semti yönüne doğru hızla kaçtıklarını söyledi. 
     Polis saldırganların yakalanması için geniş çaplı bir operasyon başlattı. 
     Son genel seçimlerin ardından başbakanlık görevini bırakan İvan Kostov hakkında çok sayıda yolsuzluk suçlaması ortaya atılmıştı. 
     Bombalı saldırının yolsuzluk suçlamalarıyla ilgili olduğu tahmin ediliyor. 
     
</TEXT>
</DOC>
