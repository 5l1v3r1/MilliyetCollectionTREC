<DOC>
<DOCNO> 263758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun10.html </URL>
<DATE> 2004/08/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Halk oylamasında Chavez kazandı... 
</HEADLINE>
<TEXT>

     Venezüella'da Devlet Başkanı Hugo Chavez'in yönetimde kalıp kalmaması için yapılan halk oylamasında, Chavez'in kazandığı bildirildi. 
     Seçim Komisyonu Başkanı, dün yapılan referandumun ilk sonuçlarına göre Chavez'in halkın desteğini kazandığını söyledi. 
     Başkan, oyların yüzde 94'ünün sayıldığını ve Chavez'in oylamayı açık farkla kazandığını ifade etti. 
     Yetkililer, oylamaya katılanların yüzde 58'inin Chavez'in görevinde kalması yönünde, yüzde 42'sinin ise görevden uzaklaştırılması için oy kullandığını belirtti. 
     Chavez'in kazandığının açıklanmasıyla birlikte Devlet Başkanı'nın yandaşları zaferi havai fişeklerle ve caddeleri doldurarak kutlamaya başladı. 
     Bu arada muhalif liderlerden Haydee Deutsch, oylamada sahtekarlık yapıldığını belirterek, muhalefetin referandumu büyük çoğunlukla kazandığı konusunda şüphesi olmadığını söyledi. 
     Dünyanın en büyük beşinci petrol üreticisi olan Venezüella'da yapılan oylamanın sonucunda Hugo Chavez, 2 yıl daha görevde kalacak. 
     Venezüella'da muhalefetin referandumu kazanması için, Chavez'in 2000 yılındaki başkanlık seçimlerinde aldığı 3 milyon 760 bin oydan fazlasını alması gerekiyordu, muhalefet kazansaydı 30 gün içinde başkanlık seçimi tekrarlanacaktı. 
     Chavez önceki gün yaptığı açıklamada, zaferi kazanacağına inancının tam olduğunu, ancak referandumdan ne sonuç çıkarsa çıksın kabul edeceğini söylemişti. 
     
</TEXT>
</DOC>
