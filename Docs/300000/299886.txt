<DOC>
<DOCNO> 299886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko50.html </URL>
<DATE> 2004/12/22/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Unakıtan Numarayı bırakın, tarih almak hayırlı mı onu söyleyin 
</HEADLINE>
<TEXT>

     Hüseyin Tunçay AA 

Maliye Bakanı Kemal Unakıtan, 17 Aralık'ta müzakere tarihi almanın çok önemli olduğunu vurgularken, ''müzakere tarihi alırken, işte şu kelime şöyleymiş de şu cümle böyleymiş de numarayı bırakın şimdi...Tarih almak mı hayırlı almamak mı hayırlı, söyleyin'' dedi. 
     Özelleştirme İdaresi Başkanlığı'nın koordinasyonunda, KOSGEB, Dünya Bankası ve Tarsus Sanayici ve İşadamları Derneği'nin katkılarıyla hayata geçirilen Tarsus İş Geliştirme Merkezi'nin açılışı, Maliye Bakanı Kemal Unakıtan tarafından yapıldı. 
     Unakıtan, açılışta yaptığı konuşmada, projeye emeği geçenlere teşekkür etti, bir insana ''balık tutmayı öğretmenin'' daha faydalı olduğunu söyledi. 
     Türk milletinin en büyük probleminin üretimi arttırmak olduğunu ifade eden Unakıtan, bugün bir Fransız'ın bir Türk'ten 6 kat daha fazla ürettiğini söyledi ve ''onların ne farkı var, canım onlar gökten zembille mi indi Bizim de onlar gibi olmamamız için hiç bir engel yok, yeter ki kendimize güvenelim'' dedi. 
     Tarsus İş Geliştirme Merkezi'nde açılan işyerlerinin milli gelire katkıda bulunacağını ve istihdam sağlayacağını anlatan Maliye Bakanı, vergi ve sigorta primleri yoluyla da devlete hizmet etmiş olunacağını kaydetti ve ''ülkede buraları ne kadar artarsa, işsizlik o kadar azalacak'' diye konuştu. 
     
     MÜZAKERE TARİHİ ALINMASI 
     İnsanın kendine güvenmesinin, ileriye bakmasının çok önemli olduğunu vurgulayan Bakan Unakıtan, Türkiye ekonomisinin iki sene öncesinde artık çökme noktasına geldiğini, geçen yılda ise AB'den müzakere tarihi alma durumuna gelindiğini anlattı. Maliye Bakanı, şöyle devam etti 
     ''Evvelallah onu da söke söke aldık, demek ki bu millet isterse her şeyi başarabilir ama başında da iyi bir yönetici olması lazım. İşte başımıza bu millet, Recep Tayyip Erdoğan'ı getirdi. Müzakere tarihi alırken, işte şu kelime şöyleymiş de şu cümle böyleymiş de numarayı bırakın şimdi...tarih almak mı hayırlı almamak mı hayırlı söyleyin.'' 17 Aralık sonrasında Türkiye'nin yeni bir döneme girdiğini, bunun ne kadar önemli olduğunun anlaşılacağını söyleyen Unakıtan, şunları kaydetti 
     ''17 Aralık'ta AB'den müzakere tarihi alabilmek fevkalade önemli bir başarıdır, Her kim ki başarıya gölge düşürmeye çalışıyorsa, hiç onlara bakmayın, onlar ne yaparsa yapsın, başarıya gölge düşürmeye güçleri yetmeyecek. Bütün millet gerçeği görüyor. Bütün millet gerçeği görürken, hayır efendim o öyle değil dersem...Edersen kendi kendine yanlız başına kalırsın, biz de düşünürüz ne olacak bu muhalefetin hali. Bize de muhalefet lazım yani..Beyaza kara demeye kimse kalkmasın.'' 
     
     SURİYE GEZİSİ VE VERGİ İNDİRİMİ 
     Başbakan Erdoğan'ın ayağının tozuyla Serbest Ticaret anlaşması imzalamak için Suriye'ye gittiğini hatırlatan Unakıtan, bu anlaşmanın imzalanmasının bölgeye ayrı bir canlılık getireceğini kaydetti. 
     Gelecek yıldan itibaren yapılacak vergi indirimine de değinen Maliye Bakanı, şunları söyledi 
     ''Niye indirdik Biz o imkanı yakaladık da onunu için indirdik. Yoksa ben herkesten fazla bütçe kesintilerine riayet ederim. Halktan topladığımız vergileri de, en iyi yere harcayabilmek için fazla gayret gösteririm. Fakat baktım ki bunları biraz daha indirebilirsek, bu memlekette hem tüketiciler hem de müteşebbisler daha fazla soluk alacaklar. Dolayısıyla ben daha fazla kazançlı çıkacağım. Bunun bana götürüsünden daha fazla getirisi var.'' 
     
     ÇUKUROVA İŞÇİLERİNDEN PROTESTO 
     Öte yandan Maliye Bakanı Unakıtan'ın konuşmasını tamamlamasının ardından, Çukurova Sanayi İşletmelerinde çalıştıkları öğrenilen bir grup işçi, ''açız'' diye bağırarak, Bakan'dan mağduriyetlerinin giderilmesini istediler. 
     İşçiler, bir yıldır maaş alamadıklarını, işten atılan arkadaşlarının kıdem tazminatlarının da ödenmediğini söylediler. 
     Bu gelişme üzerine, bir gazetecinin ''protestoyu nasıl değerlendiriyor sunuz'' sorusuna karşılık Unakıtan, ''protesto değil de onların problemleriyle ilgilenmemiz lazım...Neyse onların problemlerini çözmemiz lazım. Bana bir de mektup verdiler. Onların problemleriyle yakından ilgileneceğim'' değerlendirmesinde bulundu. 
     
     TARSUS İŞ GELİŞTİRME MERKEZİ 
     Bugün hizmete açılan Tarsus İş Geliştirme Merkezi'nde, 42 işletme bulunuyor, 219 kişi istihdam ediliyor. 
     İrlanda modelinin örnek alındığı Türkiye'nin ilk İş Geliştirme Merkezi'nde, işsizlere iş yeri açma imkanı sağlanıyor. Proje kapsamında araç-gereç, danışmanlık ve mali destek sunuluyor. 
     Bundan sonra Eskişehir, Adana, Ereğli, Van, Mersin'de de, İş Geliştirme Merkezlerinin oluşturulması hedefleniyor. 
     
</TEXT>
</DOC>
