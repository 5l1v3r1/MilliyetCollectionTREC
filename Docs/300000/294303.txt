<DOC>
<DOCNO> 294303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/gun13.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın vaiz Cennette çikolata ağaçları var 
</HEADLINE>
<TEXT>


Ardahan'a atanan ilk kadın vaiz Sümeyra Sav, "Çocuğa cenneti anlatın, dine ilgi duysun" dedi 

ÜMİT KILIÇ Ardahan DHA 

Diyanet İşleri Başkanlığı tarafından Ardahan Müftülüğü'ne atanan ilk kadın vaiz Sümeyra Sav, büyükler kadar çocukların da dine ihtiyaçları bulunduğunu belirterek, "Çocuklara cehennemi değil, cenneti anlatın. Cennette gazoz nehirleri, çikolata ağaçları bulunduğunu söyleyin ki, çocuk dine ilgi duysun" dedi. Ardahan'a kısa bir süre önce atanan Sav 25 , Çamlıçatak Köyü Camisi'nde öğle namazından sonra toplanan kadınlarla vaaz verdi. 

'Camiye alıştırın' 
Yaklaşık 30 kadar kadının katıldığı vaazda Sav, insanların dedikodudan uzak durmalarını, din aleyhinde konuşma yapmamalarını istedi. Bingöllü olan ve Fırat Üniversitesi İlahiyat Fakültesi'ni bitiren Sav, çocukların camilere alışması için çaba harcanması gerektiğini belirtti. Çocukların dini öğrenmesi için herkese görev düştüğünü söyleyen Sav, şunları söyledi 
"Çocukların da büyükler gibi dini yaşantısı olmalıdır. Dini ve kişisel eğitimde çocuğun gelişmesi için karı - koca ortak hareket etmelidir. Birbirlerini çocukların yanında yalanlayıp onlara güvensizlik vermemelidir. Çocuklara cehennemi değil, cenneti anlatın. Ve cennette gazoz nehirleri, çikolata ağaçları var. Her şey var mı, her şey var orada. Öyle anlatın ki, çocuk dine ilgi duysun. Camilere gelen çocuklara, yaramazlık yaptıkları için kızılmasın. Ayrıca, yakınlarını kaybetmeleri halinde yaşam gibi ölümün de hak olduğunu anlatın ki, fazla etkilenmesinler." 


</TEXT>
</DOC>
