<DOC>
<DOCNO> 297075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur05.html </URL>
<DATE> 2004/12/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hatice'nin dramı.. 15 yaşında ama 72 santim boyunda, 7 kilo ağırlığında 
</HEADLINE>
<TEXT>

     Osmaniye'nin Kadirli İlçesi'nde, gelişim bozukluğu nedeniyle 15 yaşında olmasına rağmen 72 santim boyunda ve 7 kilogram ağırlığında olan Hatice Kocaman, arkadaşları gibi okula gidememenin, anne ve babası ise yaptıkları akraba evliliğinin acısını yaşıyor. 
     Kadirli'nin Bağ Mahallesi'nde bakkallık yapan İbrahim ve Hatun Kocaman'ın 3 çocuğundan biri olan Hatice Kocaman, toplum içine çıkmaya çekiniyor. Hatice Kocaman, kalça çıkığı nedeniyle yürüyemediği için, bütün gününü, evlerinin penceresinin önünde oturup okula gidip gelen, sokakta koşup oynayan arkadaşlarını izlemekle geçiriyor. 
     Biri kendisinden büyük diğeri küçük iki erkek kardeşi sağlıklı olmasına rağmen akraba evliliğinin de etkisiyle gelişim bozukluğuyla dünyaya gelen Hatice Kocaman, kalça çıkığı nedeniyle yürümekte zorluk çektiği için, iyice toplumdan uzak yaşıyor. 
     Anne Hatun Kocaman, AA muhabirine, eşi ile teyze çocukları olduklarını belirterek, doktorların hastalığın oluşumunda akraba evliliğinin de etkisinin bulunduğunu söylediğinde büyük bir vicdan azabı yaşadıklarını anlattı. 
     Tek kızı olan Hatice'yi bugüne kadar birçok kez doktora götürdüklerini, ancak doktorların, hastalığın çaresinin bulunmadığını söylediklerini belirten Hatun Kocaman, ''Tek umudumuz, gelişen tıp imkanlarında. İmkanımız olsa bir umut ışığıyla yurt dışına bile götüreceğiz. Ancak kazandığımız para ile zor geçiniyoruz'' dedi. 
     Hatun Kocaman, kızının gözleri önünde erimesi karşısında eli kolu bağlı kaldığını vurgulayarak, evlenecek gençlere, doğacak çocuklarını düşünüp akraba evliliği yapmamalarını önerdi. 
     
</TEXT>
</DOC>
