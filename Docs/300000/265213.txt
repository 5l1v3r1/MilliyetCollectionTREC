<DOC>
<DOCNO> 265213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/yasam/yas01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zirve'den ölüme uçtu 
</HEADLINE>
<TEXT>


Güneydoğu'da şehit düşen arkadaşları anısına Tanrı Dağları'na tırmanan Doktor Ali Hakan Güvenç, zirveye 500 metre kala 1600 metrelik uçuruma düştü 

HAKAN KABAHASANOĞLU DHA 

Giresun Devlet Hastanesi doktorlarından Ali Hakan Güvenç, Kırgızistan'da Tanrı Dağları'na tırmanırken düşerek hayatını kaybetti. 
Çin sınırı yakınlarındaki Tanrı Dağları'nın 7300 metrelik Zafer Zirvesi'ne tek başına tırmanmaya çalışan Güvenç 41 , 16 Ağustos'ta, 6 bin 800 metre yükseklikte kamp bölgesine dönmek isterken dengesini kaybederek 1600 metrelik uçuruma düştü. Güvenç'in cesedi bulunamazken, Kırgızistanlı bir dağcının ihbarı sonucu konu Dışişleri Bakanlığı'na bildirildi. Dışişleri Bakanlığı da Giresun Valiliği aracılığıyla durumu Güvenç'in ailesine iletti. Giresun Deniz Dağcılık Spor Kulübü Başkanı İbrahim Can, "Güvenç, Zafer Zirvesi tırmanışını, Güneydoğu'da görev yaptığı sırada şehit olan arkadaşları için yapıyordu. Ara sıra haber alıyorduk. Son 3 - 4 gündür haber alamamıştık" dedi. 

Yurtdışında ölen üçüncü Türk dağcı 

Ali Hakan Güvenç, 2002'de Rusya'nın Kafkasya bölgesindeki Elbruz Dağı'na tırmanırken solunum yetmezliğinden ölen Ali Kepenek ve Temmuz 2003'te Kırgızistan'da Alaarcha Dağı'na tırmanırken yaşamını yitiren Uğur Uluocak'tan sonra, yurtdışında ölen üçüncü Türk dağcı oldu. 


</TEXT>
</DOC>
