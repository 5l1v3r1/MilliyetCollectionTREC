<DOC>
<DOCNO> 285050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun28.html </URL>
<DATE> 2004/11/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Hollandalı ile evlenecek yabancılara yaş ve maaş sınırı 
</HEADLINE>
<TEXT>

     Hollanda hükümetinin daha önce kabul ettiği kararlar çerçevesinde, ülke dışından yapılacak evliliklerde aranan koşulları zorlaştıran düzenlemeler, bugünden itibaren yürürlüğe girdi. 
     Adalet Bakanlığı'ndan yapılan açıklamaya göre, bundan böyle aralarında Türk vatandaşlarının da bulunduğu yabancılar, ülke dışından 21 yaşından önce evlilik yapamayacak. Bu, hem Hollanda'da evlenmek isteyen kişi için, hem de yurtdışından gelecek eş için geçerli olacak. 
     Yaş sınırıyla birlikte evlenecek kişi, Hollanda'da en az asgari ücretin yüzde 120'si düzeyinde bir gelire sahip olacak. Buna göre, Türkiye'den evlenmek isteyen bir Türk vatandaşının ayda en az 1330 euro net geliri olacak. Bu koşulları yerine getiremeyen kişilerin ülke dışından evliliğine izin verilmeyecek. 
     Bakanlığın açıklamasında, ülke dışından evlenecekler için öngörülen bu koşulların entegrasyon sürecine katkı amacıyla alındığı belirtildi. 
     Açıklamada, bu önlemlerle yurtdışından yapılacak evliliklerde yüzde 45 azalma beklendiği belirtildi. 
     Hükümetin verilerine göre, yurtdışından Hollanda'ya evlilik yoluyla yılda 20 bin dolayında kişi geliyor ve bunun yaklaşık 4 binini Türkiye'den gelen damat ya da gelinler oluşturuyor. 
     Hükümetin tahminlerine göre, Türkiye'den evlilik yoluyla Hollanda'ya gelecek Türk vatandaşı sayısı 2 bin düzeyine gerileyecek. 
     Hükümetin, yurtdışından yapılacak evlilikleri büyük ölçüde güçleştiren kararları, daha önce çeşitli komisyonların tavsiyelerinde eleştirilmiş ve özellikle Türkiye'de yapılacak evliliklerin bu şekilde kısıtlanmasının, bu ülke ile imzalanan ikili ve AB ile yapılan ortaklık anlaşmalarına ters düştüğü görüşleri dile getirilmişti. 

     
</TEXT>
</DOC>
