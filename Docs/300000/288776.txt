<DOC>
<DOCNO> 288776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonsiy02.html </URL>
<DATE> 2004/11/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP dokunulmazlık dosyalarının peşinde... 
</HEADLINE>
<TEXT>

     CHP, dönem sonuna erteleme kararı verilen dosyalarla ilgili itirazlarının TBMM Genel Kurulu'nda öncelikle görüşülmesi için girişimde bulunacak. 
     CHP Grup Başkanvekili Ali Topuz, AA'ya yaptığı açıklamada, Anayasa-Adalet Karma Komisyonu'nun dokunulmazlıkların kaldırılmasını dönem sonuna erteleme kararı aldığı dosyalardan Genel Kurul'un bilgisine sunulan 70 dosyaya itiraz ettiklerini anımsattı. Topuz, itiraz edilen dosyaların gündemin sonlarında yeralacağını ve öne çekilmemesi durumunda bu yasama döneminde görüşülmelerinin mümkün görünmediğini kaydetti. 
     Bayram tatilinin ardından TBMM Danışma Kurulu'nu toplantıya çağıracaklarını bildiren Topuz, kurula bunların öncelikle görüşülmesi önerisinde bulunacaklarını söyledi. Topuz, burada AK Parti ile anlaşamamaları durumunda önerilerinin TBMM Genel Kurulu'nda tartışmaya açılacağını belirtti. CHP Grup Başkanvekili Ali Topuz, önerinin görüşülmesinin ardından yapılacak oylamada kendileriyle birlikte ''Seçimden önce dokunulmazlıkların sınırlandırılması sözünü veren'' AK Parti milletvekillerinin de raporların öncelikle görüşülmesi yönünde oy vermelerini beklediklerini ifade etti. 
     
     51 DOSYA DAHA VAR 

     Bu arada, Karma Komisyon'un erteleme kararı verdiği 131 dosyadan 70'i Genel Kurul'un bilgisine sunuldu ve CHP bu dosyalardaki erteleme kararlarına itiraz etti. 
     Anayasa-Adalet Karma Komisyonu'nun gündeminde ise henüz görüşülmeyen 51 dosya bulunuyor. Bu dosyalardan 31'inde 34 AK Parti milletvekilinin, 17'sinde 16 CHP milletvekilinin, 3'ünde de 1 bağımsız milletvekilinin dokunulmazlığının kaldırılması isteniyor. Bu dosyalar öncelikle oluşturulacak hazırlık komisyonlarında, ardından da karma komisyonda görüşülecek. Erteleme kararı alınacak dosyalar Genel Kurul'un bilgisine sunulacak. Bunlardan sadece itiraz edilenler görüşmeye açılacak. 
     
</TEXT>
</DOC>
