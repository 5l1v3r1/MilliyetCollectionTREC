<DOC>
<DOCNO> 262730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun34.html </URL>
<DATE> 2004/08/12/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Dünya liderleri Atina'ya akıyor... Erdoğan yarın Yunanistan'da... 
</HEADLINE>
<TEXT>

     Dünya liderleri, kraliyet ailelerinin üyeleri ve uluslararası üne sahip isimler, Atina 2004 28. Yaz Olimpiyatlarının yarın akşam yapılacak açılış törenine katılmak üzere Yunanistan'a geliyor. 
     Açılışta Türkiye'yi Başbakan Recep Tayyip Erdoğan'ın temsil etmesi bekleniyor. 
     İstanbul Büyükşehir Belediye Başkanı Kadir Topbaş, Deniz Kuvvetleri Komutanı Oramiral Özden Örnek, İstanbul Fener Rum Patriği Bartholomeos, yarın olimpiyat meşalesini bir süre taşıyacak olan milli basketbolcu İbrahim Kutluay da törende hazır bulunacak. 
     Atina'ya yarın öğleden sonra gelmesi beklenen Başbakan Erdoğan'ın, saat 18.30'da Yunanistan Başbakanı Kostas Karamanlis ile makamında ikili bir görüşme yapması planlanıyor. 
     Bu arada, açılış törenine, İngiltere Başbakanı Tony Blair, Fransa Cumhurbaşkanı Jacques Chirac, Rusya Federasyonu Başkanı Vladimir Putin, İtalya Başbakanı Silvio Berlusconi'nin de katılmasının beklendiği, ayrıca olimpiyata katılan ülkeleri temsil etmek üzere yaklaşık 300 bakan düzeyinde ziyaretçinin geleceği açıklandı. 
     Atina'nın konukları arasında eski ABD Başkanı George Bush ve eşi Laura Bush ile ABD Başkanı George W. Bush'un ikiz kızları Jenny ve Barbara, Yunanistan'ın devrik kralı Konstandinos ve ailesi, İngiltere Veliaht Prensi Charles, Belçika Veliaht Prensi Philips ve Prenses Mathilda'nın, ayrıca Arap ülkeleri kraliyet ailelerinin çok sayıda üyesinin bulunacağı bildirildi. 
     
</TEXT>
</DOC>
