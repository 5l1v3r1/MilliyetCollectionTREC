<DOC>
<DOCNO> 298213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko43.html </URL>
<DATE> 2004/12/16/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Irak'ta Saddam sonrası ilk petrol ihalesi yapıldı... 
</HEADLINE>
<TEXT>

     Irak'ta Saddam döneminin sona ermesinin ardından düzenlenen ilk petrol sahası geliştirme ihalesini Türk şirketi EverAsia ile Kanadalı Ironhorse Oil kazandı. 
     Iraklı bir petrol yetkilisinin bildirdiğine göre, ihale sonucunda EverAsia, kuzeydeki Hurmela Dam petrol sahasını, Kanadalı Ironhorse ise Himrin sahasını geliştirme hakkını kazandı. 
     İhalenin Irak kabinesinde onaylanmasıyla geçerlilik kazanacağı bildiriliyor. 
     Hurmela Dam petrol sahasının geliştirilerek günlük 100 bin varillik petrol çıkarılır seviyeye getirilmesinin hedeflendiği, bunun için gerekli sondajların yapılarak yeni boruların döşeneceği kaydedildi. 
     İhaleyi kazanan şirketlerin üretimden pay almayacağı, sadece altyapının oluşturulmasında müteahhitlik hizmetleri vereceği bildirildi. 
     Irak'ta petrol üretim ortaklığı ihalelerinin ise büyük şirketlerin katılımıyla Ocak ayında planlanan seçimlerin ardından sonuçlandırılması bekleniyor. 
     Irak, halen 2.6 milyon varil olan günlük petrol üretim kapasitesini önümüzdeki 5 yılda 2'ye katlamayı hedefliyor. 
     
</TEXT>
</DOC>
