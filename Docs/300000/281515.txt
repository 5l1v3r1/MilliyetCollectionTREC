<DOC>
<DOCNO> 281515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko16.html </URL>
<DATE> 2004/10/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
UND Irak Çalışma Grubu Başkanı Irak'a gitmekten başka şansımız yok 
</HEADLINE>
<TEXT>

     Uluslararası Nakliyeciler Derneği UND Irak Çalışma Grubu Başkanı Tahir Aydoğan, parasal sıkıntılar nedeniyle Irak'a gitmekten başka şanslarının olmadığını belirterek, ''Güneydoğu Anadolu Bölgesi'ndeki 50 bin aracın yüzde 90'ı halen Irak'a çalışıyor'' dedi. 
     Aydoğan, Dışişleri Bakanlığı'nın ''vatandaşların Irak'a yapacakları seyahatleri zorunlu hallerde gerçekleştirmeleri'' gerektiği yolundaki uyarısına dikkat etmelerinin mümkün olmadığını saundu. 
     Irak'a gitmekten başka şanslarının olmadığını belirten Aydoğan, ''Ölümü de göze alıyoruz, çünkü başka seçeneğimiz yok. Masa başında oturup Bunu şöyle yapın, bunu böyle yapın demek olmaz. Ekmek paramız için gitmek zorundayız'' diye konuştu. 
     Aydoğan, Güneydoğu Anadolu Bölgesi'ndeki 50 bin aracın yüzde 90'ının Irak'a çalıştığını ifade ederek, ''Eğer Irak'a gitmezsek bölge halkı felç olur'' dedi. 
     ABD'nin mallarını taşımadıklarını ifade eden Aydoğan, Türkiye'deki ihracatçıların mallarını Irak'a götürdüklerini, Irak halkının bunu bilmesi gerektiğini kaydetti. 
     
</TEXT>
</DOC>
