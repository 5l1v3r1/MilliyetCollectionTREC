<DOC>
<DOCNO> 276397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/yersen.html </URL>
<DATE> 2004/10/01/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Gitmek de meziyettir 
</HEADLINE>
<TEXT>



Dün akşam Başkent'te yaşananlar, Gençlerbirliği'nin UEFA Kupası'na erken vedasının basit bir öyküsü değil. Bu, geçen sezon Avrupalı'ya zorla adını ezberleten bir takımın kısa zamanda iki kulvarda birden tükenişinin, hedefsiz kalışının ibret verici bir hikayesidir. 
Şimdi kimse Serkan, Deniz ve Veysel'in gidişiyle Gençlerbirliği'nin böylesi bir mutasyona uğramasının normal olduğunu savunmasın. Değişim takımın ruhunda, oyun anlayışında, Kırmızı - Siyahlı oyuncuların futbol kimliklerini yitirmesinde yatıyor. Bunu sağlayan da, Teknik Direktör Erdoğan Arıca'ya yakın geçmişin "vefa borcunu" ödemek isteyen ve bu düşüncenin altında ezilen yönetim zihniyetidir. Daha açık söylemek gerekirse, Başkan İlhan Cavcav'ın uzun yıllar sonra yaptığı yanlış tercihlerdir. 
Nedense, bu takımın geçen sezonun aksine niçin sahada doksan dakika koşamadığı, bazı futbolcuların neden ısrarla kontenjandan oynadığı, teknik direktör ile oyuncular arasında bağın kopuş gerekçesi sorgulanmıyor. Dahası takım içindeki arkadaşlığın giderek yok oluşu görülmek istenmiyor. 
Gençlerbirliği'nin ayağına gelen UEFA ligi kısmetini tepmesinin ardında işte bu soruların yanıtları yatıyor. 
Avrupa'da bu sezon oynadığı dört maçta, biri dün akşamki rakibin hediyesi olan üç gol atabilen, iki yenilgi yaşayan, tek galibiyet alan ve bir maçı berabere bitirebilen Kırmızı - Siyahlı ekip, hem moralman, hem fiziken büyük bir çöküş yaşıyor. Yunan temsilcisi Egaleo'yu kesinlikle küçümsemiyoruz. Ama her iki maçtaki ilkel oyun anlayışı ile Gençlerbirliği'nin sıradan bir takımı yenmesi bile mümkün değilken, ciddi bir Avrupa sınavından başarıyla çıkmasını beklemek hayalcilik olurdu. 
Gençlerbirliği'nde köklü bir revizyon şart. 19 Mayıs Stadı'nın tribünlerinden yükselen protesto gösterilerinin adresi belli. Ne yazık ki bulunduğu noktayı yeterli görüp, hedef büyütemeyen dünya görüşlerinin sonu hüsrandır. Unutmayın korkaklık zaafiyet ise, zamanı geldiğinde bırakıp, gitmek de önemli bir meziyettir. 



</TEXT>
</DOC>
