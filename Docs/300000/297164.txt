<DOC>
<DOCNO> 297164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/yazar/congar.html </URL>
<DATE> 2004/12/13/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD'nin 17 Aralık'a bakışı 
</HEADLINE>
<TEXT>

Washington'dan Brüksel'e bakanların büyük bölümü, 17 Aralık'ı Türkiye - AB ilişkilerinde "kritik eşiğin aşılacağı tarih" sayıyor. 
ABD'li yetkililerin beklentisi, AB'nin Türkiye'ye "2005 sonbaharında müzakere tarihi vereceği" ve Türkiye'nin AB'ye "tam üyelik" için, İngiltere'nin dönem başkanlığında masaya oturacağı yönünde. 
Washington'a, Türkiye'nin AB üyeliğini, "Ankara'nın, Brüksel'in ve Washington'ın stratejik çıkarlarının buluştuğu nokta" diye algılayan bir yaklaşım egemen. Hem AB hem Türkiye ile nispeten daha sıcak ilişkilere sahip olan Clinton yönetiminden sonra, her iki cephede de zaman zaman ciddi sıkıntı yaşayan Bush yönetimi de, aynı geniş ufku korudu. Amerikan muhafazakarları içindeki, Türkiye'yi önemsemekle birlikte, AB'ye oldum olası soğuk bakan ve Türkiye'nin AB üyeliğinin olabilirliğine de yararına da inanmayan dar görüşlü çevre, Washington'daki muhafazakar yönetimin politikalarını belirleyemedi. 

"ABD seyretmiyor" 
ABD Temsilciler Meclisi'ndeki Türkiye Dostluk Grubu'nun kurucusu ve eş başkanı Demokrat Kongre üyesi Robert Wexler da, bu geniş ufkun korunduğunu teslim ediyor. Wexler'a göre, Washington'ın Türkiye'nin AB üyeliğine verdiği destek, "büyük düşünebilmesinin" sonucu. 
Türk Amerikan Dernekleri Assamblesi'nin yıllık toplantısında konuşurken, bir yandan AKP hükümetinin yaptığı reformları "olağanüstü" diye nitelendiren, ama bir yandan da hükümete yakın çevrelerin İsrail ve ABD karşıtı söylemlerindeki aşırılıklara karşı sert uyarıda bulunan Wexler, Amerikan desteğini Türk kamuoyuna hatırlatmak istercesine soruyor "ABD'den başka hangi ülke, Türkiye'nin AB üyeliğini bizimki gibi tutkuyla desteklemiştir Biz, ilk bakışta, Türkiye'nin ABD'den uzaklaşması gibi algılanabilecek bir gelişmeye böylesine kararlı destek verebilecek kadar büyük düşünebilen, Türkiye'nin AB içinde yer almasının önemini her zaman takdir edebilmiş bir ülkeyiz." 
Gerçekten de ABD, 17 Aralık'ta Türkiye'ye tam üyelik müzakereleri için "hedefi net ve erken bir tarih" verilmesi yönündeki çabasını, Türkiye'de bazı kesimlerdeki farklı izlenime rağmen, Bush yönetiminde de, aksatmadan sürdürdü. Bu çaba, 2004 ortasına dek "yüksek sesli" tekinlerle, son altı ayda ise "sessiz ve derinden" devam etti. 
Beyaz Saray'da Ulusal Güvenlik Konseyi Ege, Kafkasya ve Orta Asya Direktörü Matthew Bryza'nın deyişiyle, ABD 17 Aralık'ı belki büyük bir maçı bekler gibi heyecanla beklerken, hiçbir zaman "seyirci" psikolojisi içinde olmadı. Sahadaki takımlardan biri olmasa da, kendi işlevini en azından bir "antrenör" gibi, bir bakıma iki tarafın da hazırlanmasına yardımcı bir unsur olarak gördü. İşte bu bakış, son dönemde Türkiye konusunda AB'ye yönelik Amerikan telkinlerinin, Bryza'ya göre, "alçak sesli, ancak çok aktif bir şekilde, hem de en büyük patrondan aşağıya doğru her düzeyde sürmesini" gündeme getirdi. 

"Son değil, başlangıç" 
ABD, Türkiye'nin AB'ye katılımını öteden beri destekliyor, ancak 11 Eylül sonrasında yeniden şekillenen Amerikan stratejik bakışı, müslüman Türkiye'nin daha demokrat, daha özgür, dolayısıyla da istikrarlı ve başarılı bir ülke olmasının önemini Washington için bir kat daha arttırdı. Bu bakış, Türkiye'nin Avrupalılığının tescil edilmesi gereğini de, ABD açısından daha da öne çıkardı. 
Bush yönetiminin AKP hükümetine verdiği destek, bu çerçevede okunmalı. Washington, Irak'ta istediği işbirliğini yapamadığı, içindeki bazı unsurlar sık sık anti - Amerikan ve anti - Semitik söylemlere kayabilen bir hükümete, iktisadi ve siyasi reformlardaki kararlılığı nedeniyle şevkle arka çıktı. 
Bugün Bush yönetiminin siyasi unsurları da, bu yönetim için çalışan bürokratlar da, yönetime muhalif Demokrat siyasetçiler de, şu anda devlet görevi olmayan eski Demokrat bürokratlar da, AB yolunda ilerlediği için AKP hükümetine şapka çıkartıyorlar. 
Bununla birlikte, 17 Aralık'ta AB'den müzakere tarihi alınmasıyla, Türkiye'nin kendisini siyasi olduğu kadar, iktisadi ve hukuli alanda da zorlu bir reform gündemiyle karşı karşıya bulacağı da Washington'da biliniyor. 
Son 15 yılda Ankara ve Washington'da aldığı farklı görevlerde,Türkiye'nin AB'ye entegrasyonu yönünde hep kararlı ve yapıcı bir rol oynamış yetkililerden Marc Grossman'ın ifadesiyle, "Müzakerelerin başlayacağı gün, hikayenin sonu değil, başı aslında." 
ABD Dışişleri'nin siyasi işlerden sorumlu kıdemli bakan yardımcısı Grossman, Türkiye'nin dinsel özgürlükler ve insan hakları alanında yapması gerekenler olduğunu, işkencenin bitmesi, Heybeliada Ruhban Okulu'nun açılması gerektiğini vurgularken, Başbakan Recep Tayyip Erdoğan'ın, "Kopenhag kriterlerini Ankara kriterleri yapma" sözünün hayata geçebilmesinin aslında 17 Aralık sonrasında Ankara'nın izleyeceği çizgiye bağlı olacağını hatırlatıyor. 

"Yenilgi değil zafer" 
Washington bir yandan da, tıpkı ABD ve AB içinde olduğu gibi, Türkiye'de de entegrasyona dar açıdan bakan, korkularına ve önyargılarına tutsak, ufuksuz bir kesimin olduğunu biliyor. Bu kesimin, 17 Aralık kararını da "yenilgi" ve "haksızlık" diye nitelendirmenin yollarını arayacağını seziyor. 
Ulusal Güvenlik Konseyi'nden Bryza, bu sezgiyle, "17 Aralık'ta zaferin dişleri arasından yenilgi çıkartmayın" diye uyarıda bulunuyor. 
Aslında, AB'den gelen son işaretler de ABD'deki beklenti de, 17 Aralık kararının özü itibariyle Türkiye - AB ilişkilerinde niteliksel bir dönüşümü belgeleyeceği yönünde. 
Bu kararın, bazı AB ülkelerinde, Türkiye'nin katılımı konusunda var olan çekinceleri yansıtan ve bu çekinceleri yatıştırıcı unsurlar taşıması, Türkiye'yi rehavete sürüklemeyecek bir ton içermesi de, Washington'daki genel beklenti. Ancak ABD'li yetkililer, kararın "tarihi" özünün çok da önemli olacağını, Türkiye'nin de karara mutlaka bu tarihi perspektifle ve tam üyelik masasına oturacak olmanın öz güveniyle bakması gerektiğini vurguluyorlar. 
Kısacası ABD, 17 Aralık'ın Ankara için bir şölen günü olacağını umuyor ve kendisi de kutlamaya hazır. 



</TEXT>
</DOC>
