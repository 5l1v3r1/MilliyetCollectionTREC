<DOC>
<DOCNO> 297409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/gun00.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sibop halledemedi' 
</HEADLINE>
<TEXT>


Cem Uzan'ın, babası Kemal Uzan ve kardeşi Hakan Uzan'la uydu telefonuyla görüştüğü ortaya çıktı. Uzanlar'ın "sibop", "opera", "konçerto" gibi şifreler kullandığı belirlendi 

ERDAL KILINÇ Milliyet 

GP Genel Başkanı Cem Uzan'ın, kırmızı bültenle tüm dünyada aranan babası Kemal Uzan ve kardeşi kardeşi Hakan Uzan'la uydu telefonuyla görüştüğü ortaya çıktı. Uzanlar'ın kendi aralarında ve "kilit adamları" ile yaptıkları konuşmalarda, "bale", "konser", "sibop", "opera", "konçerto" gibi şifreli kelimeler kullandığı tespit edildi. 
GP Genel Başkanı olmasının ardından holding çalışmalarıyla ilgilenmediğini açıklayan Uzan'ın, babası ve kardeşiyle görüşerek holdingin üst düzey yöneticilerine talimat verdiği belirlendi. 

Ödeme planı 
Gözaltına alınan Uzan, kardeşi Hakan Uzan ve Rumeli Holding Yönetim Kurulu üyesi Ayvaz, Rumeli Sigorta'nın Yönetim Kurulu üyesi Ali Cenap Ermutlu ile telefon görüşmelerindeki şifreli kelimelerle ilgili sorgulandı. 
GP Genel Başkanı Cem Uzan'ın İmar Bankası'nın off - shore borçlarını ödemek için İstanbulsporlu futbolcuları satarak ödeme yapmayı planladığı anlaşıldı. 
Cem Uzan'ın, kardeşi Hakan Uzan'la görüşürken, "Operaya gittiniz mi ", "Operaya gidip konçerto dinlediniz mi " diye sorduğu ve şifreli yanıtlar aldığı tespit edildi. "Ayvaz ve Ermutlu ile görüşen Cem Uzan'ın "Hakan daha operaya girmemiş. Siz dediğim şeyleri ayarlamadınız mı " dediği kaydedildi. 
Uzanlar'ın "sibop" diye söz ettikleri kişiden daha sonra umudu kestikleri belirlendi. Konuşmalarda, "Sibop bu işi halledemeyecek. Aylardır halledemedi. Bundan sonra da halledemez, devreden çıkartalım" gibi ifadeler yer aldı. 

Disketler kayınvalidede çıktı 

İmar Bankası'nın kayıp disketleri, bankanın eski müdürlerinden Öztürk'ün kayınvalidesinin evinde çıktı. Cem Uzan'ın siyasete atılmasına rağmen Rumeli Holding'i yönetmeye devam ettiği belirlendi 

TOLGA ŞARDAN, ERDAL KILINÇ Ankara, İstanbul 
İMAR BANKASI soruşturmasında kayıp olan ve en önemli delillerden sayılan "back - up"lar da yedek kayıtlar , bankanın eski mali kontrol müdürü Yeşim Öztürk'ün kayınvalidesinin evinde 56 disket halinde gizlenmiş olarak bulundu. 
Uzan'ın gözaltına alınma süreci, en güvendiği adamları Müştak Ayvaz ve Ali Cenap Ermutlu'nun, kardeşi Hakan Uzan'la uydu telefonuyla yaptığı görüşmeler sonucu başladı. Uzan Grubu'na yönelik soruşturmayı yürüten mali polis, kayıp bilgi ve belgelere ulaşmak için Şişli Başsavcısı Mecit Ceylan'ın izniyle operasyon başlattı. 
Operasyonda, Cem Uzan ve şirketin eski yöneticilerinin telefonları dinlemeye alındı. Telefon konuşmalarının sonunda ulaşılan deliller ışığında, 4 gün önce 23 eve baskın düzenlendi. "Back - up" adı verilen ve kayıp olan İmar Bankası'nın ikinci işlem disketleri, daha önce tutuklanan Öztürk'ün kayınvalidesinin evinde bulundu. 56 disketteki kayıtlar, hafta sonu bankanın kapalı olması nedeniyle dün incelemeye alındı. 

Adamları dinlendi 
Polis, Uzan'ın en güvendiği adamları olduğu belirtilen Rumeli Holding Yönetim Kurulu üyesi Ayvaz, GP'nin 3 Kasım'da milletvekili adayı olan Rumeli Sigorta'nın Yönetim Kurulu üyesi Ermutlu'nun da aralarında bulunduğu 10 kişiyi gözaltına aldı. 
"Kilit isimler" olarak nitelendirilen Ayvaz ve Ermutlu'nun ifadeleriyle uydu telefonlarla yapılan görüşmelerin değerlendirilmesi sonucu, Cem Uzan'ın gözaltına alınması için düğmeye basıldı. 
Beykoz'daki evinden önceki gece gözaltına alınan Cem Uzan, Mali Şube Müdürlüğü'nde avukatlarıyla görüştükten sonra nezarethaneye alındı. Müştak Ayvaz ile Ali Cenap Ermutlu da Uzan'dan önce, Organize Suçlarla Mücadale Şube Müdürlüğü'nün nezarethanelerine konuldu. Telefonların dinlenmesiyle, Cem Uzan'ın, bazı yasadışı kararların yanı sıra, siyasete geçişinde ayrıldığını açıklamasına karşın, holdingin tüm faaliyetlerini organize ettiği gerekçesiyle gözaltına alındığı öğrenildi. 

Uzanlar'a rüşvet soruşturması 

TÜRKER KARAPINAR Ankara 
ANKARA Başsavcılığı, Telsim Kamu Koordinasyon Uzmanı Muzaffer Dönmez'in ifadeleri üzerine, Uzanlar'ın bazı kamu kurum ve kuruluşlarına rüşvet verdikleri iddialarına ilişkin soruşturma başlattı. Başsavcılık, İmar Bankası'na el konulmasının ardından Adabank'a ilişkin BDDK toplantıları konusunda Uzanlar'a bilgi verdiği iddiasıyla BDDK üyesi Kemal Çevik, Kemal ve Hakan Uzan ile Rumeli Holding Koordinatörü Enis Zaimoğlu hakkında "görevi kötüye kullanmak" suçundan dava açtı. Bu dava sürerken, Uzanlar'ın Ankara'daki ofisinde uzman olarak görev yapan Dönmez, İstanbul'daki merkezden gelen yüklü paraların Ankara'da dağıtıldığını, Telsim için bilirkişilik yapan 2 hukukçuya rüşvet verildiğini öne sürdü. Başsavcılık, Dönmez'in ifadeleri üzerine rüşvet soruşturmasını yeniden başlattı. 

Eşi, 'beyaz gül' getirdi 

ŞAKİR AYDIN İstanbul 
ALARA UZAN, İstanbul Emniyet Müdürlüğü'nde sorgusu süren eşi Cem Uzan'ı ziyarete beyaz gül ve ilaçlarla geldi. Bilgi almak için emniyete geldiğini belirten Uzan, şunları söyledi 
"İmar Bankası'yla hiçbir alakası olmayan bir siyasi parti genel başkanı. 'Uzan yasaları' ve babasının oğlu olması nedeniyle bunlara maruz kaldı. İfade için bir yere çağrılmışsa gelmiştir. Ne zaman istemişlerse evimizi aramışlardır. Bu sefer niye bu şekilde gelinip alınıyor. Davet etseydiler kendisi gelirdi." Uzan, beyaz gülle ilgili soruya da "Çünkü o hep bana beyaz gül verirdi" yanıtını verdi. Gözyaşlarını tutamayan Uzan, daha sonra avukatlarıyla birlikte Mali Şube Müdürlüğü'ne çıktı. 
Alara Uzan'ın eşiyle görüşme talebinin kabul edilmediği, elindeki beyaz gül ve kalp ilaçlarının bulunduğu poşetin polis tarafından teslim alındığı öğrenildi. 

Tablolar villada bulundu 

Pamukova'daki çiftlikten kaçırılan 102 adet tablo ve antika, Cem Uzan'ın Beykoz'daki villasında ortaya çıktı. Sanat eserlerinin değer tespitine başlandı 

LUBE AYAR İstanbul 

TASARRUF Mevduatı Sigorta Fonu'nun TMSF 7.5 katrilyon liralık alacağına karşılık Uzan ailesinin malvarlığına el koyduğu günlerde Sakarya Pamukova'daki çiftlikten kaçırılan değerli tablo ve antikalar, Genç Parti Genel Başkanı Cem Uzan'ın önceki gün gözaltına alındığı Beykoz'daki villasında ele geçirildi. 

Yata yine alıcı çıkmadı 
102 adet değerli tablo, çok sayıda antika eşya, el yazmaları, tuğralar ve antikayı satışa çıkarmak için değer tespit çalışmalarına başlandığı belirtildi. 
Uzan'a ait "Frequency" adlı yatın 32 trilyona satıldığı müzeyedede, alıcı bulamayan "Air Waves" isimli yat için de dün ikinci kez açık artırma yapıldı. 
"Tom Cat" ve "Sea Doo" adlı teknelerle birlikte satışa sunulan 34 trilyon muhammen bedelli "Air Waves" isimli yata yine alıcı çıkmadı. Tasarruf Mevduatı Sigorta Fonu Satış Komisyonu Başkanı Fethi Çalık, teknelerin pazarlık usulü satılacağını ve gelecek tüm tekliflere açık olduklarını ifade etti. 

Tutuklanması talep edildi 

İSTANBUL Milliyet 
İSTANBUL Mali Şube Müdürlüğü ekiplerince gözaltına alınan, aralarında GP lideri Cem Uzan'ın da bulunduğu 9 kişi, emniyetteki işlemlerinin tamamlanmasının ardından dün Şişli Adliyesi'ne sevk edildi. 
Şubeden saat 18.40 sıralarında çıkarılan 8 kişi, bir minibüse bindirilerek Şişli Cumhuriyet Savcılığı'na gönderildi. Uzan da kısa bir süre sonra şubeden çıkarıldı. Ellerinin kelepçelenmediği gözlenen Uzan, bir otomobile bindirilerek adliyeye sevk edildi. 
Savcılıkça, ifadeleri saat 24.00'e kadar alınan Pamukova'daki çiftliğin eski güvenlik görevlileri Şemsettin Mustafaoğlu ile Adem Memişoğlu serbest kaldı. "Cürüm işlemek amacıyla teşekkül oluşturmak", "kamu kurumunu dolandırmak", "gizli belge saklamak" ve "sahte evrak düzenlemek" iddialarına ilişkin ifadeleri alınan Cem Uzan, Selahattin Bal, Seyfettin Kaya, Bahadır Aygün, Müştak Ayvaz, Ali Cenap Ermutlu ve Tahsin Öztürk ise tutuklama talebiyle mahkemeye sevk edildi. 


</TEXT>
</DOC>
