<DOC>
<DOCNO> 295969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo45.html </URL>
<DATE> 2004/12/08/ </DATE>
<TIME> 23.53 </TIME>
<AUTHOR>  </AUTHOR>
<HEADLINE>
Fenerbahçe 6 -2'nin intikamı için oynadı 3 - 0 
</HEADLINE>
<TEXT>

     Fenerbahçe, Avrupa Şampiyonlar Ligi D Grubu'ndaki son maçında, İngiltere'nin Manchester United takımını 3-0 yendi. 
     Karşılaşmanın ilk yarısında gol atamayan Fenerbahçe, ikinci yarıya golle başladı. Bu yarının başlamasıyla birlikte gol için rakip kaleye yüklenen sarı-lacivertliler, Tuncay'ın mükemmel golüyle 47. dakikada 1-0 öne geçti. 
     Golden sonra beraberliği sağlamak için rakibin geliştirdiği atakları savuşturan Fenerbahçe, 62. dakikada Alex'in kullandığı serbest vuruşta yine Tuncay ile bir gol daha bularak, farkı 2'ye çıkardı. Bu dakikadan sonra rakibine gol şansı tanımayan, zaman zaman da geliştirdiği ataklarda rakip kalede tehlikeler yaratan Fenerbahçe, 90. dakikada Tuncay ile farkı 3'e çıkardı. İstanbul'da Manchester United'ı ilk kez yenen Fenerbahçe, rakibinden ilk maçın rövanşını da aldı. 
     İlk yarıda kontrollü oynayan ve rakibine gol şansı tanımayan Manchester United ise ikinci yarının başında Tuncay'ın güzel golüne engel olamadı. Konuk ekip, bu dakikadan sonra beraberliği sağlamak isterken 62. dakikada kalesinde bir gol daha görünce, 2-0 geriye düştü. Manchester United, rakibinin son dakikada Tuncay ile attığı gole de engel olamadı ve İstanbul'dan 3 gollü yenilgiyle ayrıldı. 
     Uzatma dakikalarında kale önünde topla buluşan Serhat'ın vuruşunda, savunmada Pique kaleye giden topu çıkardı ve maç 3-0 Fenerbahçe'nin galibiyetiyle sona erdi. 
     
     
     İLK YARI 

     6. dakikada Tuncay'ın ceza alanı dışından vuruşunda, top kaleci Howard'da kaldı. 
     18. dakikada Selçuk'un uzun pasıyla sağdan ceza alanına hareketlenen Serkan'dan önce Howard kalesinden çıkarak topa sahip oldu. 
     32. dakikada ceza yayı dışından serbest atış kullanan Alex'in vuruşunda, top kaleci Howard'da kaldı. 
     33. dakikada yine Alex'in sağdan kullandığı serbest vuruşta, ceza alanı içinde Selçuk topa dokunamayınca kaleci Howard meşin yuvarlağa sahip oldu. 
     38. dakikada ceza alanı dışından Alex'in serbest vuruşunda, top yandan auta çıktı. 
     39. dakikada Ümit'in soldan ortasında, Selçuk kafayı iyi vuramadı, top kaleci Howard'da kaldı. 
     
     İKİNCİ YARI 

     47. dakikada Ümit'in soldan ortasında, ceza alanı içinde Tuncay'ın güzel volesinde, üst direğe çarpan top filelere gitti 1-0 
     50. dakikada Serkan'ın sağdan ortasında, ceza alanı içinde Aurelio vurdu, top yandan auta çıktı. 
     55. dakikada ani gelişen Manchester United atağında, ceza alanında topla buluşan Bellion, meşin yuvarlağı sol çaprazda müsait durumdaki Richardson'a çıkardı. Bu futbolcunun vuruşunda top yan ağlarda kaldı. 
     62. dakikada ceza alanının hemen dışında, sağ çaprazda Alex'in kullandığı serbest vuruşta, kale içinde Tuncay kafayla topu filelere göndererek farkı 2'ye çıkardı 2-0 
     73. dakikada sağ çaprazdan ceza alanına giren Ronaldo'nun sert vuruşunda top kaleci Rüştü'de kaldı. 
     82. dakikada Alex'in pasıyla ceza alanı hemen dışında topla buluşan Tuncay'ın vuruşunda, kaleci Howard topa sahip oldu. 
     90. dakikada sağdan Serhat'ın pasında ceza alanı içinde topla buluşan Tuncay, yerden düzgün bir vuruşla topu filelere göndererek, takımının ve kendisinin 3. golüne imza attı 3-0 
     

     KÜNYE 
     

FENERBAHÇE 3 - MANCHESTER UNITED 0 Stat Fenerbahçe Şükrü Saracoğlu Hakemler Arturo Dauden Ibanez xx, Clemente Ayete Plou xx, Luis Cote Saez xx İspanya Fenerbahçe Rüştü xx, Önder xx, Luciano xx, Servet xx, Ümit xxx, Serkan xx Dk. 72 Mehmet xx , Selçuk xxx, Aurelio xxx, Tuncay xxxx Dk. 90 Fabiano , Alex xxx, Nobre xx Dk. 90 Serhat Manchester United Howard x, Philip Neville xx, Brown x Dk. 63 Pique x , O'Shea xx, Fortune xx, Ronaldo xx, Djemba Djemba xx, Fletcher xx, Richardson x Spector x , Miller x Dk. 77 Eagles x , Bellion x Goller Dk. 47, 62 ve 90 Tuncay Sarı kartlar Dk. 18 Aurelio Fenerbahçe Dk. 65 Djemba Djemba Manchester United      
</TEXT>
</DOC>
