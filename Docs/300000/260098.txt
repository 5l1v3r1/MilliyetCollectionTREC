<DOC>
<DOCNO> 260098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/guncel/axgun02.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılara mal taşıma tartışması 
</HEADLINE>
<TEXT>


UND, Irak'taki ABD birliklerine ait yükleri taşımayacaklarını duyurdu, kimi nakliyeciler ise karara uymayacaklarını açıkladı 

EKONOMİ SERVİSİ 

Uluslararası Nakliyeciler Derneği UND , ilk kez bir Türk rehinenin öldürülmesi üzerine, dünden itibaren Irak'taki ABD birliklerine ait yüklerin taşınmasını durdurdu. UND'nin kararını Türk - Irak İş Konseyi olumlu bulurken, Ro - Ro Gemi İşletmecileri ve Kombine Taşımacılar Derneği RODER ile Türkiye İhracatçlar Meclisi tepki gösterdi. 
UND Yönetim Kurulu Başkanı Çetin Nuhoğlu ve İcra Kurulu Başkanı Cahit Soysal imzalı açıklamada, ABD birliklerine ait yüklerin taşınmasını durdurma kararının güvenlik nedeniyle alındığı bildirildi. Soysal böylece, direnişçilerin rehin tuttuğu 2 Türk şoförün serbest bırakılmasını umduklarını kaydetti. 

'Güvence bekliyoruz' 
ABD mallarının taşınmasına, ancak Irak'a girişten yükün boşaltılacağı yere kadar olan güzerg hta tam güvenlik sağlanması durumunda yeniden başlayabileceklerini söyleyen Soysal, bu konuda ABD'den güvence beklediklerini vurguladı. Türkiye'den Irak'a ayda 50 - 60 bin kamyon seferi yapıldığını kaydeden Soysal, ABD yüklerini taşıyanların oranının yüzde 2 - 3 olduğunu belirtti. Soysal, tüm ABD mallarını UND üyesi 30 - 40 şirketin taşıdığını da dile getirdi. Soysal ABD ordusuna malzeme taşımayan kamyonların bu karardan etkilenmeyeceğini de vurguladı. 
Türk - Irak İş Konseyi Başkanı Ercüment Aksoy da, Türk kamyonlarına sınırı geçtikten sonra ABD tarafına mal taşıması halinde bir eskortun eşlik ettiğini belirterek "Bu karar 'Siz bu kamyon şoförünü koruyamadıysanız, ben de o zaman durduruyorum' demektir" dedi. 
Mersin Uluslararası Nakliye Komisyoncuları Derneği UNKODER ile, 2 şoförü rehin alınan Kahramanlı Nakliyat'ın Müdürü Osman Kahramanlı da UND'ye destek verdi.. 
RODER Yönetim Kurulu Başkanı Saffet Ulusoy ise, UND'nin kararına uymayacaklarını açıkladı. Ulusoy, "UND'nin böyle bir karar almaya yetkisi de, hakkı da yok. Böyle bir kararı ancak hükümet verebilir" açklamasını yaptı. 
TİM Başkanı Oğuz Satıcı da "Ne Türk ihracatçısının, ne de nakliyecisinin 'Burada oynamıyorum' deme lüksü yok" ifadesini kullandı. Satıcı, "Bu tip olaylarda çok ani refleksler vermemek gerek. Sadece şoförlerimiz değil, ihracatçılarımız da büyük risk taşıyor. Ama buranın böyle bir geçiş süreci olacak" diye konuştu. 

ABD garanti verip kayboluyor 

Irak'ta geçen hafta kaçırılan 2Türk şoförden Abdurrahman Demir'in arkadaşı şoför Abdulgafur Karatay bir süre Irak'ta çalıştığını söyleyerek, "ABD askerleri can güvenliğimizi sağlayacaklarını söyleyip garanti veriyordu. Fakat Irak'a girdikten sonra ortalıktan kayboluyorlardı" dedi. Şoför Tevfik Sancar da, "Askerler tarafından korunacağımız söylenmişti. Ancak hiçbir güvenlik yoktu" diye konuştu. 

1.7 milyar dolarlık ihracat var 

ANKARA Milliyet 
Iraklı direnişçilerin rehin aldıkları Türk şoför Murat Yüce'yi öldürmesi, bu ülkeye ihracat yapan firmalar ile Dış Ticaret Müsteşarlığı DTM tarafından kaygıyla karşılandı. 
"Önemli olan ticaretin devamını sağlayabilmek" diyen DTM yetkilileri, yaklaşık 1000 firmanın ocak - temmuz döneminde Irak'a 1 milyar 38 milyon dolarlık ihracat yaptığını ve yıl sonunda bu rakamın 1.7 milyar dolara ulaşmasını beklediklerini bildirdi. Bu ülkeye giden şoförlere yapılan "Musul'un güneyinden itibaren tehlike başlıyor" uyarısının da halen geçerli olduğu belirtildi. Bazı firmalar da, malların son teslim noktasını Habur'a 15 km uzaklıktaki Zaho'ya çekmek için çalışma başlattı. Bağdat ya da Irak'ın güneyine gönderilecek malların, Irak plakası taşıyan kamyonlar ve Iraklı şoförler tarafından taşınacağı ifade edildi. 

İşlenmiş petrol ilk sırada 
Ancak, özellikle işlenmiş petrol ürünleri ihraç eden firmaların, güvenli olmayan bölgelere gitmeye kararlı oldukları bildirildi. Resmi verilere göre, Irak'a yapılan ihracatta en büyük kalemi işlenmiş petrol ürünleri oluşturuyor. Türkiye yılın ilk 7 ayında Irak'a 317 milyon dolarlık motorin, benzin ve kerosin sattı. 1 milyar 38 milyon dolarlık toplam ihracatın 254 milyon dolarlık kısmı tarımsal ürünlerden elde edilirken, sanayi ürünlerinin payı 780 milyon dolar oldu. Bitkisel ürünlerde elde edilen ihracat geliri 155 milyon dolar, elektronik ve makineden 171 milyon dolar, çimento ve toprak ürünlerinden ise 65 milyon dolar oldu. Ağaç ve orman ürünlerinden 94 milyon dolar gelir sağlanırken, bu rakam tekstilde 28, taşıt yan sanayiinde 33 milyon dolar olarak gerçekleşti. 


</TEXT>
</DOC>
