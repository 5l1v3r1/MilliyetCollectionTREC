<DOC>
<DOCNO> 280751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo28.html </URL>
<DATE> 2005/03/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Diyarbakırspor Düşme hattıyla ilişkimiz kalmadı... 
</HEADLINE>
<TEXT>

     Diyarbakırspor Kulübü Başkanı Ahmet Göksu, düşme hattıyla ilişkilerinin kalmadığını söyledi. 
     Ahmet Göksu, Gaziantepspor maçının kendileri için büyük öneme sahip olduğunu vurgulayarak, futbolcularının, teknik heyetin vermiş olduğu taktikleri iyi uygulaması sonucu maçtan farklı skorlu galibiyetle ayrıldıklarını söyledi. 
     Bu galibiyetin ligde kalma mücadelesinde Diyarbakırspor'a büyük avantaj sağladığını ifade eden Göksu, ''Teknik heyet ve futbolcularımızı galibiyet nedeniyle kutluyoruz. Taraftarlarımızın maçta verdiği desteğin de galibiyette büyük rolü var. Düşme hattıyla ilişkimiz kalmadı. Büyük ölçüde ligde kalmayı garantiledik'' dedi. 
     
     ŞEHİT OKKAN'IN MEZARI ZİYARET EDİLECEK 
     Pazar günü deplasmanda yapacakları Sakaryaspor maçı hazırlıklarını sürdürdüklerini ifade eden Göksu, şöyle konuştu 
     ''Rakibimizin de galibiyete ihtiyacı var. Ama biz de maçtan puanla dönmeyi hedefliyoruz. Centilmence bir maç olacağına inanıyorum. Cumartesi günü uçakla İstanbul'a oradan da karayoluyla Hendek İlçesi'ne geçeceğiz. Hendek'te şehit Diyarbakır Emniyet Müdürü Ali Gaffar Okkan'ın mezarını ziyaret edeceğiz. Kendisinin Diyarbakır'a ve kulübümüze büyük hizmetleri olmuştur. Bu ziyaretin ardından Sakarya'ya geçeceğiz.'' 
     
</TEXT>
</DOC>
