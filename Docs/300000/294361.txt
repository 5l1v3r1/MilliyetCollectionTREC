<DOC>
<DOCNO> 294361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/gunes.html </URL>
<DATE> 2004/12/03/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
İnternette dolaşan bir mektup 
</HEADLINE>
<TEXT>


Geçen yıl internette bir yazı dolaşıyordu. Okudum, çok etkilendim. Hemen bilgisayarıma kaydettim. Altında tanıdık bir simanın ismi vardı. Kendisini bu yazıyı okuduktan sonra iki kez gördüm. Ama konuyu hiç açmadım. Dün aynı yazı bilgisayarımda sakladığım o köşeden çıkıverdi. Şöyle diyordu bu işadamı bir üniversite söyleşisinde 
"İster genç olun, ister yaşlı, yaşınızla barışık değilseniz ihtiyarsınız demektir. Çok genç ölen yaşlılar olduğu gibi ihtiyar doğanlar da vardır. Üniversitelerimizde yaptığım söyleşilerde bana en çok para hakkında soru sorulur. Herhalde işadamı olduğum için. Ben, 'Paranın iki kişiliği vardır' derim. Birincisi, para bir değiş tokuş aracıdır. Para verip yiyecek, giyecek, ev, bark, hatta sağlık satın alabilirsiniz. İkincisiyle gelecek korkusunu yenersiniz. 'Yaşlılığımda çaresiz, muhtaç, perişan kalmam, çünkü kötü gün paramı bir kenara ayırdım' dersiniz. 
Ama para ötesi, para üstü bir konu daha vardır. Bunu parayla satın alamazsınız. Bunun adı, zevk ve keyiftir. Zevk almak, keyif duymak ancak 'kültür'le mümkündür. Resimden zevk almak için sergiler bedava, müzik, kaset ve diskler üç otuz para. Ayrıca konserler de pahalı değil. Tiyatrolar hamburger fiyatına... Aşk ve sevgi zaten bedelsiz. Güneşin batışından, denizin hışırtısından ya da bir satranç oyunundan zevk alabiliyorsanız, güneşi kaç paraya batırabilirsiniz Denizi hışırdatmanın fiyatı nedir Kalenizle bedavaya şah çekebilirsiniz. Yaşlılığınız için biriktireceğiniz kötü gün parası kadar belki ondan da önemli olan bu zevkler ve mutluluklardır. Bunlara sahip olmak ancak kültürle mümkündür. Para kazanmaya emek verdiğiniz kadar kültür edinmeye de emek verin. 'Yaşlılar ölüme daha yakındır' derler. Ama ölüm nüfus kağıdı sormuyor. 
Şimdiki tutkulu projem, bir ceviz ormanı yetiştirmek. Fidanları dikmeye başladım bile. Ceviz fidanı 8 yıl sonra ağaç olup ceviz verirmiş. Simdi 76 yaşındayım. Yani 84 yaşımda ceviz kıracağım. Bu kez kendi cevizlerimi..." 
Bu kişi İshak Alaton'du. İshak Bey ülkemizde düşünen ve paylaşan işadamlarından biri. Sosyal adaletçi olması da bizi hep mutlu etmiştir. 
Özal dönemi parayı yüceleştiren, servet ve markalarla övünen bir toplum yarattı. Oysa para nihayet olağanüstü bir araç değil. Tek başına insanı mutlu edemiyor. Parası çok olup, kültürsüz ve mutsuz o kadar çok insan var ki... İnsanlığın maddi servetten çok daha öte değerleri bulunuyor. Yaşam kalitesini aslında bilgi ve kültür yükseltiyor. İşte Alaton bunlara işaret ediyor. 
Yanlış anlaşılmasın para mutluluk sağlamasa da, parasızlığın mutsuzluk verdiği malum. Yoksul kesimlerin öncelikle asgari miktardaki parayı bulmaları gerekiyor, ki karınları doysun. Kısacası, para onlar için olmazsa olmaz. Ancak varsıl kesimlerde ciddi bir kültür değişimi de şart. Hem bireysel yönden, hem de toplumsal. Çünkü öylesine zengin bir kesim oluştu ki, sadece birbirlerinden marka farkıyla ayrışıyorlar. Televizyonda Ünlüler Çiftliği seyreden, kırtıpil mankenlerin yaşamlarını merak eden, radyoda popun en bayağısını dinleyen bugün var, yarın yok bir kesim oluştu. Siyasetçilerimiz bile neredeyse, bu hale geliyor 
AB'ye girmeye çırpınırken bu gerilikten mutlaka kurtulmalıyız 



</TEXT>
</DOC>
