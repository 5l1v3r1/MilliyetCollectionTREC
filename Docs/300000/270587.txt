<DOC>
<DOCNO> 270587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yasam/axyas01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzbaşı katil mi yoksa 'aziz' mi 
</HEADLINE>
<TEXT>


Bir Iraklıyı öldürürken Amerikan keşif uçağına 'yakalanan' subayın, Iraklının acılarını mı dindirdiği, yoksa cinayet mi işlediği tartışılıyor... 

DIŞ HABERLER SERVİSİ 

Irak'ta görev yapan Amerikalı bir yüzbaşı, ülkesinde büyük bir tartışmaya neden oldu. Geçtiğimiz 21 Mayıs'ta, Kufe'de devriye gezereken Şii lider Mukteda El Sadr'ın otomobiliyle seyahat eden iki militanıyla karşılaşan Yüzbaşı Rogelio Maynulet 29 , otomobilin sürücüsü Kerim Hasan'ı 36 kasten öldürmekle suçlandı. Ancak görgü tanığı öteki subaylar, yüzbaşının insani duygularla hareket ederek Hasan'nın acılarını dindirdiğini söyledi. 
Washington Post'un, Maynulet'in askeri mahkemede yargılanmasına gerek olup olmadığını ortaya çıkarmak amacıyla yapılan ön duruşma tutanaklarına dayanarak verdiği habere göre, olayda Amerikan devriyesiyle militanlar arasında çatışma çıktı. Otomobildeki yolcu ağır yaralanırken sürücünün kafatası parçalandı. Amerikalı askeri doktorun müdahalesine rağmen Hasan için yapılacak fazla bir şey kalmamıştı. 
Tanık Teğmen Colin Cremin'in ifadesine göre, Hasan'ın acı çekmesine daha fazla dayanamayan Maynulet de, Iraklı sürücünün acılarını dindirmek için tabancasıyla ensesine ateş etti. 

Iraklı kadını kurtarmıştı 
Maynulet'in cinayet işlediğini öne süren Savcı Daniel Sennot, bir Amerikan keşif uçağının görüntülediği olayın görüntü kasedini mahkemeye delil olarak sundu. 
Öteki tanıklar da, Maynulet'in Iraklılarla çok iyi diyalog kurduğunu ve başka bir olayda iki ateş arasında kalan Iraklı bir kadını kendini tehlikeye atarak kurtardığını anlattılar. Askeri yargıçlar şimdi Maynulet'in bilerek cinayet mi işlediğine, yoksa insani duygularla mı hareket ettiğine karar verecek. 




</TEXT>
</DOC>
