<DOC>
<DOCNO> 250620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur20.html </URL>
<DATE> 2004/06/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İran askerlerinden Türk timine kısa süreli gözaltı 
</HEADLINE>
<TEXT>

     Türkiye-İran sınırında iki ülke askerleri arasında kısa süreli bir gözaltı olayı yaşandı. Van-Gürbulak yakınlarında, İran askerleri bir Türk timini gözaltına aldı ve görüşmeler sonrasında serbest bıraktı. 
     İran ile İngiltere arasında yaşanan gözaltı krizinin benzeri, İran ile Türkiye arasında da yaşandı. 
     22 haziran günü akşam saatlerinde Van’ın Gürbulak-Gülveren bölgesinde bulunan sınır karakoluna bağlı bir tim gözetleme kulesi oluşturmak amacıyla, sınır hattında çalışırken, İran askerleri tarafından gözaltına alındı. 
     Genelkurmay Başkanlığı, hudut olayı’ adı verilen bu işlem sonrasında, bölgedeki iki ülkenin askeri makamları arasında görüşme sağlandığını ve askerlerin serbest bırakıldığını açıkladı. 
     
     Sınır hattının belirsizliği sorun yaratıyor 

     Türkiye-İran sınır hattının belirsizliği nedeniyle iki ülke arasında sık sık benzeri olaylar yaşanıyor. 
     Daha önce meydana gelen sınır ihlalleri iki ülke arasında soruna neden olmadan çözüldü. 
     
     İran, İngiliz askerlerini de gözaltına almıştı 

     Sekiz İngiliz asker, Şattül-Arap su yoluna izinsiz girdikleri gerekçesiyle, geçtiğimiz pazar günü İran tarafından gözaltına alınmıştı. 
     Gözaltı sorununun, İngiltere Dışişleri Bakanlığı'nın devreye girmesi üzerine bugün çözülmesi bekleniyor. 
     
     GENELKURMAY'DAN AÇIKLAMA 

     Genelkurmay Başkanlığı, Gülveren Gürbulak Hudut Karakolu bölgesinde gözetleme kulesi inşasıyla görevlendirilen bir tim ile İran hudut birlikleri arasında salı günü meydana gelen olayın, kısa sürede olaysız sona erdiğini bildirdi. 
     Genelkurmay Başkanlığı Genel Sekreterliği'nden alınan bilgiye göre, 22 Haziran 2004 Salı günü saat 19.00 sıralarında, Türk-İran Hududu Gülveren Gürbulak Hudut Karakolu bölgesinde gözetleme kulesi inşası için görevlendirilen bir tim ile İran hudut birlikleri arasında bir hudut olayı meydana geldi. 
     Söz konusu olay, bölgedeki yetkili komutanların karşılıklı müdahalesi ile aynı gün saat 20.30'da olaysız sona erdi. 

     
</TEXT>
</DOC>
