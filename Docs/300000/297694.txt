<DOC>
<DOCNO> 297694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur51.html </URL>
<DATE> 2004/12/14/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
İ.Ü. olaylarında gözaltına alınan 54 kişiden 7'si tutuklandı 
</HEADLINE>
<TEXT>

     İstanbul Üniversitesi İÜ Edebiyat Fakültesi'nde karşıt görüşlü öğrenciler arasında çıkan kavgadan sonra gözaltına alınan 54 kişiden 7'si tutuklandı. 
     İstanbul Güvenlik Şube Müdürlüğü'ndeki işlemlerinin tamamlanmasının ardından İstanbul Adalet Sarayı'na sevk edilen 54 kişi, 2 cumhuriyet savcısı tarafından sorgulandı. 
     Bu kişilerden 44'ü serbest bırakılırken, 10 kişi ''eğitim ve öğretimi engellemek'', ''polise mukavemet'', ''kamu malına zarar vermek'' ve ''müessir fiil'' suçlarından tutuklanma istemiyle nöbetçi mahkemeye gönderildi. 
     İstanbul nöbetçi 4. Asliye Ceza Mahkemesi tarafından tekrar sorgulanan 10 kişiden 3'ü serbest bırakılırken, Alişan Delek, Eren Sarıtaş, Ercan Karakaya, Nazım Soylu, İsmail Karatepe, Kemal Okur ve Zafer Kuran, tutuklanarak cezaevine konuldu. 
     Bu arada, akşam saatlerinde adliye binası önünde toplanan bir grup, basın açıklaması yaparak, arkadaşları çıkana kadar bekleyeceklerini bildirdi. 
     Adliye binasında ve çevresinde geniş güvenlik önlemi alan polis, gözaltında bulunanlara ilişkin adli işlemlerin tamamlanmasından sonra bu grubu adliye binasından uzaklaştırmak istedi. Güvenlik güçleri ile yaşanan kısa süreli arbedenin ardından grup, olaysız dağıldı. 
     
</TEXT>
</DOC>
