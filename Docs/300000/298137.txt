<DOC>
<DOCNO> 298137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/yazar/dundar.html </URL>
<DATE> 2004/12/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
'Taksim trafiğe kapatılmalı' 
</HEADLINE>
<TEXT>

Erdoğan, "Dünyada her ülkenin bir büyük meydanı vardır. Maalesef bizde yok. Taksim'i böyle bir meydan haline getirmeliyiz. Orada trafik tamamen alta alınmalı" diyor 
BAŞBAKAN GENÇLİK YILLARINI ANLATTI - 3 
Başbakan'la çocukluğundan, gençliğinden "İETT günleri"ne uzanan söyleşimiz nihayet günümüz İstanbul'una ilişkin görüşleriyle bitiyor. 
Erdoğan'ın, İstanbul'u aslına uygun hale getirmek için ilginç projeleri var 

'Biz restore edelim' 
"Ben, İstanbul Belediye Başkanı'mıza dedim ki, "Gerek İstiklal Caddesi'nde, gerekse Tarlabaşı Bulvarı üzerinde binalar alalım o binaları biz restore edelim. Gerekirse Büyükşehir veya Beyoğlu Belediyesi, Kültür Bakanlığı'mız devreye girsin. Biz restore etmek suretiyle, İstanbul'umuzu aslına uygun hale getirmek işine bir yerlerden başlayalım. Aynı şekilde Süleymaniye'de, Haliç'te başlayalım. Haliç'in temizliği halloldu ama şimdi mesela Sütlüce'de bir kongre merkezi yapılıyor. Bunun temelini ben başkanlığım döneminde attım, fakat maalesef daha bitmedi. 

'Başkan, şuna bir yüklen' 
Aslında onu bizim 2001 yılı sonunda bitirme hedefimiz vardı. Tabii yolculuk herhalde biraz uzun sürdü, bitirilemedi. Şimdi belediye başkanımdan onu özellikle rica ettim, "Şuna hemen bir yüklen, bitir. Çok uzadı bu, yanlış oldu" dedim. Bu kadar uzun sürmemeliydi. Şimdi 2005 sonuna zannediyorum bitirilecek. Orası bittiği zaman Haliç'e çok farklı bir zenginlik katacak. 
Hemen onun yanında Minyatürk Park, arkasında Bilgi Üniversitesi ile Enerji Bakanlığı'mızın müşterek yürüttüğü ve Bilgi Üniversitesi'ne devrettiğimiz meşhur Silahdar Ağa Elektrik Santralı var, müze olmak üzere devredildi. 
Öbür tarafta Koç ailesinin Hasköy'deki sanayi müzesi var. Deniz Kuvvetleri Komutanlığı'mızla da görüştük, onlarla belediyemiz mutabık kaldı Bütün sahil tamamen yürüyüş kordonu haline gelecek. O da, tabii Haliç'e farklı bir zenginlik getirecek. 
Aynı şey Fener-Balat-Ayvansaray tarafında da başlıyor. Bunlar Haliç'e bir farklılık getirecek. Bütün mesele K ğıthane deresi ve Harbiye deresinin süratle temizlenmesi. O da hallolduğu takdirde Haliç üzerindeki tehdit ortadan kalkacak. Bunlar, İstanbul'a yeni yeni güzellikler katacak. 
İstiklal Caddesi, şu anda insanların gece geç saatlere kadar rahatlıkla gezip dolaştığı bir yer oldu. Şimdi Tarlabaşı'nı da ele alıp orayı da inşallah iyi bir hale getirdiğimizde bir dev projemiz var. 

Meydanımız olsun 
Benim dönemimde proje olarak yapıldı, şimdi onu Kadir Bey'e de ısrarla söylüyorum, onu başarması gerekir O da Taksim Meydanı'nın yayalaştırılması... Yani, trafiğin tamamen alta alınması... Dünyada her ülkenin bir büyük meydanı vardır. Maalesef bizim böyle bir meydanımız yok. İstanbul mega bir şehir, dünyanın sayılı şehirlerinden biri, ama böyle bir meydanı yok. Taksim'i böyle bir meydan haline getirmeliyiz. O zaman ben Almanlara bir proje yaptırdım. Bunu gerçekleştirmek mümkün. Gerçekleştiği anda Taksim Meydanı devasa bir alan haline gelecektir. Marmaray projesinden sonra, Üsküdar meydanı üzerinde çalışıp ikinci meydan Anadolu yakasında olabilir." 

Anneme şik yet ediyorlar "İstanbul'da kaçak yapılaşmaların olduğu yere imar planı yapalım, düzenli bir şehir haline getirelim istiyoruz. Ama bu konuda medyanın, halkımızın yardımcı olması lazım. Bana sevgili anacığım bile ağlayarak, "Oğlum bu işlere karışma" diyor. Niye biliyor musunuz Anneme geliyorlar, "Duyduk ki, oğlun böyle böyle yapacakmış" diyorlar. "Ya anneciğim, ben onlar için güzel şeyler düşünüyorum. Ne güzel yerler yaptık. Bak depremde İkitelli'deki binalarımızda hamdolsun en ufak bir şey olmadı" diyorum. Dinletemiyorum. Ama bunu başarmaya mecburuz." 

- BİTTİ - 



</TEXT>
</DOC>
