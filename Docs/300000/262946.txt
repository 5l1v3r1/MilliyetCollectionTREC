<DOC>
<DOCNO> 262946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonyas15.html </URL>
<DATE> 2004/08/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Avustralyalı bilim adamları "bulguru" araştıracak... 
</HEADLINE>
<TEXT>

     Avustralya Curtin Üniversitesi'nden bilim adamlarından oluşan bir heyetin, bulgur konusunda araştırma yapmak üzere Gaziantep'e geleceği bildirildi. 
     Gaziantep Üniversitesi GAZÜ Gıda Mühendisliği Bölümü Öğretim Üyesi Yrd. Doç. Dr. Mustafa Bayram, AA muhabirine yaptığı açıklamada, GAZÜ Gıda Mühendisliği bölümünce bulgur üzerine son 10 yılda yapılan bilimsel çalışmaların, dünya bilim çevrelerinin dikkatini çektiğini ve bu konuyla ilgilenen bilim adamlarının sayısının arttığını belirtti. 
     Bulgurun insan beslenmesindeki öneminin ve ekonomik değerinin, Avustralya'daki bilim adamlarının konuya ilgisini artırdığını ifade eden Bayram, Avustralya'daki Grain Research and Development Corporation Fonu ile Curtin Üniversitesi'nden gelecek 6 kişilik heyetin, GAZÜ'de yapacağı 2 günlük bilimsel çalışmanın ardından, bazı bulgur fabrikalarını ziyaret etmeyi planladığını kaydetti. 
     
     ''ANTEP TİPİ BULGUR, LİTERATÜRE GEÇMİŞTİR'' 
     Bulgur, Amerika, Kanada, Avrupa ve Arap ülkelerinde üretilmesine rağmen dünyada bulgurla ilgili bilgi ve araştırma merkezi olarak Gaziantep'in bilindiğini vurgulayan Bayram, şöyle konuştu 
     ''Dünyada bulgurun en fazla üretildiği, bulgur için makine ve teknoloji geliştirildiği yer Gaziantep'tir. Kendine özgü üretim sistemine sahip olan ve dünya bilim literatürüne Antep tipi bulgur üretim sistemi olarak geçirilen sistem, şu an en başarılı sistem olarak kabul edilmektedir. Türkiye'deki bulgurun üretimi 1 milyon tonun üzerindedir ve her yıl bu rakam artmaktadır. Bu üretim miktarı, makarnanın 2,5 katı kadardır. Üretim, Amerika kıtasında yaklaşık 250 bin tondur.'' 
     
</TEXT>
</DOC>
