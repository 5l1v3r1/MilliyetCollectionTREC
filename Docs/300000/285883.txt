<DOC>
<DOCNO> 285883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas02.html </URL>
<DATE> 2004/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bir "playback" skandalı da Eminem'den .. 
</HEADLINE>
<TEXT>

     Müzik dünyasındaki ''playback'' meraklısı ünlüler arasına rap müziğin çılgın çocuğu Eminem de katıldı. Britney Spears ve Madonna'ndan sonra Eminem de şarkılarını playback yaparak seslendirdiği için tepki çekti. 
     Internetteki ''newyorkpost''un haberine göre, bir hafta önce ''Saturday Night Live'' adlı programda playback yaptığı için eleştirilen Ashlee Simpson ile aynı şekilde Eminem de yakalandı. 
     ''Mosh'' adlı parçayı seslendiren sanatçı, şarkının bir yerinde ağzı kapalı olduğu halde parça olduğu yerden devam edince foyası ortaya çıktı. 
     Zor duruma düşen sanatçıyı korumak da her zamanki gibi basın sözcüsüne düştü. Sözcüsü, Eminem'in sadece parçasını albümdekiyle birebir söylemeye çalıştığını savunarak, ''Şarkının bir yerinde ikili vokal vardı. O da bunu yapmaya çalışıyordu. Bunu pek çok hiphop sanatçısı yapar. Hatta Tupac Shakur bile yapmıştı'' açıklamasında bulundu. 
     
     BRITNEY DE İNGİLİZLERİ KIZDIRMIŞTI 
     Ünlü şarkıcı Britney Spears da, Wembley Stadı'nda 12 bin İngiliz seyircinin karşısında playback yapınca tepki çekmişti. 
     Spears'ın hayranları büyük heyecanla gittikleri konserden mutsuz ayrılmış, yaklaşık iki saatlik konser boyunca bir ''notayı'' bile canlı okumayan ve dudaklarını kıpırdatan Spears, e-postalarla protesto edilmişti. 
     ''Sesinin konserde yetmemesi yüzünden playback yapmakla'' suçlanan Spears'ın basın sözcüsü, sanatçının bir yandan dans ederken öbür taraftan şarkı söyleyemeyeceğini savunarak şarkıcıyı korumuştu. 
     Madonna da geçtiğimiz günlerde pop müziğin efsane isimlerinden Elton John tarafından playback yapmakla suçlanmış, basın sözcüsü aracılığıyla tıpkı Spears gibi sahne şovunu öne sürerek kendini savunmuştu. 
     
     ÜNLÜLERDEN ''PLAYBACK'' SKANDALLARI 
     Ünlüler dünyasında playback yapmakla suçlanan isimler sadece bu üç sanatçıyla sınırlı değil. 
     İngiltere'de yayınlanan ''popstar'' yarışmasının galibi Hear'Say topluluğu, ilk sahne deneyimleri olan Pepsi Chart Show'da playback yaptı. Dudakları ile parçanın uymaması yüzünden playback yaptığı farkedilen topluluk tepki çekti. 
     En büyük skandal playback vakası ise Milli Vanilli topluluğuyla yaşandı. Büyük bir hayran kitlesi olan ikili, albümlerinde parçalarını başkalarına söylettiğini itiraf etti. Konserlerinde de playback yaptığı ortaya çıkan ikili, kazandığı Grammy ödülünü de iade etti. 
     Kariyeri biten ikiliden Rob Pilatus, 1998 yılında yüksek dozda içki ve alkol alarak 32 yaşında hayata veda etti. 
     
</TEXT>
</DOC>
