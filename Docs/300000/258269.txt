<DOC>
<DOCNO> 258269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy18.html </URL>
<DATE> 2004/07/26/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Gül - İsmail ortak basın toplantısı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Sudan'ın Darfur bölgesine insani yardım yapılmasına ilişkin gerekli talimatların verildiğini ve hazırlıkların sürdüğünü belirterek, bu yardımın önümüzdeki günlerde bölgeye ulaştırılacağını kaydetti. 
     Gül, Sudan Dışişleri Bakanı Mustafa Osman İsmail ile yaptığı görüşmenin ardından düzenlenen ortak basın toplantısında görüşmeye ilişkin bilgi vererek soruları yanıtladı. 
     Görüşmede, Darfur bölgesindeki olaylar hakkında Sudanlı Bakan'dan bilgi aldıklarını belirten Gül, Türkiye'nin de bölgeye insani yardım göndereceğini, buna ilişkin talimatın Başbakan Recep Tayyip Erdoğan tarafından verildiğini bildirdi. 
     Gül, bu yardımın önümüzdeki günlerde Sudan'a ulaştırılacağını da sözlerine ekledi. 
     Sudanlı Bakan İsmail de bir soru üzerine, AB'nin, BM'ye, krizin çözülmemesi durumunda Sudan'a yaptırım uygulanmasını gündeme getirmesi için çağrıda bulunmasının, Sudan hükümeti üzerinde olumsuz bir etki yapabileceğini söyleyerek, bu yöndeki görüşlerini, görüştüğü AB'li bakanlara ilettiğini kaydetti. 
     Konuk bakan, Sudan'a bir barış gücü gönderilmesine nasıl baktığının sorulması üzerine de böyle bir güce gerek olmadığını, bu bölgenin Sudanlı güvenlik güçlerince normale döndürülmesi gerektiğini kaydetti. 
     
     İSMAİL ''SUDAN HER ZAMAN TÜRKİYE'NİN YANINDA OLMAYA DEVAM EDECEK'' 

     Dışişleri Bakanı ve Başbakan Yardımcısı Abdullah Gül, Kıbrıs'taki referandumların ardından beklentilerinin, Türk tarafına verilen sözlerin yerine getirilmesi olduğunu belirterek, AB'nin bu sözünde bir an önce durması gerektiğini kaydetti. 
     Gül, Sudan Dışişleri Bakanı Mustafa Osman İsmail ile yaptığı görüşmenin ardından düzenlenen ortak basın toplantısında, bir soru üzerine, Rum yönetiminden Annan Planı'nın yeniden görüşülebileceği yönünde yapılan açıklamaları değerlendirdi. 
     Kıbrıs'ta referandum yapıldığını ve Rum kesiminin Annan Planı'na ''hayır'' dediğini hatırlatan Gül, ''Şimdi beklentimiz, Türk tarafına verilen sözlerin yerine getirilmesidir. Şu anda bununla meşgulüz'' dedi. 
     Gül, Annan Planı'nın yeniden görüşülmesine yönelik AB'den bir talep gelmediğini söyleyerek, ''AB, şimdi üstüne düşenleri nasıl yerine getireceği konusuyla meşgul. Bir an önce sözünde durması gerekiyor'' açıklamasında bulundu. 
     Türk tarafına verilen sözlerin yerine getirilmesi konusunda AB Komisyonu ile AB Konseyi'nin hukukçuları arasında bazı anlaşmazlıklar gözlemlendiğini anlatan Gül, buna karşılık herkesin beklentisinin verilen sözlerin yerine getirilmesi olduğunu bildirdi. 
     
     SUDANLI BAKANLA GÖRÜŞME 

     Bakan Gül, konuk bakanla yaptıkları görüşmenin çok önemli olduğunu söyleyerek, Sudan'ın gerek Kıbrıs gerekse İslam Konferansı Örgütü İKÖ konularında Türkiye'nin yanında olduğunu hatırlattı. 
     İki ülkenin tarihi yakınlıkları bulunduğuna da dikkati çeken Gül, Sudan'daki 21 yıl süren istikrarsızlığı sona erdirecek nihai barış anlaşmasının yakında imzalanacağını belirtti. 
     İsmail ile yaptıkları görüşmede Darfur bölgesindeki olayları da ele aldıklarını ifade eden Gül, Sudan hükümetinin, sorunun diyalog yoluyla çözümlenmesi için gayret içinde olduğunu kaydetti. 
     Türkiye ile Sudan arasındaki ekonomik ilişkilerin canlandırılmasını hedeflediklerini bildiren Gül, Sudan'da bir ticaret merkezinin kurulması çalışmalarının olduğunu ve Türk firmalarının Sudan'a ilgisinin giderek arttığını belirtti. 
     Bir soru üzerine, Sudan'a yeni bir Eximbank kredisi sağlanmasına ilişkin görüşmelerin yapıldığını ifade eden Dışişleri Bakanı Gül, bu çerçevede Sudan heyetinin yarın Eximbank'ı ziyaret edeceğini kaydetti. 
     Gül, Irak Ulusal Konseyi'ne seçilecek delegeler konusunda Türkmenler'in rahatsız olduğu haberlerinin hatırlatılması üzerine, Irak'ta şu anda yeni bir düzenleme yapılmakta olduğunu ve bu konseyde tüm grupların geniş bir şekilde temsil edileceğini söyledi. 
     
     KONUK BAKANIN AÇIKLAMASI 

     İsmail de yaptığı açıklamada, görüşmede ikili ilişkilerin yanı sıra Darfur bölgesindeki olayları ele aldıklarını belirterek, kısa zaman içinde bir çözüm arzu ettiklerini ifade etti. 
     Barış anlaşmasının 1, 1,5 ay sonra imzalanacağını söyleyen İsmail, ardından Sudan'da ciddi bir ekonomik sıçrama olmasını beklediklerini ve Türk iş adamlarının bu sıçrama sırasında kendilerine, özellikle altyapı alanında yardım etmelerini istediklerini kaydetti. 
     Hartum'da bir ticaret merkezi oluşturulacağını bildiren İsmail, ele aldıkları birçok konuda görüş birliği içinde olduklarını ve Sudan'ın, gerek BM Güvenlik Konseyi üyeliği gerekse AB konusunda her zaman Türkiye'yi desteklemeye devam edeceğini belirtti. 
     İsmail, AB'nin, BM'ye, krizin çözülmemesi durumunda Sudan'a yaptırım uygulanmasını gündeme getirmesi için çağrıda bulunduğunun hatırlatılması üzerine, dün Hollanda ve Fransa gibi çeşitli AB ülkelerinin dışişleri bakanları ile görüştüğünü ve herhangi bir tehdide ihtiyaçları olmadığını söyledi. 
     Kendilerine zaman verilmesi gerektiğini kaydeden İsmail, dışarıdan yapılan bu tür baskıların Sudan hükümeti üzerinde olumsuz etkileri olabileceğine dikkati çekti. 
     Konuk bakan, Sudan'a bir barış gücü gönderilmesine nasıl bakacağının sorulması üzerine de böyle bir güce ihtiyaçları olmadığını, çünkü zaten AB gözlemcilerinin halen Sudan'da bulunduğunu ifade etti. 
     Sudan halkının dışarıdan gelebilecek bir barış gücünü Irak ve Afganistan'dakine benzer şekilde işgalci güç olarak görebileceği tehlikesine işaret eden İsmail, bu nedenle bölgedeki durumun Sudanlı güvenlik güçlerince normale döndürülmesi gerektiğini vurguladı. 
     
</TEXT>
</DOC>
