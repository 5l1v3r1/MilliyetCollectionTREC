<DOC>
<DOCNO> 255306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun08.html </URL>
<DATE> 2004/07/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bulgaristan, Irak'ta rehin alınan bir Bulgarın öldürüldüğünü doğruladı 
</HEADLINE>
<TEXT>

     Bulgar hükümeti, Irak'ta rehin alınan Bulgar vatandaşlarından birinin öldürüldüğünü doğruladı. 
     Hükümet sözcüsü Dimitar Tsonev, AFP'ye yaptığı açıklamada, ''Öldürülen kişinin Bulgar rehinelerden biri olduğu bilgisi elimize geldi. Ancak henüz kimliği hakkında bilgimiz yok. Bütün Bulgar kurumları elinden geleni yaptı. Geriye ikinci Bulgar rehinenin 24 saat içinde kurtulması için dua etmekten başka birşey kalmadı'' ifadesini kullandı. 
     Bu arada, rehinelerden birinin infaz edildiğini gösteren bir video kasetin bulunduğunu belirten, ancak görüntüleri yayınlamayan El Cezire televizyonuna gönderilen video kasette siyahlar giymiş, yüzleri siyah maskeli 3 kişinin görüntüleri yer alıyor. Görüntülerde, Bulgar rehinelerden 30 yaşındaki Georgi Lazov, bu kişilerin önünde oturuyor. 
     Irak'ın Musul kenti yakınlarında iki Bulgar şoför yaklaşık bir hafta önce kaçırılmıştı. Militanlar, ABD'nin Iraklı mahkumları serbest bırakmaması halinde rehineleri öldürecekleri tehdidinde bulunmuştu. 
     
</TEXT>
</DOC>
