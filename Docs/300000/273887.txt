<DOC>
<DOCNO> 273887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun16.html </URL>
<DATE> 2004/09/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Rusya, 'Kara Dullar'dan bir kişiyi yakaladı 
</HEADLINE>
<TEXT>

     Rus güvenlik güçlerinin, kamuoyunda ''Kara Dullar'' olarak bilinen kadın intihar eylemcilerini yönlendiren bir kişiyi yakaladığı bildirildi. 
     Kuzey Kafkasya Terörle Mücadele Karargahı sözcüsü İlya Şabalkin, Rus Enformasyon Ajansı RIA Novosti'ye yaptığı açıklamada, özel kuvvetlerin düzenlediği bir operasyon sonucunda kadın intihar eylemcilerini yönlendiren 31 yaşındaki Nataliya Kalkakayeva adlı bir kadının Çeçenistan'da yakalandığını belirtti. 
     Şabalkin, Kalkakaleva'nın ''Kara Dullar'' olarak bilinen çoğu Çeçenistan'daki savaşta eşini kaybetmiş kadınlardan oluşan intihar eylemcilerini eğittiğini ve bunlara maddi destek sağladığını, ayrıca yurtdışında mali destek konusunda yabancılarla temas kurduğunun saptandığını kaydetti. 
     Kalkakayeva'nın Türkiye, Birleşik Arap Emirlikleri, Almanya, Çek Cumhuriyeti, Polonya, Avusturya, bazı Avrupa ve Ortadoğu ülkelerindeki kişilerle telefonla görüştüğünü söyleyen Şabalkin, ''Telefon görüşmelerinde terörist saldırılar düzenlenmesi ve genç kızların intihar eylemcisi olarak eğitilmesi için uluslararası terör örgütü elemanları tarafından toplanan paranın Çeçenistan'a banka havalesiyle gönderilmesi konusunu görüşüyorlardı'' dedi. 
     Nataliya Kalkakayeva'nın telefonda silah, üniforma ve teknik malzemenin satın alınması ve kendilerine iletilmesi konularını da görüştüğünü kaydeden Şabalkin, Kalkakayeva'nın Krasnodar bölgesinde vatandaşların fidye karşılığı kaçırılması eyleminde yer alan Çeçen militan Hasan Kalkakayeva'nın kızkardeşi olduğunu sözlerine ekledi. 
     
</TEXT>
</DOC>
