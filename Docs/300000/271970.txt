<DOC>
<DOCNO> 271970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun40.html </URL>
<DATE> 2004/09/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
11 Mart saldırıları... Aznar ifade vermeye çağrıldı 
</HEADLINE>
<TEXT>

     İspanya'nın başkenti Madrid'de 11 Mart'ta trenlere düzenlenen bombalı saldırılarla ilgili kurulan Meclis Soruşturma Komisyonu, eski Başbakan Jose Maria Aznar'ı ifade vermeye çağırdı. 
     192 kişinin öldüğü, yaklaşık 1500 kişinin yaralandığı saldırıyı araştıran komisyonun üyeleri, Aznar'ın ifadesine başvurulmasına oybirliğiyle karar verdi. 
     İlk kez, başbakanlık yapan bir kişi soruşturma komisyonunda ifade verecek. 5 Ekim'de komisyonda dinlenecek olan Aznar'dan, 11 Mart ile seçimlerin yapıldığı 14 Mart arasında geçen süredeki gelişmeler hakkında bilgi istenilecek. 
     Saldırılar sırasında başbakanlık koltuğunda oturan Aznar'ın hükümeti, olayın ardından 2 gün boyunca, saldırıdan terör örgütü ETA'yı sorumlu tutmuş, ancak buna dair delil olmaması nedeniyle 14 Mart seçimlerinden önce oy kaybına uğramamak için kamuoyunu yanlış bilgilendirmekle suçlanmıştı. 
     Komisyon şu ana kadar aralarında eski İçişleri ve Dışişleri bakanları ile Hükümet Sözcüsü'nün de bulunduğu 50'ye yakın kişiyi dinledi. 
     Komisyon ayrıca aralarında eski Devlet Güvenlik Sekreteri Ignacio Astarlosa ile AB Komisyonu'nun içişleri ve adaletten sorumlu üyesi Antonio Vitorino'nun da bulunduğu 13 kişiyi ifade vermek üzere çağırdı. 
     
     ETA, BU KEZ ELEKTRİK HATTINI VURDU 

     Öte yandan, İspanya'nın kuzeyindeki Bask bölgesinin bağımsızlığını isteyen terör örgütü ETA, bu kez elektrik hattını hedef aldı. 
     Bask bölgesindeki Irun kasabasında düzenlenen saldırıda can kaybı olmazken önemli maddi hasarın meydana geldiği, çevreye elektrik verilemediği bildirildi. 
     İspanyol terörle mücadele ekipleri, yüksek gerilimli hatların beton direğinin her bir köşesine bir bomba olmak üzere 4 bomba yerleştirildiğini açıkladı. 
     
</TEXT>
</DOC>
