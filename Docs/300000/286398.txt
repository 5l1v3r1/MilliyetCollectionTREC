<DOC>
<DOCNO> 286398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy04.html </URL>
<DATE> 2004/11/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Milletvekillerinin lojman tepkisi sürüyor... 
</HEADLINE>
<TEXT>

     Milletvekilleri TBMM lojmanlarının kendilerine verilmemesine hala tepki gösterirken, hem korumasız bırakıldıklarından hem de devletin gelir kaybına uğradığından yakınıyorlar. 
     Maliye Bakanlığı'na devredilen TBMM lojmanların halen satılamaması, kirada oturan milletvekillerinin tepkilerini çekiyor. Bunu her fırsatta gündeme getiren milletvekilleri, Plan ve Bütçe Komisyonu'ndaki bütçe görüşmeleri sırasında da konuyu gündeme taşıdılar. CHP İstanbul Milletvekili Ali Kemal Kumkumoğlu, Başbakan Recep Tayyip Erdoğan'ın Meclis lojmanları üzerinden siyaset yaptığını ve "Milletvekillerinin bir köşe başında bir tinercinin sopasıyla yıkılacak" kadar korumasız bir duruma getirildiğini iddia etti. Kumkumoğlu, milletvekillerinin ayrıcalıklı kişiler olmaktan çıkarılmasının ve saygınlık kazandırılmasının, lojmanlardan çıkarılarak değil, dokunulmazlıkları sınırlandırılarak gerçekleştirilebileceğini ifade etti. 
     CHP Antalya Milletvekili Osman Kaptan "Milletvekili lojmanları her milletvekiline ayda 700 milyon lira kirayla verilseydi, devletin ayda 9-10 trilyon lira geliri olacaktı. 
     Bu lojmanları Maliye Bakanlığı iki yıldır satamadı, satabilecek gibi de görünmüyor. Devletin her ay 10-11 trilyon zararı var" diye konuştu. 
     AKP Samsun Milletvekili Musa Uzunkaya ise kendisinin Meclis lojmanlarının satışının doğru bir karar olmadığını ilk günlerde de söylediğini vurgulayarak, "Satılamayan Meclis lojmanlarından devletin epey zararı oldu. Bari vekillere vermediniz kimlere verecekseniz hayırlı olsun. Bu lojmanlar kamudan lojman tahsis edilecek kişilere verilebilir. İki senedir böyle bekleyiş yazık oldu. Bir başlangıç oldu ama sonuçsuz bir başlangıç oldu" dedi. 
     
</TEXT>
</DOC>
