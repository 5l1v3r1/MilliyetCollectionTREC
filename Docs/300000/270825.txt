<DOC>
<DOCNO> 270825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun02.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafifletici nedene bak 
</HEADLINE>
<TEXT>


İşkenceden ölen Altınbaş davasında yargılanan polislerden Baştan, 6 yıl yargıdan kaçtı, işkence itirafında bulundu, cezası 'hafifletici nedenler' maddesi kullanılarak azaltıldı. Diğer polis beraat etti 

ANKARA Milliyet 

Hacettepe Üniversitesi öğrencisi Birtan Altınbaş'ı 1991'de işkenceyle öldürdükleri iddiasıyla yargılanan ve 6 yıldır bulunamadıkları için dosyaları ayrılan 2 emekli polisten Ahmet Baştan, 4 yıl 5 ay 10 gün hapse mahk m edildi. Mahkeme, yıllardır yargıdan kaçan ve yakalandıktan sonra işkence uyguladığını itiraf eden Baştan'ın cezasında, "indirim" uyguladı. 

4 yıl 5 ay 10 gün ceza aldı 
Ankara 2. Ağır Ceza Mahkemesi, 10 polis hakkında 1998'de açılan davada yargılamayı 2001'de tamamladı. Mahkeme, 8 polis hakkında karar verirken, adresleri Altınbaş'ın avukatlarınca bildirilmesine rağmen bulunamayan Baştan ile Naip Kılıç'ın dosyalarını ayırdı. Kılıç, Aralık 2002'de, Baştan da Haziran 2004'te, avukatların bildirdiği adreslerde bulundu. 
2006'da zamanaşımına girecek davanın uzamasına neden olan iki sanığın Ankara 2. Ağır Ceza Mahkemesi'nde yargılandığı davanın dünkü karar duruşmasında avukat Oya Aydın, sanıkların cezalarında üçte iki oranında artırım yapılmasını ve sanıkları bulamayanlar hakkında suç duyurusunda bulunulmasını talep etti. Talebi reddeden mahkeme, Baştan'ı, "öldürme kastı olmaksızın darp sonucu adam öldürme" suçundan 8 yıl hapse çarptırdı. Kılıç ise beraat etti. 
Mahkeme, cezayı TCK'nın "faili belli olmayacak şekilde adam öldürenlerin cezasında üçte bir oranında indirim yapılır" fiili düzenleyen 463. maddesi uyarınca 5 yıl 4 aya indirdi, "fail lehine cezayı hafifletecek nedenler varsa cezada altıda bir oranında indirim yapılır" fiilini düzenleyen 59. maddeyi de uygulayarak cezayı 4 yıl 5 ay 10 gün olarak belirledi. 
Daha önce, 8 polisten 4'ü aynı davada 4 yıl 5 ay 10'ar gün ceza almıştı. Yargıtay tarafından 5 sanığın cezası 2006'ya kadar kesinleştirilmezse, dosya zamanaşımına girecek. 
Altunbaş'ın Tekirdağ'da oturan annesi Nesime Altunbaş ise, karara tepki göstererek, "Oğlumun katillerine 13 yıl sonra 4.5 yıl ceza verildi. Bu acımızı hafifletmiyor" dedi. 


</TEXT>
</DOC>
