<DOC>
<DOCNO> 271999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko18.html </URL>
<DATE> 2004/09/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Telafar'a gıda yardımı hazırlanıyor... 
</HEADLINE>
<TEXT>

     Devlet Bakanı Kürşad Tüzmen, Güneydoğu Anadolu İhracatçı Birliği koordinasyonunda Irak'ın Telafar kentine gıda ve ilaç yardımı yapılacağını bildirdi. 
     Tüzmen, 8. Uluslararası İş Forumu Kongresi sırasında basın mensuplarının soruları üzerine, Telafar'da yaşanan üzücü olaylardan sonra ihracatçıların koordinasyonuyla, Dış Ticaret Müsteşarlığı içerisindeki ihracatçı birlikleriyle yardımın gerçekleştirileceğini ifade etti. 
     Yardımın, merkezi Gaziantep'de bulunan Güneydoğu Anadolu İhracatçı Birliği tarafından yapılacağını belirten Tüzmen, şunları kaydetti 
     ''Irak'a yakınlığını düşünerek oradan organize ediyoruz. Yardım önümüzdeki günlerde başlayacak. Şu anda talimatlar verilmiş durumda. Oradaki Türkmen kardeşlerimize böylesine bir yardımı düzenlemeye başladık. Biz de birebir takip edeceğiz. Talimatlar dün itibarıyla verilmiş durumda. Önümüzdeki günlerde bunun neticelerini almaya başlarız.'' Gıda ve ilaç yardımı için taşımacılık ve ihracatçı gruplarının ellerinden gelen desteği verdiğini kaydeden Tüzmen, kamyon şoförlerinin Irak'taki durumuna ilişkin bir düzenlemenin yapılıp yapılmayacağı konusunda ise riski en aza indirmek için bir çalışma yaptıklarını söyledi. 
     Kürşad Tüzmen, şöyle devam etti 
     ''Riski ortadan kaldıramıyoruz. Çünkü orada şu anda devlet görevlilerinin de yaşamlarının bir garantisi yok. Tabii ki ticaret bir şekilde devam edecek. Riski azaltacak çalışmalarımıza da devam ediyoruz. Önümüzdeki günlerde tahmin ediyorum bu çalışmalarımız neticelerini verecektir. Riski ortadan kaldıramayacağız. Bunu açıkça söyleyebilirim ama en aza indirmeye çalışıyoruz.'' 
     
</TEXT>
</DOC>
