<DOC>
<DOCNO> 256841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy21.html </URL>
<DATE> 2004/07/20/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
DSP'de bildiri tartışması yaşandı... 
</HEADLINE>
<TEXT>

     Demokratik Sol Parti DSP Genel Başkan Adayı Şükrü Sina Gürel, DSP Mersin İl Örgütü'nü ziyaretinde ''Bildiri'' tartışması yaşandı. 
     Gürel'in Mersin DSP İl Başkanlığı'nı ziyaretinden birkaç saat önce, İl Başkanı Adem Topçu, Şükrü Sina Gürel'i suçlayıcı ifadelerin yer aldığı bildiri yayınladı. 
     İl binasında basın toplantısı düzenleyen Gürel'e, gazeteciler tarafından söz konusu bildiriden haberdar olup olunmadığı soruldu. Bugüne kadar 40 il dolaştığını, il başkanları ve delegelerle görüştüğünü ifade eden Gürel, ''Bunlardan birkaçı, söz konusu deklarasyona dayatma ile imza attıklarını söylediler. Onlar bu gerçeği açıklamazlarsa, ben açıklamak zorunda değilim'' dedi. 
     Gürel, Mersin DSP İl başkanı Adem Topçu'ya ''Peki size genel başkan adayının parti olanaklarıyla propaganda yapmasını, genel merkez talimatı ile partide toplantı yapmasını doğru buluyor musunuz '' diye sordu. 
     Topçu ise Zeki Sezer'i destekleme kararını, kendi hür iradeleri ile ortak bir kararla verdiklerini kaydetti. 
     Gürel, DSP kongresinin sıradan bir kongre gibi değerlendirilmemesi gerektiğini belirterek, ''DSP kurultayı Türkiye için dönüm noktası olacak'' diye konuştu. 
     
</TEXT>
</DOC>
