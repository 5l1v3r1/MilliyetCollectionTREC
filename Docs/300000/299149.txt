<DOC>
<DOCNO> 299149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko32.html </URL>
<DATE> 2004/12/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rus Basını Baykal Finans Grubu'nu kimse tanımıyor 
</HEADLINE>
<TEXT>

     Nihat Dağdelen AA 

Rus basını, Rus petrol devi Yukos'un üretiminin yüzde 60'ını yapan Yuganskneftegaz'ı satın alan şirketi kimsenin tanımadığını duyurdu. 
     Rossiskaya gazetesinde bugün yer alan haberde, Yuganskneftegaz'ın dün yapılan ihalesinin fiyaskoyla sonuçlandığı belirtilerek, ''Şirketin yüzde 76.79 hissesini düne kadar kimsenin adını bile duymadığı Baykal Finans Grubu kazandı. Kimsenin adını bilmediği bu şirketin internette bile adresi yokken yaklaşık 9.4 milyar doları nereden bulduğu soru işareti'' denildi. 
     Yuganskneftegaz ihalesinin pazar günü sıkı güvenlik önlemleri altında yapıldığı ve ilk başta alıcı sayısının 4 gözükmesine rağmen ihale başladığında katılımcıların sayısının ikiye düştüğü belirtilerek, ''Şirketin Gazpromneft tarafından satın alınması bekleniyordu. Ancak Alman bankaları 150 milyar rublelik kredi açmaktan vazgeçince işler sarpa sardı'' görüşüne yer verildi. 
     Haberde, ihalenin iptal edilebilmesinin gündeme geldiği, ancak 45 dakika süren toplantıdan sonra sürpriz kararın açıklandığı belirtilerek, şunlar kaydedildi 
     ''Tuhaf ihalenin birincisi Baykal Finans Grubu ilan edildi. Gözlemcilere göre, ihalenin bu şekilde sonuçlanması asıl alıcı Gazpromneft'e zaman kazandırmak için yapıldı. Belirli bir süre sonra uluslararası hukuk açısından çıkan pürüzler çözülünce kimsenin adını bile duymadığı Baykal Finans Grubu ikili anlaşmayla Yuganskneftegaz'ı Gazprom'a devredecek. Böylece tartışmalı satış ikinci defa el değiştirerek yeni asıl sahibini olası pürüzlerden kurtaracak.'' 
     
</TEXT>
</DOC>
