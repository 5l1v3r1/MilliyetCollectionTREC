<DOC>
<DOCNO> 298356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/ekonomi/eko04.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar olumlu senaryoya oynadı 
</HEADLINE>
<TEXT>


Piyasalar, tarih beklentisiyle pozisyon aldı. Güney Kıbrıs dayatmasında ara bir formülle çözüm bulunursa faiz ve dövizdeki gerilemenin sürmesini bekliyoruz 

SONGÜL HATISARU Finans atölyesi 

Para ve sermaye piyasası önce Avrupa Parlamentosundaki oylama ardından Fransa Cumhurbaşkanı Jacques Chirac'ın Türkiye'ye yeşil ışık yakılacağı anlamına gelen konuşmasıyla müzakere tarihi verileceği dün önemli ölçüde fiyatladı. Bu hafta ortasına kadar temkinli hareket eden bono piyasasında da dün yüklü yabancı alımları da vardı. Bonoya gelen alımlarla yüzde 23.50 seviyelerinde bulunan gösterge faiz yüzde 22.40 seviyesine geriledi. 

ABD'li fon dolar sattı 
Türkiye'ye müzakere tarihi verilmesi ve masada Türk tarafının kabul edemeyeceği koşullar bırakılmaması durumunda önümüzdeki hafta içinde gelebilecek bir kotasyon indirimi beklentisiyle de faizdeki gevşemenin yüzde 21 seviyesine kadar sürmesini bekliyoruz. 
Önceki gün 1.420.000 seviyesinde bulunan dolar kuruda gelen yüklü satışlarla 1.402.000 seviyesine kadar gevşedi. Dolar TL'de dün ABD piyasalarının açılışından itibaren Türk piyasasına giren ve bonoda alıcı olan büyük bir yabancı fonun satışlarıyla bu seviyeler görüldü. AB tarafında bir sürpriz çıkmaması durumunda dolar kurunun önümüzdeki hafta 1.380 binler seviyesine gevşemesini bekliyoruz. Ancak Merkez Bankası'nın döviz alım ihalelerini başlatacağı beklentisiyle kurdaki gevşemenin yavaşlamasını bekliyoruz. Merkez'in ihalelerde yapacağı alım miktarına bağlı olarak dövizin 1.380.000 - 1.430.000 bandında hareket etmesi beklenebilir. Ancak özellikle yılın ilk ayında dövizdeki gevşek seyir devam edebilir. 
Tabi dolar kurunun seyrinde parite hareketi de çok önemli olacak. ABD'de dün açıklanan üçüncü çeyrek cari açık rakamının piyasa beklentisinin altında kalması ve kar satışlarıyla euro - dolar paritesinin 1.3429 seviyesinden 1.3289 seviyesine gerilemesi dolar TL kuruna da yansıdı. Kapanışta dolar kuru 1.413.000 seviyesindeydi.. 

Tepki büyük olur 
Dün eurobond tarafında da iyimserlik beklentilerle alım vardı. 2030 vadeli eurobond alış tarafında 143.5 seviyesine kadar yükseldi. Eurobond piyasasında önümüzdeki hafta gelişmekte olan piyasalardaki seyre bağlı olsa da 145 dolar seviyesi test edilebilir. AB Konseyi dün gece itibariyle Türkiye'ye tam üyelik hedefiyle müzakerelerin başlaması için Ekim 2005'e yeşil ışık yaktı. Ancak müzakerelerin başlamasına kadar Kıbrıs'ın tanınması dayatıldı. Türkiye'nin daha önce tavrını net olarak koyduğu Güney Kıbrıs'ın tanınması konusundaki pazarlıkların bugün devam etmesi bekleniyor. Serbest dolaşıma kısıtlama getirilmesi de bugün pazarlığı yapılacak ikinci konu. Düşük bir ihtimal olmakla birlikte Güney Kıbrısla ilgili olarak dayatılan tanınma şartı nedeniyle Türkiye'nin masadan kalkması durumunda, kriz boyutlarında olmasa da piyasada ilk etapta çok büyük bir tepki olmasını bekliyoruz. Bu senaryoda faiz ilk etapta yüzde 25'e yükselebilir. Dolar kuru ise 1.480.000 ardından yabancı işlemlerine bağlı olarak 1.500.000 seviyesini test edebilir. Eurobond tarafında ise 138 dolar seviyesi görülebilir. 

Yabancı işlemleri 
23.935 puanla rekor kapanışını yapan borsada ise yükseliş ivmesinin korunacağını tahmin etmekle birlikte hızlı bir ralli yaşanmasını beklemiyoruz. Yabancı yatırımcılar için tatil dönemi başlayacağından borsadaki yükselişin yıl sonuna kadar olan vadede 25 bin seviyesiyle sınırlı kalabileceğini tahmin ediyoruz. Bizim beklentimiz yabancı girişine bağlı olarak önümüzdeki yıl içinde portföy yatırımlarının artacağı yönünde. Kötü senaryonun gerçekleşmesi durumunda ise borsada 22 bin seviyesi görülebilir. 


</TEXT>
</DOC>
