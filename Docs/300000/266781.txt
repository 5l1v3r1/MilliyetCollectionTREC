<DOC>
<DOCNO> 266781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/okur.html </URL>
<DATE> 2004/08/27/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Putin ziyaretinde Tatneft kulisi 
</HEADLINE>
<TEXT>

Rusya Devlet Başkanı Vladimir Vladimiroviç Putin, 2-3 Eylül'de Türkiye'de olacak. 32 yıl sonra Türkiye'yi ziyaret eden ilk Rusya Devlet Başkanı. Bu ziyaret "Büyük Ortadoğu Projesi, Irak, Türkiye "enerji köprüsü" olabilir ve Boğazlardan tanker geçişi tartışmalarının yapıldığı bir döneme denk düşüyor. Putin'in yanında 70 kişilik bir heyet, kolunun altında ekonomik hem siyasi dosyalar var elbette... 
Heyet dediğimizde duracağız. Çünkü bu heyet içinde Tataristan Cumhurbaşkanı Mintimer Şaymiyev Şaymiyev'in daha önce Cumhurbaşkanı Sezer'e Tüpraş ihalesi için Tatneft'in arkasında olduklarını bildiren bir mektup yazdığı kamuoyuna yansımıştı ile birlikte Tataristan Başbakanı da var. Ayrıca sekiz cumhuriyetin temsilcileri de Putin'e eşlik ediyor. 
Tataristan, ister istemez ilgimizi çekiyor. Bu noktada Tüpraş özelleştirmesini anımsatmak zorundayız. Çünkü Tüpraş'ı özelleştirme kapsamına aldık. Tataristan devlet şirketi Tatneft'in dış piyasalardaki pazarlama şirketi Efremov ile Zorlu girişimi 1 milyar 302 milyon dolar teklifle ihaleyi aldı. Ama konu Danıştay'a takıldı. Ve Danıştay, özelleştirmeye izin vermedi. 
Tatneft, bu olayla birlikte sustu. Ama hukuki olarak hakkını arayacağını açıklamaktan çekinmedi. İşte yılan hikayesine dönüşen özelleştirme, Putin'in ziyareti esnasında karşımıza çıkacak önemli konulardan biri. Ancak geziyi dikkatli izlemek şart. Çünkü Putin, Ankara'ya gelecek, arkasından İzmir'e geçecek. İzmir Fuarı'nın bu yıl onur konuğu Rusya. Rusya'nın dev şirketleri Gazprom, Lukoil, Tatneft İzmir fuarındalar. Gazprom'la doğalgaz fiyatlandırmasında Enerji Bakanlığı tahkime gitti. Hatırlatalım, fuarda YUKOS yok... Hal böyle olunca Putin bizim gündemimizde ilk sıraya oturuveriyor. 
İlk ziyareti değil. 
Fakat biz diyoruz ki, gelin biraz Putin'i anlatalım. 2000 yılında Rusya Devlet Başkanı seçildi. Dünya onu "soğuk lider" olarak tanımlıyor. Eşi Ludmilla eski bir hostes. Bu ziyarette Putin'e eşlik etmiyor. 
Ancak bildiğimiz Putin, Türkiye'yi, özellikle Antalya Kemer'i çok seviyor. Çünkü tam 9 yıl önce Türkiye'ye gelen ve tatil yapan bir kişi. 

Kemer'i seviyor 
Putin, politikacı. 9 yıl önce Rusya'nın en önemli şehirlerinden biri olan St. Petersburg'un vali yardımcısı. O dönem St. Petersburg valisi olan Anatoli Sobçak'ın yardımcısı. Sobçak çok önemli bir kişi. Türk - Rus İş Konseyi Başkanı Dr. Turgut Gür'ün de iyi ahbabı. 
Türkiye'ye Putin'i davet eden kişi, Turgut Gür. Antalya Kemer'de Aqua Marin'in ortağı olan Gür, burada Putin'i ağırlıyor. 
Az konuşan, az gülen ama güldüğünde de çok gülen biri Putin... 
Kemer'i çok seviyor. Hatta hemen arkasından Antalya Kemer Sahillerini Tanıtım Vakfı KETAV kuruluyor. Ve bu vakıf Güney Rusya sahilleri bölgesini ziyarete gidiyor. Putin, KETAV yetkililerini bizzat ziyaret ediyor. İlgileniyor. Turizm konusunda neler yapılabilir konusunda toplantılara katılıyor. 
Bugün Türkiye'ye Almanya'dan sonra en fazla turist Rusya'dan geliyor. Altı ayda 1 milyon 33 bin Rus konuğumuz gelmiş. Az şey mi 
Ne ekersenseniz onu biçiyorsunuz, öyle değil mi 



</TEXT>
</DOC>
