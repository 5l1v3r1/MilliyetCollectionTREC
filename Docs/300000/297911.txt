<DOC>
<DOCNO> 297911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy02.html </URL>
<DATE> 2004/12/15/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Başbakan Erdoğan, Yunan Mega Televizyonunda... 
</HEADLINE>
<TEXT>

     Başbakan Recep Tayyip Erdoğan, Yunanistan Başbakanı Kostas Karamanlis'in Türkiye'nin AB sürecine sürekli destek verdiğini ve vermeye devam ettiğini söyledi. 
     Yunan özel MEGA televizyonunda geceyarısından sonra yayınlanan ''Fakeli'' Dosyalar adlı programa demeç veren Erdoğan, konuşmasında Türk-Yunan, AB-Türkiye ilişkileri ve Kıbrıs konusuna değindi. 
     Karamanlis'in ve kendisinin Başbakan olmadan önce kurdukları iyi ilişkinin zaman içinde çok güzel tablolarla zenginleştiğini belirten Erdoğan, Karamanlis'in eşi ile kızının düğününe katılması örneğini verdi. 
     Yunanistan Başbakanı'nın düğünde yaptığı konuşmanın, 2 ülke ilişkilerinin geleceğine ilişkin bir durum tespiti olduğunu ifade eden Erdoğan, ''O konuşmada geçmişin ve geleceğin değerlendirmesi vardı. On yıl önce 2 ülke ilişkilerinde böyle bir sahnenin yaşanabileceğini hiçkimse düşünemezdi ama gördüğünüz gibi bugün bir Yunan Başbakanı bir Türk Başbakan'ın kızının düğününde tanık oluyor. Sayın Karamanlis'in çocukları henüz küçük ama umarım biz de onların düğününde bulunuruz'' dedi. 
     Türkiye'nin AB ile nikahı öncesi dönemin ise uzun sürdüğünü belirten Erdoğan, 17 Aralık'ta müzakerelere başlamak için tarih verileceğini ümit ettiğini hatta bundan şüphe duymadığını vurguladı. 
     Karamanlis'in bu konuda, iktidara geldikten sonra sürekli destek verdiğini ifade eden Erdoğan, ''Her zaman bu desteği verdi ve veriyor. Bunun için özellikle teşekkür ediyorum'' diye konuştu. 
     
     EGE KONULARI 
     Bir soru üzerine Ege sorunlarını konu alan müzakerelerin devam ettiğini belirten Erdoğan, bu müzakerelerin ilgili bakanlıkların yüksek düzeyde teknokratları tarafından sürdürüldüğünü, bu çalışmaların bitişinin ardından siyasilerin bir sonraki adıma geçeceklerini kaydetti. 
     Türkiye'nin Ege'deki ''İhlallerini'' konu alan bir soru üzerine Türkiye'nin Ege'ye ilişkin teknik müzakerelerin tamamlanmasını beklediğinin altını çizen Erdoğan, şunları söyledi 
     ''Arzumuz 2 ülkenin aralarında görüşerek bir neticeye varmasıdır. Olumlu netice alacağımızı düşünüyorum. Bu özel konularda barışı tehlikeye sokarak aramızdaki mesafeyi büyütmeye gerek yok. Arzu edilmeyen görüntüleri kullanmak yararlı değil. Türk medyasına da bunu söylüyorum. Yunan medyası da artık olumlu gazetecilik yapsın, halklarımızı tahrik etmeye gerek yok, bu yanlıştır.'' 
     
     KIBRIS 
     Konuşmasında, Türkiye'nin Kıbrıs Rum Kesimi'ni tanıması olasılığına ilişkin soruyu da yanıtlayan Erdoğan, Kıbrıslı Rumlar'ın Türk tarafının gösterdiği çabaya olumsuz yanıt verdiğine dikkati çekti. 
     Başbakan Erdoğan, ''Türkiye, gümrük birliğini güney Kıbrıs'ı da dahil edecek şekilde genişletti. Bunu da yaptık ve 17 Aralık'ta tüm AB ülkelerinin izleyecekleri tavrı not edeceğiz. Bu değerlendirmeden sonra müzakere sürecinde durumu değerlendirecek ve atmamız gereken adımları belirleyeceğiz'' dedi. 
     
     SABIR ÖNERİSİ 
     Bu arada, ''Türkiye'nin 17 Aralık'taki oyu belli olan Yunanistan'a bir jest yapması'' olasılığını konu alan soruyu da yanıtlayan Erdoğan, ''Yunanlı dostlarıma sabırlı olmalarını öneriyorum. 17 Aralık farklı bir sürecin başlangıcı olmasına rağmen birçok konunun çözümlenmesine de neden olacak. Kıbrıs'ta olanlar ve Türkiye'nin verdiği mücadele biliniyor. Bazı noktalarda takılırsak, bardağın boş tarafına bakarız. Hiçbir zaman bardağın boş tarafıyla oyalanmamalıyız. Hep dolu kısmı üzerinde konuşmak ve boşaltmak değil eklemek gerekir ki bardak dolsun'' diye konuştu. 
     AB Helsinki zirvesi kararlarını konu alan soruya da ''Türkiye'nin anlaşmaların ve takvimin öngördüğü yükümlülükleri yerine getireceği'' yanıtını veren Erdoğan, Türkiye'nin bugüne kadar sözünü tuttuğu gibi bundan sonra da tutacağını belirtti. 
     ''Hiç şüpheniz olmasın. Birşey diyoruz çözüm, çözüm, çözüm'' diyen Erdoğan. ''Ne zaman '' sorusuna da '' Dedim ya karşılıklı'' yanıtını verdi. 
     
</TEXT>
</DOC>
