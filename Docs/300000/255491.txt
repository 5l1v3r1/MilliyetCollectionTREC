<DOC>
<DOCNO> 255491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/dunya/adun.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'i de akladılar 
</HEADLINE>
<TEXT>


Asılsız çıkan, 'Irak'ın kitle imha silahlarına sahip olduğu' iddiasında, kimin kusurlu olduğunu araştıran resmi komisyon, Başbakan'ın suçlanamayacağına karar verdi 

DIŞ HABERLER SERVİSİ 


Irak'ın işgaline giden süreçte İngiltere Başbakanı Tony Blair'in Eylül 2002'de açıkladığı ve Irak'ın kitle imha silahlarını 45 dakika içinde aktif hale getirebilecek kapasitede olduğunu ileri süren istihbarat raporunun doğru bilgilere dayanıp dayanmadığını araştıran resmi komisyon, söz konusu raporda ciddi kusurlar olduğunu saptadı ancak bundan dolayı Başbakan Blair dahil kimsenin suçlanamayacağı sonucuna vardı. 
Lord Butler başkanlığındaki 5 kişilik komisyonun 5 ayda hazırladığı resmi soruşturma raporu dün açıklandı. Kamuoyuna açıklanmadan önce bir kopyası Blair'e gönderilen soruşturma raporunda istihbarattaki ciddi kusurlara rağmen "kasıtlı çarpıtma" ya da "suçlanabilecek bir ihmale" ilişkin kanıt bulunamadığı ifade edildi. 
Raporda, devrik Irak lideri Saddam Hüseyin'in İngiltere - ABD saldırısından önce kullanmak için önemli miktarda yasaklı silahları elinde bulundurmadığı, bu nedenle hükümetin 2002 Eylül raporunda, "Saddam Hüseyin'in kimyasal ve biyolojik silahları 45 dakika içinde kullanabileceği" yolundaki ifadesinin "bu biçimde yer almaması" gerektiği vurgulanarak, "Mevcut istihbarat bilgilerinin sınırlarını zorlayan bir yargıya varılmamalıydı" denildi. 
Irak'ın Nijerya'dan uranyum elde etmeye çalıştığı yönündeki İngiliz iddiasının sahte belgelere dayandığı şeklindeki yaygın iddianın da doğru olmadığı kaydedilen soruşturma raporunda, ayrıca Saddam Hüseyin'in yaydığı tehlikeyle ilgili raporu hazırlayan İstihbarat Ortak Komitesi Başkanı John Scarlet'in istifa etmesi gerekmediği belirtildi. 

Yalan söylemedik 
Raporun açıklanmasından sonra parlamentoda bir konuşma yapan Başbakan Tony Blair, "Kimse yalan söylemedi" dedi. "İstihbarat raporunda kimse bilgi uydurmadı, kimse aralara yalan bilgi sokmadı" diyen Blair, "Ancak zaman geçtikçe Saddam'ın kitle imha silahlarına sahip olmadığı daha açık olarak görülüyor" itirafında bulundu. Saddam'ın dünyaya tehdit oluşturduğuna gerçekten inandığını kaydeden Blair, "Raporda belirtildiği gibi bir kusur yapılmışsa bu iyi niyetle yapılmış bir hatadır ve sorumluluğunu üzerime alıyorum. Ancak dürüstçe söyleyebilirim ki, Saddam'ın indirilmesini h l bir kusur olarak görmüyorum" diye konuştu. 
Irak'ta kitle imha silahlarının bulunamaması nedeniyle politik baskı altında olan Blair rahatlarken, resmi soruşturma raporunun, daha önce ABD'de açıklanan ve faturayı CIA ve öteki istihbarat örgütlerine kesen rapora benzer bir sonuca ulaşması dikkat çekti. 


</TEXT>
</DOC>
