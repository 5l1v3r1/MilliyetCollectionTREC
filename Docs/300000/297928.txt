<DOC>
<DOCNO> 297928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy19.html </URL>
<DATE> 2004/12/15/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Tarım yasa tasarısının 6 maddesi kabul edildi 
</HEADLINE>
<TEXT>

     Tarım ürünlerinin ticaretini kolaylaştırmayı, depolanması için yaygın bir sistem oluşturmayı, ürün sahiplerinin mallarının emniyetini sağlamayı ve kalitesini korumayı amaçlayan yasa tasarısının 6 maddesi daha kabul edildi. 
     TBMM Başkanvekili Nevzat Pakdil'in yönettiği Genel Kurul'da, 9 Aralık 2004 tarihindeki birleşimde ilk 2 maddesi kabul edilen Tarım Ürünleri Lisanslı Depoculuk Kanunu Tasarısı üzerindeki görüşmelere devam edildi. Genel Kurul'da bugün benimsenen 6 maddeyle birlikte toplam 41 maddeden oluşan tasarının 8 maddesi kabul edilmiş oldu. 
     Kabul edilen maddelere göre, tarım ürünleri lisanslı depo işletmeleri ekonomik ihtiyaç ve etkinlik şartları göz önünde bulundurularak, Sanayi ve Ticaret Bakanlığı'nca verilecek izinle anonim şirket şeklinde kurulacak. Şirketin kuruluşunda 1 trilyon liradan az olmamak üzere depolama kapasitesine göre Bakanlıkça belirlenen tutarda ödenmiş sermayeye sahip olunması ve ilgili yönetmelikte gösterilen belgelerin ibraz edilmesi koşulu da aranacak. Kuruluş ve faaliyet izni almayan şirket ürün kabul edemeyecek, ürün senedi düzenleyemeyecek. 
     İzin alan şirketlerin unvanlarında ''Tarım Ürünleri Lisanslı Depoculuk'' ibaresinin bulunması zorunlu tutulacak. Tarım ürünleri lisanslı depo işletmesinin şube açması ve lisans kapsamını değiştirmesi de Sanayi ve Ticaret Bakanlığı'nın iznine tabi olacak. 
     Bakanlık, yapacağı değerlendirmeler sonucunda, işletmenin ve deponun ürünlerin bulundurulmasına uygun olmadığı veya gerekli şartları taşımadığı hallerde, depoculuk lisansı verilmesi veya lisansta değişiklik yapılması taleplerini reddedecek. 
     
     TEMİNAT 
     Lisanslı depo işletmek üzere lisans almak için başvuranlar, depo kapasitesinin ürün rayiç bedelinin yüzde 15'inden az olmamak üzere Bakanlıkça belirlenen tutarda lisanslı depo teminatı verecek. Lisanslı depo işleticileri, lisans koşulu olarak işletme tesisleri ve lisanslı depoculuk faaliyetleri kapsamında depoladığı ürünler için rizikolara karşı sigorta yaptıracak. 
     Affa uğramış olsalar dahi, ağır hapis veya beş yıldan fazla hapis veya zimmet, irtikap, ihtilas, rüşvet, hırsızlık, sahtecilik, dolandırıcılık, inancı kötüye kullanma, hileli iflas, kaçakçılık gibi yüz kızartıcı suçlar ile resmi ihale ve alım satımlara fesat karıştırma suçlarından dolayı hüküm giyenler lisanslı depo işletemeyecek, bunlara ortak olamayacak, yönetici ve denetçi görevlerinde bulunamayacak. Bu suçlardan hüküm giymemekle birlikte kendi irade ve isteği dışında depoculuk lisansı iptal edilenler de 3 yıl süreyle lisanslı depo işletemeyecek, ortak olamayacak, yönetici ve denetçilik yapamayacak. 
     Lisanslı depoculuk yapmak isteyenler, Sanayi ve Ticaret Bakanlığı'ndan lisans alacak. Depoculuk lisansı devredilemeyecek. 
     
     GÖRÜŞMELER 
     TBMM Genel Kurulu'nda, depoların kuruluşunu düzenleyen madde görüşülürken CHP Denizli Milletvekili Mustafa Gazalcı ve arkadaşları Tarım Kredi Kooperatifleri ile en az 500 ortaklı üretim kooperatiflerinin de depoculuk yapmasına yönelik önerge verdi. Önerge üzerinde söz alan Gazalcı, Sanayi ve Ticaret Bakanı Ali Coşkun'un, 9 Aralık'taki görüşmeler sırasında, ''İsteseniz de istemeseniz de bu depoları özel sektör kuracak'' dediğini iddia etti. Coşkun'un özel sektörden gelmiş olmasını saygıyla karşıladıklarını bildiren Gazalcı, ''Ancak Sayın Coşkun şimdi Devletin Bakanıdır. Sözlerini geri almasını bekliyoruz'' dedi. 
     Sanayi ve Ticaret Bakanı Coşkun ise depoları kimin kuracağına ilişkin soruyu yanıtlarken özel sektör tarafından kurulacağını söylediğini belirtti. Görüşme tutanaklarından o günkü ifadelerini aktaran Coşkun, Tarım Kredi Kooperatifleri ve üretim kooperatiflerinin anonim şirket kurarak depoculuk yapmalarının önünde bir engel bulunmadığını, tasarıya bu yönde bir hüküm konulmasının kanun tekniğiyle bağdaşmayacağını kaydetti. Coşkun, CHP'li Gazalcı'nın yanlış suçlamada bulunduğunu bildirerek, ''Ben hangi sözümü geri alacağım Eğer arkadaşım yanlış anladığı sözü geri alırsa memnun olurum'' diye konuştu. 
     
     KANDOĞAN'IN ELEŞTİRİSİ 
     Madde üzerinde kişisel görüşlerini açıklamak üzere söz alan DYP Denizli Milletvekili Ümmet Kandoğan, dün yapılan AB görüşmelerinde DYP Genel Başkanı Mehmet Ağar'a söz verilmemesini eleştirdi ve TBMM Başkanvekili Nevzat Pakdil'in 5 ay önce benzeri konuda söz verdiğini anımsatarak, bunun çelişkili ve yanlış tutum olduğunu söyledi. Kandoğan, AK Parti'lilerin, ''madde üzerinde konuş'' sözlerine de ''Önce Meclis'in işleyişi üzerinde görüş birliği sağlamamız lazım'' diye yanıt verdi. 
     TBMM Başkanvekili Pakdil, konuşma süresi biten Kandoğan'a ek süre vermeyerek, ''Konuşma süreniz bitmiştir, madde üzerinde de bir şey söylemediniz, buyurun...'' diyerek yerine oturmaya davet etti. Kandoğan, bu tutumun da yanlış olduğunu savunarak diğer konuşmacılara ek süre verildiğini belirtti. Bir süre kürsüden AK Parti'lilerle tartışan Kandoğan, Pakdil'in uyarıları üzerine yerine oturdu. 
     Tasarının 8. maddesinin kabul edilmesinin ardından TBMM Başkanvekili Nevzat Pakdil, yarın saat 15.00'te toplanmak üzere birleşimi kapattı. 
     
</TEXT>
</DOC>
