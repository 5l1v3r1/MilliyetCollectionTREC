<DOC>
<DOCNO> 283254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas07.html </URL>
<DATE> 2004/10/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çocuk yaştaki beslenme geleceği belirler... 
</HEADLINE>
<TEXT>

     
     Turan KURT ZONGULDAK, DHA 
     

ZONGULDAK İl Sağlık Müdürü Murat İlikhan, okul çağındaki çocukların düzenli beslenmeleri gerektiğini, aksi taktirde ileri yaşlarda ciddi sağlık sorunlarıyla karşılaşabileceklerini söyledi. 
     İlikhan, okula giden çocuklara önerilen besinlerin yetersiz, dengesiz veya fazla tüketilmesi sonucunda istenmeyen bazı sağlık sorunlarının ortaya çıktığını söyledi. İlikhan, şu uyarılarda bulundu 
     "DÜzenli beslenmeyen çocuklarda görülen en büyük sorun büyüme ve gelişmelerinin geri kalmasıdır. Bu gerilik, büyüme dönemi bitinceye kadar telafi edilmezse, erişkinliğe yansır ve bu çocuklar boyca kısa, zayıf ve güçsüz birer yetişkin olurlar. Enfeksiyon hastalıkları sık ve ağır seyreder. Özellikle kız çocuklarında menstrüasyonun da etkisiyle demir yetersizliği anemisine sık rastlanır. Ergenlik döneminde kemik yoğunluğu en üst düzeye erişmektedir. Bu dönemde kalsiyumun yetersiz tüketimi, ileriki yaşlarda görülen osteoporoz için risk faktörü oluşturmaktadır. Osteoporozdan korunmak için düzenli egzersiz yapılmalı ve yeterli kalsiyum tüketilmelidir. Şişmanlık önemli bir sorun olarak ortaya çıkar. Çocukluk dönemindeki şişmanlık ileri yaşlara yansır ve yüksek tansiyon, kan yağlarında artış, kalp-damar hastalıkları, şeker hastalığı gibi kronik hastalıklara zemin hazırlar. Gazoz ve kolalı içecekler de diş çürümelerine neden olmaktadır.'' 
     
</TEXT>
</DOC>
