<DOC>
<DOCNO> 264941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yazar/uras.html </URL>
<DATE> 2004/08/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sarıyer 1.030 m Patras 3.000 m 
</HEADLINE>
<TEXT>


Sarıyer - Anadolukavağı arasında 1.030 metrelik bir köprü yapmak için Malezyalıların hükümetle temasa geçtiklerine ilişkin geniş haber dün Milliyet Ekonomi sayfalarında yer almıştı. 
Malezyalıların 1.2 milyar dolara mal olacak köprüyü 49 yıllığına "yap - işlet - devret" modeliyle inşa etmek için teşebbüse geçtikleri, fakat hükümetten asgari gelir garantisi istedikleri belirtiliyor. 
Asgari gelir garantisi demek, 49 yıl boyunca her yıl köprüden şu kadar araç geçmez, her yıl bu kadar dolar gelir elde edilmezse, hükümet doğalgaz santrallarında kullanılmayan elektriğin bedelini nasıl ödüyorsa geçiş ücreti farkını da Malezyalılara ödeyecek demektir. 
Sayın okuyucularıma, olimpiyat öncesi açılışı yapılan, ama açılış haberi olimpiyat haberleri arasında güme giden Yunanlıların Patras Köprüsü'nü anlatayım da, Sarıyer Köprüsü'yle ilgili teklifin "ne biçim" bir teklif olduğu anlaşılabilsin. 
Yunanistan'daki Korint Körfezi üzerine köprü kurarak Rion ile Antirion'u birbirine bağlamak fikrini yüz yıl önce ünlü Yunan devlet adamı Harilaos Trikoupis bizim bildiğimiz Trikopis ortaya atmış. 
Bir Yunan sermaye grubu Gefyra SA Trikoupis'in hayalini gerçekleştirmek için 1997 yılının sonunda harekete geçmiş. Bir yabancı firmaya Buckland Taylor Ltd. proje çizdirilmiş. Para bulunmuş. Köprü olimpiyattan önce trafiğe açılmış. 
Köprünün uzunluğu 3 km. Deniz üzerindeki bölümü 2.252 metre. Denizde 4 ayağı var. Ayaklar arası 560 metre. Köprü, ayaklar üzerinde yükselen 160 metrelik kulelerden sarkan tellere asılı. Deniz ile köprü arasındaki yükseklik 45 metre. Çok güzel bir görüntüsü var. 
Köprü 800 milyon euro'ya yapılmış. Paranın yüzde 10'unu yapımcı grup, yüzde 45'ini Yunan hükümeti bulmuş. Kalan bölümü Avrupa Yatırım Bankası garantisi ile bankalar karşılamış. 
Köprü inşa edilirken İzmit depremi olunca, proje 7.4 şiddetindeki depremden daha güçlü depremlere dayanıklı hale getirilmiş. 
Yapımcı grup köprüyü açılış tarihinden itibaren 35 yıl işletecek, sonra devlete devredecek. Şimdilerde köprüden geçen günlük araç sayısı 7 bin. Bu sayının 10 bine çıkması bekleniyor. 
Patras Köprüsü'ndeki trafik ile İstanbul'daki köprülerin trafiğini karşılaştırabilmeniz için birkaç rakam vereyim. 
Bizim köprülerimizden günde 120 - 150 bin araç geçiyor. Birinci köprünün geçen yılki geliri 47 milyon dolar, Fatih Köprüsü'nün 38 milyon dolar idi. 
Biz yıllardır İzmir Körfezi'ni aşacak bir köprüyü yapamadık. Çanakkale Boğazı'nı geçecek köprü hayaliyle yatıp kalkıyoruz. Malezyalılara 49 yıllığına neredeyse ömür boyu "gelir garantisi vererek" Boğaz'a köprü yaptırmayı tartışıyoruz. N'apalım .. Burası Türkiye a'bicim .. 
Patras Köprüsü hakkında daha fazla bilgi almak, fotoğraflarını görmek isterseniz, internette www.gefyra.gr adresine giriniz. 



</TEXT>
</DOC>
