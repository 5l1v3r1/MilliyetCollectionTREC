<DOC>
<DOCNO> 297826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun30.html </URL>
<DATE> 2004/12/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Avrupa Parlamentosu'ndan Türkiye'ye 'EVET' çıktı 
</HEADLINE>
<TEXT>

     Rahmi Gündüz bildiriyor 

Avrupa Parlamentosu AP , Avrupa Birliği'nin AB Türkiye ile tam üyelik müzakerelerini gecikmeden başlatmasını tavsiye eden karar tasarısını 262'ye karşı 407 oyla kabul etti. 
     Tavsiye kararında, Türkiye'de yapılan reformlardan övgüyle söz edildi ve ''müzakerelerin uzun bir sürecin başlangıç noktası olduğu, doğası itibarıyla sürecin ucu açık ve tam üyelikle sonuçlanacağı anlamını taşımadığı'' kaydedildi. 
     Tam üyeliğin Türkiye'nin ve AB'nin karşılıklı çabalarına bağlı olduğu kaydedilen kararda, Türkiye ve AB kamuoylarının Ankara'nın bütünleşme sürecinde etkili bir biçimde bilgilendirmelerinin önemine dikkat çekildi. Müzakere sürecinin uzun olacağı belirtilen kararda, serbest dolaşım ve tarımla ilgili kısıtlamaların Türkiye'nin üyelik çabalarına olumsuz etki yapmaması istendi. 
     Kararda, Türkiye ile tam üyelik müzakerelerinin AB'nin 2014 yılı bütçesi için öngörülen hedeflerinden önce tamamlanamayacağı ima edildi. 
     Türkiye'nin BM sözleşmesine uygun bir biçimde komşularıyla sorunlarını çözmesi çağrısının yer aldığı kararda, Kıbrıs Rum bandıralı gemilere yönelik kısıtlamaların kaldırılması istendi. 
     Kararda, Türkiye'de azınlıkların faaliyetlerinde kısıtlama olmaması gerektiği belirtildi ve bu çerçevede Heybeliada'daki ruhban okulununun açılması istendi. 
     AP'nin kararında, ''cemevlerinin dini merkez olarak tanınması da dahil olmak üzere Aleviliğin tanınması ve korunması, dini eğitimin gönüllü olması, işkenceyle mücadelede etkin tedbirler alınması ve Güneydoğu'da koruculuk sisteminin kaldırılması'' gibi talepler de yer aldı. 
     Türkiye'nin Ermenistan ile sınırını açması istenen tavsiye kararında, Türk ve Ermeni hükümetlerinin karşılıklı barış sürecine destek vermeleri ve bağımsız uzmanların desteğiyle geçmişteki acı tecrübelerin üstesinden gelinmesi gerektiği ifade edildi. 
     Genel kurulda yapılan oylamada, sözde Ermeni soykırımının tanınmasının müzekerelerin başlaması için koşul olarak getirilmesini öngören değişiklik önergesi reddedildi. 
     Bununla birlikte, sözde soykırımın tanınmasına ilişkin Avrupa Parlamentosu'nun AP daha önce aldığı tavsiye kararına atıfta bulunan bir değişiklik önergesi ile AB Komsiyonu ve Konseyinin Türkiye'nin sözde soykırımı tanımasını talep etmesini öngören bir başka değişiklik önergesi kabul edildi. 
     
     ÖZEL STATÜ REDDEDİLDİ 

     Avrupa Parlamentosu, Türkiye'ye tam üyelik yerine özel ortaklık statüsü verilmesini tavsiye eden değişiklik önergesini reddetti. 
     Avrupa Parlamentosu genel kurulunda yapılan oylamada, Türkiye'nin üyeliğine karşı çıkan değişiklik önergesi reddedildi. 
     Avrupa Parlamentosu, Türkiye'nin müzakerelere başlaması için sözde Ermeni soykırımının tanınmasını talep eden değişiklik önergesini de reddetti. 

     
</TEXT>
</DOC>
