<DOC>
<DOCNO> 285705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun51.html </URL>
<DATE> 2004/11/03/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
Kerry, seçimlerden ayrıldığını resmen açıkladı 
</HEADLINE>
<TEXT>

     ABD seçiminin Demokrat Partili başkan adayı John Kerry, ABD Başkanı George W. Bush'u seçimi kazandığı için kutladı ve Amerikan halkı için mücadele etmeyi sürdüreceğini belirterek, Cumhuriyetçi Partili Bush yönetimine uzlaşma mesajı verdi. 
     Boston'da Faneuil Hall'da destekçilerine hitap eden Kerry, salondaki alkışlar kesilinceye kadar konuşmasına başlayamadı. Kerry'nin uzun süre mikrofonları düzeltmek için uğraştığı görüldü. ''Sizi seviyorum'' diyerek öpücükler gönderen Kerry'nin konuşmasında sesinin de yer yer çatladığı ve gözlerinin dolduğu izlendi. 
     Kerry, Cumhuriyetçi Partili rakibi Bush'un partisiyle, kendi partisi Demokrat Parti'nin birlikte çalışması gerektiğini belirtirken, özellikle Irak'ta başarı kazanılmasının önemini vurguladı. John Kerry, ''Amerikan seçimlerinin iyi bir tarafı varsa, o da seçimden sonra kaybeden yoktur. Sabah uyandığımızda hepimiz Amerikalıyızdır. Şimdi Amerika'nın birliğe ihtiyacı var'' diyerek, Cumhuriyetçiler'e uzlaşma mesajı verdi. 
     John Kerry, ''Kavgamız burada bitmedi. Sizin için savaşmayı sürdüreceğiz'' derken, halen Massachussetts Senatörü olduğunu da hatırlattı. ABD başkanlık seçimiyle birlikte Senato'nun üçte biri de yenilenmişti. Ancak Kerry'nin Senato'daki süresi henüz bitmediği için senatörlük görevine geri dönecek. North Carolina Senatörü olan Kerry'nin başkan yardımcısı adayı John Edwards ise bu yıl yeniden senato seçimine girmedi ve senatörlük görevi sona erdi. 
     Kerry, seçim kampanyası sırasında bütün ülkeyi gezme ve Amerikan halkını çok daha yakından tanıma şansını bulduğunu belirterek, ''Keşke hepinizi sarılıp kucaklayabilsem. Yağmurun altında kampanyaya katılmaktan kaçınmayan bütün destekleyenlere, kalbimin en derinlerinden teşekkür ediyorum. Keşke bu seçimi sizin için kazanabilseydim'' dedi. 
     Senatör Kerry, yeniden başkanlık seçiminde aday olabileceğinin de işaretini vererek, ''Kazanma zamanı gelecek. Seçim zamanı yine gelecek. Sizin çabanızla dünyayı değiştireceğiz. Bunun için çabalayacağız'' diye konuştu. 
     Kerry konuşmasını bir duayla bitirmek istediğini belirterek, ''Tanrı Amerika'yı korusun'' dedi. 
     Kerry'nin konuşması, daha önce açıklanan saatten yaklaşık bir saat geç başladı. 
     ABD Başkanı George W. Bush da TSİ 22.00'de seçim zaferini açıklayacağı ve yeni mesajlar vereceği bir konuşma yapacak. 
     
</TEXT>
</DOC>
