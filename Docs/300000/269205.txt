<DOC>
<DOCNO> 269205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun28.html </URL>
<DATE> 2004/09/05/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
ORT televizyonuna göre teröristlerin milliyetleri 
</HEADLINE>
<TEXT>

     Rus ORT televizyonu, Beslan kentinde rehin alma eylemi düzenleyen terörist grubun çeşitli milliyetlerden oluştuğunu duyurdu. 
     Televizyona göre, teröristler arasında ''Kazaklar, Çeçenler, Araplar, İnguşlar ve Slavlar'' var. 
     ORT, haberine kaynak göstermedi. 
     
     TERÖRİSTLERİN İŞBİRLİKÇİLERİNDEN BİRİNİN GÖRÜNTÜLERİNİ YAYIMLADI 

     Rusya televizyonu birinci kanalı ORT, Beslan kentinde baskın düzenleyenlerin işbirlikçisi olduğu belirtilen ve canlı ele geçirilen bir kişinin görüntülerini yayımladı. 
     Kanala göre, yetkililer, grubun 32 kişiden oluştuğunu ve tümünün öldüğünü belirttiler. Daha önce canlı yakalandığı ve olayda doğrudan yer aldığı belirtilen üç kişinin ise ''yardım ve yataklık eden kişiler olduğu'' kaydedildi. 
     Bu üç kişiden biri olduğu belirtilen kişi, bugün kameralar önüne çıkartıldı. Çevresinde çok yoğun güvenlik önlemleri alındığı ve sakallı olduğu gözlenen, Rusya'nın Kafkasya bölgesinden olduğu görüntüsüne sahip bu kişi, korku içerisinde, ''Ben ateş etmedim. Yemin ederim ateş etmedim. Yaşamak istiyorum'' ifadelerini kullandı. 
     
</TEXT>
</DOC>
