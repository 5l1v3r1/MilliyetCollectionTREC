<DOC>
<DOCNO> 297069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo29.html </URL>
<DATE> 2004/12/12/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Derbi sonrası Fenerbahçe cephesi... 
</HEADLINE>
<TEXT>

     Fenerbahçe Kulübü Başkanı Aziz Yıldırım, 1-0 kaybettikleri Galatasaray derbisi sonrası, Ali Sami Yen Stadı VIP Salonu'na geçerken, kendisine taraftarlarca küfür edildiği gerekçesiyle Galatasaraylı yöneticilerle tartıştı. 
     Salonda önce Galatasaray Kulübü Asbaşkanı Refik Arkan ile sert diyaloglara girdiği gözlenen Aziz Yıldırım'ı, daha sonra salona gelen Galatasaray Kulübü İkinci Başkanı Ergün Gürsoy da yatıştıramadı. 
     Konuyla ilgili bir açıklama yapan Refik Arkan, tartışmanın önemli olmadığını ifade ederek, ''Sadece Protokol Tribünü'nün yanındaki cam bölmenin arkasından bazı taraftarlar kendisine hareketlerde bulunmuş. Önemli bir şey yok. Zaten bu salon Gençlik ve Spor Genel Müdürlüğü'ne ait. Biz sadece misafirlerimizi en iyi şekilde uğurlamakla mükellefiz'' diye konuştu. 
     
     CANAYDIN ''MUTLUYUZ'' 

     Galatasaray Kulübü Başkanı Özhan Canaydın, Fenerbahçe karşısında aldıkları galibiyet nedeniyle son derece mutlu olduklarını söyledi. 
     Ezeli rakipleri karşısında güzel bir futbol sergilediklerini anlatan Canaydın, ''Hakettiğimiz bir galibiyet aldık ve puan farkını 2'ye indirdik'' derken, VIP salonunda Aziz Yıldırım sinirli hareketleriyle ilgili yöneltilen soruları ise ''Hiçbir şey olmadı'' diyerek yanıtladı. 
     Diğer yandan Galatasaray Kulübü İkinci Başkanı Ergün Gürsoy da Fenerbahçe galibiyetinden ötürü son derece sevinçli olduklarını söyledi. 
     Gürsoy, Aziz Yıldırım ile VIP Salonu'nda aralarında geçen konuşmanın sorulması üzerine de ''Misafirlerimizin tüm dertleriyle ilgilenmemiz lazım. Yarın biz de oraya gideceğiz'' şeklinde konuştu. 
     Ayrıca Fenerbahçe derbisini kazanan teknik direktör Hagi'nin rüştünü ispat edip etmediğinin sorulması üzerine Gürsoy, ''Hagi 5-6 yıldır çok maç kazandı. Artık O'na laf söylemeyin'' dedi. 
     
     MAÇTAN NOTLAR 

     Karşılaşmanın 45. dakikasında Galatasaraylı Orhan Ak'ın sarı kart gördüğü pozisyon sonrası, tribünlerden atılan bir pet şişe, yardımcı Baki Tuncay Akkın'ın sırtına geldi. 
     Galatasaray'ın attığı gol sonrası, teknik direktör Hagi ile, Fenerbahçe'nin yardımcı antrenörü Murat Kuş arasında kısa süreli bir gerginlik yaşandı. 
Fenerbahçeli futbolcular, takım otobüsüne binerken herhangi bir açıklama yapmadı. Sarı-lacivertli futbolcular konuşmalarının yasak olduğunu söylediler. 
Derbi maç oynanırken, stat çevresindeki yollarda park halinde bulunan bazı araçlar hırsızlar tarafından soyuldu. Maçın oynanmasını fırsat bilen hırsızlar aynı cadde üzerinde bulunan 4 özel aracı birden soydu. Hırsızların arabalardaki eşyaları alıp kaçtıkları öğrenildi. 
Galatasaray, Denizlispor maçının hazırlıklarına yarın öğleden sonra, Fenerbahçe ise Konyaspor maçı hazırlıklarına yarın sabah yapacakları antrenmanlarla başlayacak. 
Galatasaraylı taraftarlar, Florya Metin Oktay Tesisleri önünde toplanarak, meşaleler yakıp galibiyeti kutladı. 

     DAUM ''GALATASARAY'I VE HAGI'Yİ TEBRİK EDİYORUM'' 

     Fenerbahçe Teknik Direktörü Christoph Daum, Galatasaray'ı ve teknik direktörü Gheorghe Hagi'yi galibiyetlerinden dolayı tebrik etti. 
     Daum, maç sonrası düzenlediği basın toplantısında, ''Bugün 3 puan rakibimiz için çok önemliydi. Tabii ki biz de puan almak isterdik. Ancak olmadı, kendilerini tebrik ediyorum'' dedi. 
     Futbolcularının bu akşamki maçta kazanma arzularını sahaya yansıttıklarını, ancak eksiklerin ve yoğun maç trafiğinin takımı olumsuz etkilediğini anlatan Daum, şöyle konuştu 
     ''Eksiklerimiz ve yoğun maç trafiğimiz istediklerimizi sahaya yansıtmamıza engel oldu. Sahaya yansıttıklarımızla da imkanlarımızın altındaydık. Avrupa kupası oynadığımız bir maçtan sonra rakip sahada kontrataklara maruz kalıp, gol yedik. Gol yediğimiz pozisyonda taktiksel anlamda daha akıllı davranmalıydık. Bu anlamda kendimizi geliştirmemiz gerekiyor.'' Daum, ilk yarını son haftasını Kadıköy'de Konyaspor ile yapacakları lig maçının, şampiyonluk yarışında zor bir karşılaşma olacağını vurgulayarak, ''Çok çabuk kafamızı boşaltıp, bu maça hazırlanmalıyız. Ardından da devre arasında en iyi şekilde ikinci yarıdaki yoğun trafiğe hazırlanmak görevimiz olmalı'' diye konuştu. 
     Alman çalıştırıcı, rakiplerinin baskılı oyunu karşısında çok sayıda top kaybı yaptıklarını, bunun da sahaya içindeki baskıyı daha da arttırdığını söyledi. 
     
     TUNCAY'IN MENAJERİNE ELEŞTİRİ 

     Christoph Daum, Tuncay'ın Manchester United maçından sonra sergilediği futbol konusundaki bir soruya, menajeri Erdinç Şehit'i eleştirerek yanıt verdi. 
     Yıldız oyuncunun menajerinin Manchester United maçından sonra yaptığı açıklamalarını hatırlatan Daum, ''Tuncay'ı tek başına kendisi yaratmış gibi kamuoyuna yaptığı açıklamalar, hem Türk futboluna, hem de futbolcuya zarar verir. Tuncay'ı tek başına o yaratamaz. Son 3 gün içinde Tuncay ve menajerinin ne konuştuğunu ve ona ne anlattığını bilemiyorum'' dedi. 
     Bu tip genç oyuncularda performans iniş ve çıkışlarının doğal olduğunu anlatan Daum, ''Bizim görevimiz O'na böyle zamanlarda yardımcı olmak. Ben Tuncay gibi bir oyuncuya sahip olmaktan gurur duyuyorum. Tuncay'ı Avrupa'nın büyük kulüplerinde görev alacak şekilde hazırlıyorum. Şunu da unutmamak gerekir ki Tuncay'ın Fenerbahçe ile uzun bir sözleşmesi var. O Fenerbahçe'de çok değerli bir oyuncu olacaktır'' şeklinde konuştu. 
     Alman teknik adam, Luciano'ya verilen kırmızı kart kararıyla ilgili bir soruya da ''Hakem kararlarıyla ilgili yorum yapmak istemiyorum. Tahmin ediyorum hakem bu maçı tekrar izler ve verdiği kararları tekrar yorumlar. Bazı pozisyonlardan sonra maçın dördüncü hakemiyle aramızda konuşmalar oldu. Ancak bu yorumlar her zaman aramızda kalır'' diye yanıt verdi. 
     Daum, Galatasaray karşısında kart cezalısı Aureilo'nun yanı sıra sakatlıkları bulunan diğer 3 oyuncusunun yokluğunu fazlasıyla hissetiklerini söyledi. 
     Alman çalıştırıcı, maç sonunda kendisine el uzatan Hagi'ye karşılık vermediği yönündeki soruya ise ''Benim orada elimi uzatmamam gibi bir şey söz konusu değildir. Taraftarlar kendisini çağırıyordu, oraya doğru giderken yanımdan geçti ve kısa bir süre konuştuk. Benim bilerek yaptığım bir şey yok. Şayet böyle bir görüntü varsa yanlış anlaşılmıştır. Benim her antrenöre saygım var. Öyle bir şey yapmam'' diye yanıt verdi. 
     
</TEXT>
</DOC>
