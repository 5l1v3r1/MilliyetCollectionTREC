<DOC>
<DOCNO> 271196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonspo21.html </URL>
<DATE> 2004/09/12/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Beşiktaş'ın galibiyet hasreti 154 gün sonra bitti 
</HEADLINE>
<TEXT>

     Beşiktaş, Birinci Süper Futbol Ligi'ndeki 154 günlük galibiyet hasretine deplasmanda Sakaryaspor'u 4-1 yenerek son verdi. 
     Ligdeki son galibiyetini geçen sezonun 28. haftasında, 4 Nisan 2004 tarihinde Atatürk Olimpiyat Stadı'nda 2-1'lik skorla Galatasaray karşısında alan Beşiktaş, 11 Nisan 2004'te Gençlerbirliği ile başlayan seride daha sonra yaptığı maçlarda 6'sı geçen sezon, 4'ü de bu sezona ait olmak üzere son 10 lig maçında 3 puanı birarada görememişti. 
     
     İSTANBUL DIŞINDAKİ MAÇLAR 
     Ligde İstanbul dışında yaptığı maçlarda da galibiyeti adeta unutan Beşiktaş, Sakaryaspor galibiyetiyle 219 günlük hasretini de bitirdi. 
     Siyah-beyazlılar geçen sezonun 19. haftasında, 1 Şubat 2004'te deplasmanda Bursaspor'u 1-0 yendiği maçın ardından, İstanbul dışında yaptığı 7'si geçen sezona, 3'ü de bu sezona ait olmak üzere toplam 10 lig maçında galip gelememişti. 
     
     800. GALİBİYET 
     Beşiktaş, Sakaryaspor ile yaptığı maçta Birinci Futbol Ligi tarihindeki 800. galibiyetini aldı. 
     Sakaryaspor maçına dek Birinci Futbol Ligi tarihinde yaptığı 1496 maçta toplam 799 galibiyet elde eden siyah-beyazlılar, 10 maçtır elde edemediği 3 puana deplasmanda ulaşarak, 800. kez taraftarlarını sevindirdi. 
     
     BİR KÖTÜ REKORUN DAHA KAPISINDA 
     2004-2005 sezonunda yaptığı 4 maçta 2 puan alarak, son 29 yılın en başarısız startını veren, ligde üstüste 10 maç kazanamayarak, tarihinin en kötü performansını sergileyen Beşiktaş, kalesinde üstüste gol görme açısından da rekora gidiyor. 
     Ligde 16 maçtır kalesini gole kapatamayan Beşiktaş, Sakaryaspor maçında yediği golle 2000-2001 sezonundaki 17 maçlık kötü rekoruna ortak oldu. 
     Siyah-beyazlılar, 2000-2001 sezonunda 6. ile 22. haftalar arasında yaptığı üstüste 17 lig maçında da kalesinde en az 1 gol görerek, lig tarihinde bu bakımdan en kötü performansını sergilemişti. 
     ''Kara Kartallar, 2003-2004 sezonunun 22. haftasında 0-0 berabere kaldığı Malatyaspor deplasmanının ardından, 12'si geçen sezon, 5'i de bu sezona ait olmak üzere, üstüste toplam 17 lig maçında kalesini gole kapatamadı. 
     
</TEXT>
</DOC>
