<DOC>
<DOCNO> 275324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy05.html </URL>
<DATE> 2004/09/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erdoğan'dan bakanlara ''değişim ve koltuk'' mesajları 
</HEADLINE>
<TEXT>

     ABDULLAH KARAKUŞ Kızılcahamam 

Hükümette "AB revizyonu " tartışmaları sürerken Başbakan Recep Tayyip Erdoğan, dün Kızılcahamam'da bakanlara ve milletvekillerine "yeni dönem" vurgusu yaparak anlamlı mesajlar verdi. Makamların ve koltukların kalıcı olmadığı üzerinde duran ve "Yarınki Türkiye'ye hazır olun" mesajı veren Erdoğan, "Siyasetin önündeki en büyük tehlike kendini yenileyememek, koltukların ve makam araçlarının sıcaklığını, serinliğini ebedi sanmaktır" dedi. 
     Erdoğan, başkanlığında AKP milletvekilleri ve bakanlar Kızılcahamam Asya Termal tatil köyünde 3 günlük kampa girdi. Erdoğan hükümette revizyon başta olmak üzere şu mesajları ve uyarıları yaptı 
     
     MAKAM UYARISI 

     Makam ve mevkilerin faniliğine inanıyorsak hesap vereceğimizi de aklımızdan çıkarmamamız gerekir. Unatmayalım ki siyasi geçmişimiz halkın sevgiyle kucakladığı ama öfkeyle pişmanlıkla uzaklaştığı siyasetçilerle doludur. Artık partisinin halk desteğine bel bağlayarak, elde ettiği makamın arkasına sığınarak siyaset sahnesinde kalmaya çalışan siyasetçi tipinin devri sona ermiştir. Keza değişime ayak uyduramayan parti merkezleri de dinamizmlerini yitirir, durağanlaşır, kemikleşmiş birer bürokratik mekanizmaya dönüşürse hayatiyetlerini sürdüremezler. 
     
     YENi DÖNEME HAZIR OLUN 

     Yarınki Türkiye için neler yapılabileceğini düşünmenizi, yeni döneme hazır olmanızı rica ediyorum. Yine geceli gündüzlü çalışmaya hazır olmalısınız. Gün ışığında yöneticiler halka rağmen halkı aldatamaz. 

     
</TEXT>
</DOC>
