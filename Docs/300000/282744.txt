<DOC>
<DOCNO> 282744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo06.html </URL>
<DATE> 2004/10/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Beşiktaş ile Ankaragücü yarın 144. randevuda... 
</HEADLINE>
<TEXT>

     Beşiktaş ile Ankaragücü, yarın yapacakları lig maçıyla birlikte 114. kez karşı karşıya gelecek. 
     Beşiktaş'ın 8-0'lık galibiyetiyle 1 Haziran 1935 tarihinde başlayan 69 yıllık rekabette, bugüne dek yapılan 113 maçın 71'ini Beşiktaş, 15'ini de Ankaragücü kazanırken, 27 karşılaşma ise beraberlikle sonuçlandı. 
     2 takım arasında bugüne dek yapılan maçlarda Beşiktaş 208, Ankaragücü ise 86 gol kaydetti. 
     
     LİG MAÇLARI 
     Beşiktaş ile Ankaragücü, 1959 yılında başlayan Birinci Futbol Ligi'nde bugüne dek 82 kez karşı karşıya geldi. 
     Beşiktaş, 82 maçta , başkent ekibi ise 7 galibiyet alırken, 22 karşılaşmada da taraflar birbirine üstünlük sağlayamadı. 
     Lig maçlarında siyah-beyazlıların attığı 144 gole, sarı-lacivertliler 54 golle karşılık verdi. 
     2 takım arasında geçen sezon yapılan lig maçlarında Beşiktaş İstanbul'da 3-0 galip gelmiş, Ankara'daki maç 1-1 berabere sonuçlanmıştı. 
     
     BAŞKENTTE DE BEŞİKTAŞ ÜSTÜN 
     2 ekip arasında Ankara'da yapılan lig maçlarında da Beşiktaş'ın belirgin üstünlüğü göze çarpıyor. 
     Siyah-beyazlılar, Ankara'da yapılan 40 lig maçının 21'ini kazanırken, 14 beraberlik alıp, 5 kez de yenildi. Beşiktaş, başkentte attığı 61 gole karşılık kalesinde 30 gol gördü. 
     Bu arada 1982-83 sezonunda Ankara'da yapılması gereken lig maçı, Ankaragücü'nün cezası nedeniyle Bursa'da oynanmış ve karşılaşma 1-1 berabere sona ermişti. 
     
     BEŞİKTAŞ, ANKARA'DA 6 SEZONDUR YENİLMİYOR 
     Beşiktaş, Ankaragücü karşısında deplasmanda son 6 sezonda yaptığı karşılaşmalarda yenilmiyor. 
     Ligde rakibine Ankara'da en son 1997-98 sezonunda 2-1 yenilen siyah-beyazlılar, sonraki 6 sezonda başkentte yaptığı 6 maçtan 5'ini kazandı, 1'inde berabere kaldı. 
     
     FARKLI SKORLAR 
     Beşiktaş ile Ankaragücü arasındaki en farklı skor, 1 Haziran 1935'te Ankara'daki özel maçta elde edildi. 
     2 takımın ilk kez karşı karşıya geldiği bu maçta Beşiktaş, rakibini 8-0'lık skorla yendi. 
     Beşiktaş, 14 Mart 1993'te Ankara'daki lig maçında rakibini 6-0, 18 Aralık 1994'de İstanbul'da ve 23 Eylül 2000'de de Ankara'da rakibini 5-1 yenerek, farklı skorlu galibiyetler elde etti. 
     
</TEXT>
</DOC>
