<DOC>
<DOCNO> 285772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy21.html </URL>
<DATE> 2004/11/03/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Erdoğan, ABD seçimlerinin barış ve dostluk getirmesini diledi 
</HEADLINE>
<TEXT>

     Başbakan Recep Tayyip Erdoğan, enflasyon rakamlarındaki yükselişin, petrol fiyatları ve tarım sektöründeki gelişmelerden kaynaklandığını söyledi. 
     Erdoğan, milletvekillerine verdiği iftar yemeğinin ardından AK Parti Mamak İlçe Başkanlığı'nı ziyaret etti. 
     Başbakan Erdoğan, burada ilçe Başkanı Ercan Kınacı, Belediye Başkanı Gazi Şahin ve bazı milletvekilleriyle bir süre görüştü. 
     Erdoğan, yaklaşık 40 dakika süren görüşme sonrası İlçe Başkanlığı'ndan ayrılırken gazetecilerin sorularını yanıtladı. 
     ABD seçimlerinde, Demokrat aday John Kerry'nin, Başkan George Bush'u arayarak çekildiğini anımsatan bir gazetecinin, yeni dönemden Türkiye'nin nasıl etkileneceğini sorması üzerine Başbakan Erdoğan, seçimlere ilişkin son bilgilerin kendisine henüz ulaşmadığını söyledi. Demokratik seçimlerde finale koşan iki liderlerden birinin kazanıp diğerinin kaybedeceğini ifade eden Erdoğan, ''Kerry kaybettiğini anlayıp Bush'u tebrik ettiyse, bu olay, demokrasinin güzelliğini ortaya koymaktır. Sayın Kerry, demokrasinin güzel örneklerinden birisini vermiştir'' dedi. 
     Erdoğan, seçim sonuçlarının, ''tüm insanlık için barış ve dostluğa vesile olması'' temennisinde bulundu. 
     Başbakan Erdoğan, bir başka soru üzerine de bu ayki enflasyon rakamlarının beklentilerinin üzerinde çıkmasının, petrol fiyatlarındaki artış ve tarım sektöründeki gelişmelerle alakalı olduğunu söyledi. 
     Erdoğan, petrol fiyatlarına yönelik tedbir alma noktasında Hükümet'in yapabileceği fazla bir şey olmadığını, tarım sektörüne yönelik tedbir çalışmalarının ise ilgililerce yapılabileceğini kaydetti. 
     
</TEXT>
</DOC>
