<DOC>
<DOCNO> 258100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonyas01.html </URL>
<DATE> 2004/07/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hollywood'da ''Aşırı zayıflığın'' modası geçti... 
</HEADLINE>
<TEXT>

     Ölüm diyetiyle zayıflayanları bekleyen ''anoreksia nevroza yiyememe hastalığı '' ve ''blumia yediklerini çıkarma rahatsızlığı '', ünlü yıldızlara tövbe ettirdi. Bir dönem zayıflıklarıyla konuşulan ünlüler, ölüm diyetlerine son vererek sağlıklarına kavuştu. 
     Internetteki ''msn'' sitesi, ölüm diyetine son vererek sağlıklı görüntüye kavuşan ünlüleri tanıttı. Nicole Kidman, Jennifer Aniston gibi yıldızların hala zorlu rejimlerle sağlıklarıyla kumar oynadığının belirtildiği sitede, diyeti boş veren ünlülerin eski ve yeni hallerine yer verildi. 
     Buna göre, ''Ally McBeal'' dizisindeki mutluluğu arayan bekar avukat rolüyle tanınan Calista Flockhart, her ne kadar çoğu insana oranla hala zayıf olsa da 1998'deki ünlü manken Twiggy'ye rahmet okutan görüntüsünden uzaklaştı. Zayıflığı yüzünden anoreksiya hastası olduğu yorumları yapılan Flockhart'ın 6 sene önceki görüntüsü, zayıflamak isteyenler için bir ibret belgesi. 
     Şimdi sağlıklı kiloya sahip olan yıldız, İngiltere tatilinde kumpir ve sosis yerken görüntülendi. 
     Aynı dizide rol alan Portia de Rossi de 4 sene önce kelimenin tam anlamıyla ''iskelet'' gibiydi. Ölüm diyetlerine veda eden Di Rossi, o günler sorulduğunda, ''O kadar diyet yaptım ki korkunç hale geldim'' açıklamasında bulundu. 

     
</TEXT>
</DOC>
