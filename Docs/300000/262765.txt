<DOC>
<DOCNO> 262765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko24.html </URL>
<DATE> 2004/08/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Şener Cari açık hedefi 10.8 milyar dolara revize edildi 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, yıl sonu cari açık hedefinin 10.8 milyar dolara revize edildiğini bildirdi. 
     Şener, dün 12'ncisi gerçekleştirilen Ekonomik Koordinasyon Kurulu Toplantısı ile ilgili basın toplantısı düzenledi. 
     Dünkü tren kazasında hayatını kaybedenlere Allah'tan rahmet, yakınlarına başsağlığı dileyerek toplantıya başlayan Şener, gazetecilerin cari açıkla ilgili sorusu üzerine hedefin 10.8 milyar dolar olarak revize edildiğini söyledi. 
     Şener, Ekonomi Koordinasyon Kurulu toplantısında ele alınan tek konunun 5084 sayılı Yatırımların ve İstihdamın Teşviki Hakkındaki Kanunu'nun uygulanması ve sonuçları olduğunu kaydetti. 
     Kanunun Meclis'ten Ocak 2004'de geçtiğini ve 6 Şubat 2004'de Resmi Gazete'de yayımlandığını hatırlatan Şener, kanun ile bazı illerde yapılan yatırımların teşvik edildiğini ifade etti. 
     2001 yılı içinde fert başına Gayri Safi Yurt İçi Hasıla oranının 1500 doların altında bulunan 36 ilde yapılacak yatırımların teşvik edileceğini ve teşvik süresinin Kanunda 5 yıl olarak belirlendiğini yineleyen Şener, ayrıca bedelsiz arsa ve arazi temini açısından bu 36 il dışındaki kalkınmada öncelikli yöreler kapsamındaki illerin de bu kanuna göre teşvik edildiğini anlattı. 
     Kanunun 4 ana başlığı olduğunu kaydeden Şener, bunları Vergi İndirimi, Sigorta Primi Teşviği, Bedelsiz Yatırım Yeri Tahsisi ve Enerji Desteği olarak sıraladı. 
     
     İKİNCİL MEVZUAT 

     Şener, mevzuatın tamamlanması ve yatırımcıların önlerini görebilmesi için, ikincil mevzuatla ilgili çalışmaların da tamamlandığını kaydederek, bu konuda 5 ayrı metin bulunduğunu söyledi. Şener, bu 5 metnin, vergi teşviğinin nasıl uygulanacağını içeren Maliye Bakanlığı'nın Yatırımların ve İstihdamın Teşviki Genel Tebliği, Sigorta Primi İşveren paylarındaki teşviğin nasıl uygulanacağını gösteren Çalışma ve Sosyal Güvenlik Bakanlığı'nca yayımlanan genelge, Hazine Müsteşarlığı'na, katma bütçeli kuruluşlara, belediyelere veya il özel idarelerine ait arazi veya arsaların gerçek veya tüzel kişilere bedelsiz devrine ilişkin yönetmelik, organize sanayi bölgelerinde yer alan parsellerin gerçek ve tüzel kişilere bedelsiz tahsisine yönelik yönetmelik ile Hazine Müsteşarlığı'nın enerji desteğinin uygulanmasına ilişkin tebliğ olduğunu belirtti. 
     Şener, ''Böylece 5084 sayılı Kanunun uygulanmasına yönelik olarak ikincil mevzuat tamamlandı ve yatırımcılar artık hangi teşvikten, nasıl yararlanacaklarını bedelsiz arsa tahsisini nasıl elde edeceklerini bilmektedirler, önlerini görmektedirler ve yatırımla ilgili tüm ayrıntıya sahip durumdadırlar'' dedi. 
     Şener, daha önceki taleplere istinaden 2008 yılına kadar sürecek olan teşviklerin uygulanmasında geç yatırım yapan yatırımcılar açısından bazı sorunların oluşabileceği düşüncesiyle, en son Meclis kapanmadan önce 31 Temmuz tarihli bir düzenleme ile 5 yıllık sürenin yatırım tamamlandıktan sonra başlamasını esas alan bir Kanun yürürlüğe girdiğini de anlattı. 
     Toplantıda ikincil mevzuat metinlerinin incelendiğini, uygulama sonuçlarının gözden geçirildiğini ifade eden Şener, şöyle konuştu 
     ''Özellikle enerji desteğinin etkin bir şekilde uygulanabilmesi amacıyla yapılan düzenlemelere bağlantılı olarak, bazı talep ve sorunların bulunduğu tespit edildi. İlgili enerji desteğinin uygulanmasına ilişkin tebliğde bu 36 ilde enerji komisyonun kurulması öngörülmektedir. Bu komisyonun başkanı vali yardımcılarından biridir, komisyondan vergi, SSK, KOSGEB, Sanayi İl Müdürlüğü temsilcilerinin bulunduğunu söyledi. Enerji desteğinden yararlanacaklar, bu komisyona başvuruyor. Komisyon onayını aldıktan sonra firmalar Ziraat Bankası'na hesap açtırıyor, indirimden yararlanacakları miktar Hazine tarafından hesaplarına yatırılmaktadır. Elektrik faturalarını firmalar TEDAŞ'A ödenmekte, indirim tutarı da Hazine tarafından kendi hesaplarına ayrıca yatırılmakta.'' Enerji desteği komisyonu çalışmaları ile ilgili işin başlangıcı olması nedeniyle bazı aksamaların olduğunun ve buna yönelik illerden bazı taleplerin geldiğinin dünkü toplantıda değerlendirildiğini kaydeden Şener, ''Buna istinaden önümüzdeki hafta Hazine Müsteşarlığı Teşvik ve Uygulama Genel Müdürlüğü, gruplar halinde illerdeki enerji desteği komisyonu üyelerine yönelik olarak eğitim programı düzenledi. Önümüzdeki haftadan itibaren belli iller, belli gruplar halinde gelecekler, Enerji desteği komisyonu üyeleri hazine Müsteşarlığı tarafından bu yasanın uygulanmasına yönelik olarak belli bir eğitime tabi tutulacaklar'' dedi. 
     Şener ayrıca, enerji desteğinin uygulanmasında daha etkin bir yöntem üzerinde çalışılması gerektiği kanaatine varıldığını ve gerekli talimatlar verildiğini bildirdi. 
     DPT ve Sanayi ve Ticaret Bakanlığı'nın ilgili genel müdürlüğüne gerekli talimatların verildiğini kaydeden Şener, şöyle devam etti 
     ''Altyapıları eksik olan organize sanayi bölgelerinde altyapılar tamamlanacaktır. Organize sanayisi tamamen dolmuş illerde, yeni organize sanayi bölgeleri kurulacaktır. Böylece organize sanayi bölgeleri ile ilgili talep olan yerlerde talep tıkanıkları süratle aşılacak. Yatırımcılar açısından arsa veya arazi temininde güçlük yaşanmamaktadır. Arsa ve arazi temininde sorun yaşanmaması için Maliye Bakanlığı'nca 700 yeni yer ilan edildi ve web sayfasında yayımlandı.'' 

     
</TEXT>
</DOC>
