<DOC>
<DOCNO> 286276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/yasam/ayas.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trenden atıldı mı yoksa düştü mü 
</HEADLINE>
<TEXT>


Üniversiteli Ahmet, Kızıltoprak'ta yaralı bulundu. Olay polis kayıtlarına 'trenden düşme' olarak geçerken, ailesi 'kapkaççı terörü' olduğunu iddia ediyor 

İSTANBUL Milliyet 

Kocaeli Üniversitesi İşletme Fakültesi 1. sınıf öğrencisi Ahmet Hakan Canıdemir 18 , Kızıltoprak'ta rayların kenarında ağır yaralı halde bulundu. Olay, polis kayıtlarına "trenden düşme" olarak geçerken, ailesi ise kapkaççı terörü olduğunu iddia etti. 
Bu yıl kazandığı Kocaeli Üniversitesi İşletme Fakültesi'ne kaydını yaptıran Canıdemir, ailesinden ayrı kalmamak için her gün Adapazarı Ekspresi'yle okula gidip geliyordu. İkinci öğretimde okuduğu için akşam saatlerinde dersleri biten Canıdemir, önceki akşam yine aynı trene binerek yola çıktı. 

Hayati tehlikesi var 
Canıdemir, Kızıltoprak İstasyonu'na 100 metre mesafe kala rayların yanında baygın halde bulundu. Haydarpaşa Numune Hastanesi'ne kaldırılarak Yoğun Bakım Ünitesi'ne alınan Canıdemir'in, şiddetli darbeler sonucu beyninde ödem oluştuğu ve hayati tehlikesinin sürdüğü öğrenildi. 
İstanbul İl Milli Eğitim Müdürlüğü İlköğretim Müfettişleri Teftiş Kurulu Başkan Yardımcısı baba Muzaffer Canıdemir, oğlunun hastaneye kaldırıldığını öğrenince, soluğu hastanede aldı. Baba Canıdemir, "Cep telefonundan beni arayarak, 'Haydarpaşa'ya yaklaşıyoruz, beni Gar'dan alabilir misin ' diye sordu. Eve yeni geldiğimi, bir minibüse binip gelmesini söyledim. Sonra bu haberi aldım" dedi. 
Oğlunun kendisini aramasından sonra trende kapkaççıların saldırısına uğradığını iddia eden baba Canıdemir, yeni aldığı telefonunda çalınmasını istemediği için kapkaççılara direnmiş olabileceğini söyledi. 
Olay polis kayıtlarına ise "trenden düşme" olarak geçti. Polis yetkilileri, ortada herhangi bir görgü tanığının olmadığını, Canıdemir'in yoğun bakımdan çıkması halinde vereceği ifade doğrultusunda soruşturma başlatılacağını söyledi. 




</TEXT>
</DOC>
