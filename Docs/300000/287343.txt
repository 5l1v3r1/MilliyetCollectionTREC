<DOC>
<DOCNO> 287343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yasam/yas07.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kiralık katilim' ilanı yakalattı 
</HEADLINE>
<TEXT>


İSTANBUL Milliyet 

Bir internet sitesine "kiralık katil" ilanı verdiği belirtilen bir kişi, polis tarafından yakalandı. İnternetteki bir sitede "5 bin dolara adam öldürülür" şeklinde ilan yayımlanması üzerine hareket geçen polis, ilanı verdiği belirlenen S.E. 27 ile bağlantı kurdu. Polis ekibinden bir kişinin, kocasını öldürtmek isteyen bir kadın gibi davranarak internet ortamında yaptığı görüşmede, S.E., pazarlık için Gaziosmanpaşa'daki bir pastanede buluşmak istedi. "Müşteri" gibi buluşma yerine gelen polislerle pazarlık yapan S. E., polislerin istedikleri kişiyi 100 milyar lira karşılığında öldürebileceğini belirterek, araba kiralamak ve silah almak için 2 milyar lira avans istedi. Polisler ise S.E.'yi gözaltına aldı. Sorgulanmak üzere Asayiş Şube Müdürlüğü'ne götürülen S.E.'nin sabıkasının bulunduğu belirlendi. Polis yetkilileri, S.E'nin akli dengesinin yerinde olmadığını, soruşturmanın sürdüğünü kaydettiler. 



</TEXT>
</DOC>
