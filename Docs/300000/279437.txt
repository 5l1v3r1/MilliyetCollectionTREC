<DOC>
<DOCNO> 279437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko38.html </URL>
<DATE> 2004/10/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Tüzmen Böyle giderse ihracatta dünya birincisi olacağız 
</HEADLINE>
<TEXT>

     Devlet Bakanı Kürşad Tüzmen, ''Komşu ülkelerle yüzde 45'lik bir ihracat artışı sağlandı. Eğer böyle gidersek dünyanın birinci ihracatçı ülkesi haline geleceğiz'' dedi. 
     Tüzmen, tekstil mümessillik firması Sesby Global Sourcing'in İstanbul Serbest Bölge İşletmesi'ndeki yeni ofisinin açılışını yaptı. 
     Açılışta konuşan Tüzmen, Türkiye'de zor günleri girişimcilerle beraber aştıklarını dile getirerek, önümüzdeki döneme umutla baktıklarını söyledi. 
     Türkiye'nin zor dönemlerinde komşu ülkeler stratejisini uygularken girişimcilerle ciddi bir performans yakalandığını ifade eden Tüzmen, şunları ifade etti 
     ''Komşu ülkelerle yüzde 45'lik bir ihracat artışı sağlandı. Eğer böyle gidersek dünyanın birinci ihracatçı ülkesi haline geleceğiz. Geçen yıl biz ikinci büyük ihracatçısıydık. Bu Sesby gibi firmalar Türk ürünlerinin kalitesini dünyaya en iyi şekilde gösterecek, bundan herkes kazanacak. Türkiye hem deneyim hem de ciddi döviz kazanacak. Türkiye bugün 60 milyar dolar ihracat rakamına geldiyse, bunda hepimiz çok büyük emek sarfettik.'' Tüzmen, İstanbul Serbest Bölgesi İşletmesi'ne ilişkin bürokrasi konusunda çeşitli sıkıntıların kulağına geldiğini vurugulayarak, bu bölgeyi lojistik merkezi haline getirmek istediklerini söyledi. 
     Yazılım ihracatının ilk bu bölgeden gerçekleştirildiğini belirten Tüzmen, bölgede yaşanan bürokratik sıkıntıları da kısa sürede çözeceklerini sözlerine ekledi. 
     Sesby Global Sourcing'in ortaklarından Pınar Bakır da ihracatçıya verdiği destekten dolayı Bakan Tüzmen'e teşekkür etti. 
     Açılış törenine Türkiye İhracatçılar Meclisi TİM Başkanı Oğuz Satıcı da katıldı. 
     
</TEXT>
</DOC>
