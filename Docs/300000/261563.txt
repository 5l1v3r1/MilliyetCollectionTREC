<DOC>
<DOCNO> 261563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonsiy07.html </URL>
<DATE> 2004/08/08/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Ağar "Türkiye'de açılan işyerinden fazlası kapanıyor" 
</HEADLINE>
<TEXT>

     DYP Genel Başkanı Mehmet Ağar, Türkiye'de açılan işyerinden fazlasının kapandığını ileri sürerek, ''Üretim olmadan büyüme olmaz, büyüme olmazsa kriz başlar'' dedi. 
     Yozgat'ın Şefaatli İlçesi'nde düzenlenen ''Bağcılık ve Üzüm Festivali'' etkinliklerine katılan Ağar, Şefaatli Esnaf ve Sanatkarlar Odası ile Belediyeyi ziyaret etti. 
     Ağar, buralarda yaptığı konuşmalarda, çiftçi gibi esnafın da Bağ-Kur borcunu ödeyemediğini, bu nedenle de sağlık hizmetlerinden yararlandırılmadığını söyledi. 
     Türkiye'de açılan işyerinden fazlasının kapandığını ileri süren Ağar, ''Üretim olmadan büyüme olmaz, büyüme olmazsa kriz başlar'' diye konuştu. 
     Şefaatli Belediyesi'ni de ziyaret eden Ağar, burada DYP'li Belediye Başkanı Fahrettin İbiş'ten tutamayacağı sözler vermemesini istedi. Ağar, ''Verilen sözleri yerine getirmek, siyasette büyük namustur. Yapamayacağın işler için söz vermeyeceksin'' diye konuştu. 
     Daha sonra festival alanına geçen Ağar, burada bölgede yetişen üzümlerle ilgili yapılan tanıtımı izledi ve üzümlerin tadına baktı. Mehmet Ağar, daha sonra festival kapsamında Fatma Yuvacı ve Özcan Kızıltaş'ın verdiği Türk Sanat Müziği Konseri'ni izledi. 
     
</TEXT>
</DOC>
