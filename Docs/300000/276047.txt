<DOC>
<DOCNO> 276047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas07.html </URL>
<DATE> 2004/09/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dut ağacı minare oldu 
</HEADLINE>
<TEXT>

     EDİRNE'nin Keşan İlçesi'ne bağlı Yeşiltepe Köyü'nde 60 yıllık camiye minare yaptırılmadığı için imam yıllarca bahçedeki dut ağacına çıkarak ezan okudu. Daha sonra bağlanan hoparlörle ezan sorunu çözülürken bu kez 3 yıl önceki tayinle köylüler imamsız da kaldı, köyde kiralık imam' dönemi başladı. 
     Keşan'a bağlı 30 haneli Yeşiltepe Köyü'ne 60 yıl önce yapılan camiye maddi imkansızlıklardan dolayı minare yaptırılamadı. Minaresiz camide ezana çözüm arayan köylüler, cami bahçesindeki dut ağacına merdiven kurdu. Cami imamı da yıllarda ezan vakti minare yerine dut ağacına çıkarak, vatandaşı ibadete çağırdı. 
     Ancak geçen zaman içinde köylüler bu kez dut ağacının yanına direk dikerek hoparlör bağladı. Bunun üzerine imam da ağaca çıkmaktan kurtulup hoparlörden ezan okudu. Ancak 3 yıl önce Yeşiltepe köyü imamı başka yere tayin oldu, caminin yıkılma tehlikesinin bulunması ve kadrosuzluk gerekçe gösterilerek yeni atama da yapılmadı. Köylüler bu kez imamsız kaldı. Köylüler "Müftülük yetkilileri bize kadrosuzluk nedeniyle yeni imam gönderilmediğini ve caminin yıkılma tehlikesi bulunduğu için ibadete uygun olmadığını söylediler. Caminin duvarlarında derin çatlaklar var. Köyümüze cami 60 yıl önce yapıldı. O zamandan beri bir minaremiz bile olmadı. İmamımız üç yıl önce görevden alındı. Birileri buna çözüm bulsun'' diye yakındı. 
     Köyde yaşayan Selim Sahinpınar ise minare olmadığı için ezana geçici çözümler ürettiklerini belirterek, "Ancak imamımız da üç yıl önce köyümüzden ayrıldı. Köyümüzde üç yıldır ezan sesine hasretiz. Önümüz ramazan ve biz ramazanı teravih kılmadan, ezan duymadan geçiriyoruz. Üç yıldır ne bir cuma ne de bir bayram namazı kıldık. Geçen yıl ramazan ayı nedeniyle komşu köyden kiralık imam tuttuk, onun da parasını karşılayamadığımız için ramazan bitmeden işi bıraktı. Köyümüzde ölüm olduğunda parayla imam tutup getiriyoruz'' diye konuştu. 
     
</TEXT>
</DOC>
