<DOC>
<DOCNO> 268533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur24.html </URL>
<DATE> 2004/09/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Zonguldak'ta fare uyarısı .. 
</HEADLINE>
<TEXT>

     Zonguldak İl Sağlık Müdürü Murat İlikhan, su baskınlarının ardından yiyecek bulmakta zorlanan farelerin, insan sağlığını tehdit edebileceğini bildirdi. 
     İlikhan, yaptığı yazılı açıklamada, taşkınlardan sonra aç kalan farelerin, yeni yerler ve yiyecek kaynakları arayacaklarına işaret ederek, önlem alınması gerektiğini, bunun ihmal edilmesinin tehlikeli sonuçlara yol açabileceğini belirtti. 
     Farelerden birinin bile dışarıda dolaştığının insanlar tarafından görülmesinin söz konusu hayvan topluluğunun varlığına işaret ettiğini belirten İlikhan, şunları kaydetti 
     ''Su baskınları sonrası saldırganlaşan farelerle bireysel mücadele etmek çok güçtür. Yiyecek bulmakta zorlanan hayvanlar evlere yönelebileceğinden, yemekler açıkta bırakılmayarak kaplarda saklanmalıdır. Bu hayvanlar, yaşlıları ve bebekleri de ısırabilir. Farelerin ısırdığı yerler su ve sabunla hemen yıkanıp, sağlık kuruluşuna muhakkak başvurulmalıdır. Aksi takdirde bazı ciddi hastalıklar bulaşabilir. 
     Ayrıca, elektrik kablolarını da kemiren hayvanlar yangına neden olabileceğinden vatandaşların daha dikkatli olması gerekiyor. Ev çevresinde farelerin sığınabileceği atık yığınlarının bulunmamasına mutlaka özen gösterilmesi lazım.'' 
     
</TEXT>
</DOC>
