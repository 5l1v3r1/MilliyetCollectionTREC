<DOC>
<DOCNO> 251097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonspo07.html </URL>
<DATE> 2004/06/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Galatasaray'da, yeni sezon hazırlıkları... 
</HEADLINE>
<TEXT>

     Galatasaray, yeni sezon hazırlıklarını yaptığı antrenmanla sürdürdü. 
     Sarı-kırmızılılar, Florya Metin Oktay Tesisleri'nde teknik direktör Gheorghe Hagi yönetiminde yaklaşık 1.5 saat süren antrenmanda kondüsyon çalışması yaptı. 
     Oluşturulan istasyonda 2'şer gruplar halinde güç artırıcı çalışmalar yapan futbolcular, daha sonra sahada uzun süre tempolu koşular gerçekleştirdi. 
     Sıcak havanın da etkisiyle bir hayli yorulduğu gözlenen futbolcular, kısa süreli molalarda suya adeta hücum ettiler. 
     Antrenmanda, gribal enfeksiyon geçiren Ergün ve izinli olan milli futbolcular yer almadı. 
     Sarı-kırmızılılar, yeni sezon hazırlıklarını bu akşam basına kapalı yapacakları çalışmayla sürdürecek. 
     
     FUTBOLCULARA KALP TESTİ 

     Kulüp doktoru Murat Çevik, son yıllarda spor alanlarında sıkça rastlanan kalp rahatsızlığı ölümleri nedeniyle önlem amaçlı olarak futblcuları kalp testinden geçireceklerini söyledi. 
     İlk etapta bugün Hakan Ünsal, Ayhan, Ergün, Arif, Uğur ve Mülayim'e bu testi yapacaklarını ifade eden Çevik, ''Türkiye'de kulüp ve insan bazında bu test ilk kez tarafımızdan yapılacak. Test sonucunda bir sporcunun yaşamı boyunca kalple ilgili bir sorun yaşayıp yaşamayacağı yüzde 90 bir oranla belli oluyor'' diye konuştu. 
     
</TEXT>
</DOC>
