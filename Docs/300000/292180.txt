<DOC>
<DOCNO> 292180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas18.html </URL>
<DATE> 2004/11/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rahim ağzı kanseri hücrelerini öldüren jel geliştirildi 
</HEADLINE>
<TEXT>

     İngiltere'de York Üniversitesi'nde geliştirilen bir jelin, rahim ağzı kanseri hücrelerini yok ederek hastalığın gelişimini engellediği öne sürüldü. 
     Doğrudan rahim ağzına sürülerek uygulandığı belirtilen jelin, kanserin gelişimine yol açan proteinlerin faaliyetlerini engellediği belirtildi. 
     York Üniversitesi'nde yapılan denemelerin kanserli hücrelerin ölümüne yol açtığını savunan bilim adamları, geliştirilen ilacın, erken aşamadaki rahim ağzı kanserlerini engelleyeceğini ve böylece bu aşamadaki kanser vakalarında ameliyatın ortadan kalkabileceğini savundu. 
     Çok yakında klinik denemelere başlanacağını da belirten bilim adamları, ''yine de çalışmalarımızın erken bir aşamada bulunduğunu itiraf etmek zorundayız'' hatırlatmasında bulundu. 
     Bilindiği gibi rahim ağzı kanserleri, her yıl bütün dünyada 250 bin kişinin ölümüne yol açıyor. 
     
</TEXT>
</DOC>
