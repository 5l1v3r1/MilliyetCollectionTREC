<DOC>
<DOCNO> 284040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun40.html </URL>
<DATE> 2004/10/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Arafat tedavi için Paris'e gidebilir 
</HEADLINE>
<TEXT>

     Filistin lideri Yaser Arafat'ın bugün Ürdün'e hareket etmesinin beklendiği bildirildi. 
     Filistinli bir yetkili, geç saatlerde Batı Şeria'daki karargahından Ürdün'e geçmesi beklenen Arafat'ın başkent Amman'da bir hastaneye yatacağını belirtti. 
     Yetkili, Arafat'ın günün büyük bölümünde uyuduğunu, yemek yeme ve ayakta durmada sorunlar yaşadığını kaydetti. 
     Filistinli başka bir yetkili ise Arafat'ın tedavi için Paris'e gitmesinin de muhtemel olduğunu söyledi. Arafat'a yakın Filistinli yetkili, Filistinli liderin tedavi için yurt dışına çıkarılacağını ve Paris'teki bir hastaneye nakledileceğini kaydetti. 
     Filistinli Devlet Bakanı Sais Erakat ise nakil haberleri üzerine yaptığı açıklamada, açıklamanın bugün geç saatlerde yapılacağını, henüz karar alınmadığını söyledi. İsrailli Arap milletvekili Ahmed Tıbi ise İsrail Başbakanı Ariel Şaron'un danışmanı Weisglas'ın, Arafat'ın gerekirse tedavi içi Mukata'dan çıkıp geri dönmesi için garanti verdiğini belirtti. 
     Tıbi, basın mensuplarının soruları üzerine, ''Arafat'ı gördüm. Durumunda bir değişiklik yok'' dedi. 
     Ahmed Tıbi, Weisglas'ın, kendisini, AB Ortak Dış Politika ve Güvenlik Yüksek Temsilcisi Javier Solana'yı ve Filistin yönetiminin başgörüşmecisi Saib Erakat'ı arayarak, ''Arafat'ın tedavi için gerekirse Mukata'dan çıkıp geri dönebileceğini, bu durumdan ABD yönetiminin de bilgilendirildiğini kaydettiğini'' söyledi. 
     Milletvekili Tıbi, doktorların Mukata'ya ulaştığını, 14 kişilik doktor grubunun Mısırlı, Ürdünlü, Tunuslu ve Filistinli doktorlardan oluştuğunu, bu grubun Arafat'ı muayene ettiğini ve onun içeride mi tedavi edileceği veya bir hastaneye mi nakledileceği konusunda karar vereceğini kaydetti. 
     Bu arada, Arafat'ın eşi Süha Arafat'ın da Batı Şeria'ya ulaştığı bildirildi. 
     
</TEXT>
</DOC>
