<DOC>
<DOCNO> 298645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/aspo.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan kareyi bozdu 0-0 
</HEADLINE>
<TEXT>


Fenerbahçe karşısında futboluyla parmak ısırtan Cim - Bom'dan dün eser yoktu. Sarı - Kırmızılılar'ın gol ayakları bu kez sustu, Mondragon bir puanı kurtaran isim oldu 

ERHAN TELLİ 


Her maçın bir kader anı vardır derler ya, işte dün geceki karşılaşmanın da dönüm noktası 34. dakikaydı. Mondragon, Denizlispor'un gelecek vadeden genç oyuncusu Güven'in şık volesini filelere giderken aynı güzellikte çıkarmasa, o dakikaya kadar tek bir pozisyona dahi giremeyen Galatasaray'da en ufak bir kıpırdama olmayacaktı. 
Sanki beş gün önce Ali Sami Yen'de Manchester fatihi lider Fenerbahçe'yi evire çevire yenen bu takım değildi. O maçla birlikte unu eleyip, eleği asmış gibiydiler. Ligi bitirmiş, Denizli'ye öylesine turistik bir gezi için gelmiş görüntüsündeydiler. Hani ligin son haftası büyük bir takımın oyuncuları kötü oynadığında klasik olarak "akılları tatildeydi" denir ya... İşte sahadaki Galatasaray da, maalesef bunu doğrulayan nitelikteydi. Taa ki Mondragon'un uzayan o eline kadar... 
45'te önce Hakan Şükür'ün, sonra Song'un ayağından kaçan gole ne demeli... Denizlispor adına da, en şanslı an, o pozisyon olmalıydı. 

Kalecilerin gecesi 
İkinci yarıda her iki takım da, birbirine bariz bir üstünlük sağlayan futbol ortaya koyamadı. Karşılıklı gelişen ataklar, boşa harcanan pozisyonlar derken dakikalar akıp gitti... Galatasaraylı taraftarların gol diye heyecanlandıkları en önemli an, 53'te Hakan Şükür'ün kalecinin üzerinden topu aşırtarak, auta giden kafasıydı. Ev sahibi ekip adına da kaçan bariz gol, 80'de Ersen Martin'in karşı karşıya kaldığı pozisyonda topu Mondragon'a nişanlamasıydı. Başka da dişe dokunur bir şey olmadı. Sarı - Kırmızılılar'ın son dakikalardaki baskısı da işe yaramadı. Denizli defansı ve kaleci Souleymanou özveriyle direndi. 
Üst üste Ankaragücü ve Gençlerbirliği deplasmanlarından üçer üçer kazanarak dönen, evinde de Fenerbahçe'yi devirerek, iyice şampiyonluğa bilenen Galatasaray, bu seriye Denizli'de nokta koyarak çok önemli bir avantajı kaybetti. Kimbilir bugün belki de herkesi yakından ilgilendiren Avrupa Birliği meselesi en çok Avrupa'da destanlar yazan Avrupalı Galatasaray'ı etkilemiştir. 

Maçın hakemi 
Hata yapmadı 

HAKEM Kuddusi Müftüoğlu kendisine fazla iş düşmeyen maçı kolay bitirdi. Pozisyonlara yakındı, avantaj kurallarını iyi uyguladı. Otoritesiyle ilk dakikadan itibaren kontrolü eline aldı, kartına hiç başvurmadan bu zorlu karşılaşmayı başarıyla noktaladı. 


</TEXT>
</DOC>
