<DOC>
<DOCNO> 298383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/siyaset/siy01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoş geldin Türkiye 
</HEADLINE>
<TEXT>


Dünya medyasının önde gelen gazete ve TV kanalları, AP'nin "Türkiye ile müzakereler başlamalı" kararını ve zirveyle ilgili gelişmeleri manşetten ve ilk haber olarak yayımladı 

DIŞ HABERLER SERVİSİ 


Avrupa Parlamentosu'nun AP , "müzakerelerin zaman geçirilmeden başlatılması" yönündeki kararı ve Brüksel'deki AB zirvesiyle Türkiye'nin üyeliğe bir adım daha yaklaşması, dünya basınında geniş yer buldu. İşte, dünya medyasında Türkiye haberleri 
LE MONDE Gazete, AB zirvesiyle ilgili bugün birinci sayfadan verdiği haberde, "Avrupa'nın Türkiye'yi koşullu kabul ettiğini" yazdı. Tam üyelik için 2014 tarihinin telaffuz edilmesine karşın müzakere takviminin hızlandırılmasının gerekebileceğine işaret eden gazete, buna gerekçe olarak Türk ekonomisinin şimdiden AB'ye büyük ölçüde entegre olmasını gösterdi. Açıklamaları gazetede yayımlanan AB Komisyonu'ndan üst düzey bir bürokrat da, "Türkiye, 5 yıl sonra üyeliğe hazır hale gelecek. 10 yıl müzakere etmeye dayanılmaz. Türkiye her gün gazetelerde manşet. Böyle bir baskıyı sürdürmek siyasal gerilimlere yol açar" dedi.FINANCIAL TIMES "AB, Türkiye ile müzakerelere başlamaya hazır görünüyor" diyen gazete, "AB liderleri rota değiştirirse, Türkiye ile ilişkileri derinleştirmeye yönelik yıllardır süren politika kenara atılmış olur. AB bölünecek, Müslümanlar kendilerini reddedilmiş hissedecektir. Türkiye'nin reformları kaosa sürüklenecek. AB, tarihinin kararını almak üzere" yorumunda bulundu.HERALD TRIBUNE "Hoş geldin Türkiye" başlıklı bir başyazı yayımladı. Başyazıda, Avrupa'da Türkiye'nin AB üyeliği ile ilgili kaygılar bulunduğu anımsatıldı. Üyelik talebinin reddedilmesinin Türkiye'yi Avrupa'nın çıkarına ters olan başka ittifaklara yönelteceği kaydedilirken, Rusya lideri Putin'in Ankara ziyaretine dikkat çekildi. 

'Ankara için cesaret verici' 
CNN INTERNATIONAL AB liderlerinin Türkiye'ye tarih verme niyetinde olduğu, ancak bunu halklarına anlatamadığı kaydedildi. Avrupa'daki anketlere göre halk, Türkiye'nin üyeliğine karşı, göçmen akını, kültürel farklılık, maliyet gibi konularda endişelerinin bulunduğunu aktardı. AP'nin Türkiye raporunu kabul etmesinin de Ankara için cesaret verici gelişme olduğunu belirtti.BBC Türkiye'nin AB yolunda 40 yıldır beklediğini, Brüksel'den olumlu işaret gelmesini umduğunu kaydetti. Birçok Türk'ün AB'ye karşı şüpheci yaklaştığını, bu kişilerin, Avrupa'nın hiçbir zaman tam üyelik verme niyetinin bulunmadığını ve Türkiye'yi oyaladığı görüşünü savunduğunu öne sürdü. Gazete, tarih verilir ve işler iyi giderse, Türkiye'nin değişime uğrayacağı yorumunda bulundu. 

İstanbul'un golcüsü 
LA LIBRE BELGIQUE Manşeti ve birinci sayfası dışında, 8 tam sayfasını Türkiye'ye ayırdı. "Türkiye'nin AB'ye katılımından korkacak hiçbir neden yok. Bu, Avrupa için pozitif bir gelişmedir ve desteklenmesi gerekir" diyen gazete, bir sayfasında da "İstanbul'un golcüsü" dediği Başbakan Recep Tayyip Erdoğan'ı anlattı.LA LDERNIERE HEURE "Türkiye'ye 'evet' demenin nedenleri" başlıklı yazıda, "ilkel bir görüntü yansıtan bu ülkenin, gerçekte AB için büyük kozları olduğu" belirtildi. Türkiye'nin sağlam bir ekonomi ve sanayi sahibi olduğuna dikkat çekilerek, AB'ye katılımına ekonomik gerekçelerle karşı çıkmanın hiçbir anlamı bulunmadığı vurgulandı. 

İtalya Çok "ama" var 
CORRIERE DELLA SERA "Ankara'nın yolunda pek çok şayet var" başlıklı başyazıda, Türkiye'nin AB sürecinde üzerine düşenleri yerine getirdiği, ancak önünde koşullar olduğu anlatıldı.LA REPUBLICA "Avrupa'da Türkiye ile müzakereler için 'evet'e doğru" başlığını kullandı.NOVYE IZVESTIYE Gazete, Türkiye'nin AB üyeliğinin, Ruslar için ucuz tatil yerlerinin ve ucuz alışverişin kaybedilmesi anlamına gelebileceğini vurguladı. Rusya'nın Türkiye'ye petrol ve enerji satışında tekel olmaktan çıkacağı da belirtildi. 


</TEXT>
</DOC>
