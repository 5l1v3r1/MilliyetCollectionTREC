<DOC>
<DOCNO> 275715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur22.html </URL>
<DATE> 2004/09/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
180 öğrenciye 1 öğretmen... 
</HEADLINE>
<TEXT>

     Erzurum'un Karaçoban İlçesi'ne bağlı Molladavut Köyü'ndeki 2 kademeli ilköğretim okulunda, 180 öğrenciye 1 öğretmen ders veriyor. 
     Molladavut Köyü Muhtarı Şerafettin Yeğin, AA muhabirine yaptığı açıklamada, köylerindeki ilköğretim okulunda Ali Altın dışında öğretmen bulunmadığını belirtti. 
     Geçen yıl birinci kademe eğitim veren okulda 4 öğretmen bulunduğunu belirten Yeğin, bu yıl ikinci kademe eğitime geçilen okulun 3 öğretmenin tayinlerinin çıktığını söyledi. 
     Erzurum'a 180 kilometre uzaklıkta bulunan 120 haneli köyde vatandaşların eğitime büyük önem verdiğini anlatan Yeğin, şunları kaydetti 
     ''Köyümüz eğitime büyük önem veriyor. Ancak çocuklarımız şu anda 1 öğretmenden ders alıyor. İkinci kademede okuyan çocuklarımız eğitim alamıyor. Okuldaki bir öğretmenin omuzlarına büyük yük binmiş durumda. Konuyu ilgili makamlara bildirdik. Ancak yetkililerden elimiz kolumuz bağlı yanıtını alıyoruz.'' 
     
     İLÇE GENELİNDEKİ ÖĞRETMEN AÇIĞI SIKINTISI 
     Karaçoban İlçesi Kaymakamı Polat Kara ise AA muhabirine yaptığı açıklamada, Molladavut Köyü'ndeki öğretmen açığından haberdar olduklarını belirterek, ilçe genelinde öğretmen açığı sıkıntısı yaşandığını söyledi. 
     Sorunun vekil öğretmen atamalarıyla halledilmesinin planlandığını anlatan Kara, şunları kaydetti 
     ''İlçemiz genelinde öğretmen açığı bulunuyor. Sorunu bu hafta içerisinde atamaları yapılacak vekil öğretmenlerle halletmeyi planlıyoruz. Ancak, vekil öğretmen ataması okuldaki öğretmen ihtiyacının sadece yüzde 20'sini giderecektir.'' Geçtiğimiz yılda ilçede benzer sıkıntılar yaşadıklarını ifade eden Kara, köylerde sınıf öğretmeni, ilçe merkezindeki okullarda ise özellikle branş öğretmenine ihtiyaç duyulduğunu bildirdi. 
     
     VEKİL ÖĞRETMEN ATAMASI... 
     İl Milli Eğitim Müdür Yardımcısı Adnan Kasımoğulları ise Molladavut Köyü İlköğretim Okulu'nun bu yıl ikinci kademe eğitime açıldığını belirterek, öğretmen açığı sıkıntısının bu nedenden kaynaklandığını söyledi. 
     Okula 2 vekil öğretmenin atamasının yapıldığını anlatan Kasımoğulları, şunları kaydetti 
     ''Molladavut Köyü İlköğretim Okulu'na 2 vekil öğretmenin ataması yapıldı. Ancak bu öğretmenler birinci kademe eğitimi için atandı. Okuldaki ikinci kademe öğretmen ihtiyacını ise sözleşmeli öğretmen atamasıyla gidermeyi planlıyoruz.'' Kasımoğlulları, il genelindeki eğitim sorunlarını aşmak için ellerinden geleni yaptıklarını belirterek, hiçbir öğrencinin eğitimden yoksun kalmayacağını bildirdi. 
     
</TEXT>
</DOC>
