<DOC>
<DOCNO> 250966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonyas05.html </URL>
<DATE> 2004/06/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Brad Pitt, makyaj yapıp öje sürüyormuş 
</HEADLINE>
<TEXT>

     ''Truva'' filminde etekle kamera karşısına geçen ünlü aktör Brad Pitt'in yeğenlerini sevindirmek uğruna makyaj yapıp tırnaklarına oje sürdüğü ortaya çıktı. 
     Internetteki ''imdb'' sitesinin haberine göre, ünlü aktörün kızkardeşi Julie Neal, yeğenleriyle yaptığı sevimli oyunları anlatmak uğruna Pitt'in karizmasını yerle bir etti. 
     Neal, 40 yaşındaki kardeşinin 6 yaşındaki ikiz yeğenlerini ziyaretinde ''türlü oyunlarına'' izin verdiğini ifade ederek, ''Brad, saçlarını fırçalamalarından nefret ediyor. Ama kızlarımın ona makyaj yapmalarına ve tırnağına oje sürmelerine izin veriyor. Hatta kendi de eşlik ediyor'' dedi. 
     Pitt'in yeğenlerine çok düşkün olduğunu dile getiren Neal, ünlü aktörün bu oyunlara izin vermesinin nedenini de, ''Adeta onlar için çıldırıyor'' diye açıkladı. 
     Brad Pitt'in küçük kardeşi Doug Pitt de aktörün çocuklara düşkünlüğünü doğrularken, bu ilgiyi, ''Benim çocuklarımla da çok ilgili. Onun üzerine tırmanıyor, yuvarlanıyorlar. Sanki o da büyük bir çocuk'' sözleriyle ortaya koydu. 
     Brad Pitt, eşi Jennifer Aniston'ın rol aldığı ''Friends'' dizisinin ekranlara veda etmesinin ardından yaptığı açıklamada artık üç kişilik bir aile için hazır olduklarını söylemişti. 
     
     ''EMEKLİ'' BATMAN DE BRAD'E SATAŞTI 

     Bu arada, beyazperdenin ''emekli'' Batman karakterlerinden Val Kilmer, Brad Pitt ile ilgili London Express'e ilginç bir açıklamada bulundu. 
     ''Alexander'' adlı filmde Büyük İskender'i canlandıran ve film boyunca Pitt'in ''Truva'' filmindeki gibi sık sık kaslarını sergileyen oyuncu, ''Brad Pitt'in fotoğraflarını gördüm. Hepsinin üzerinde oynanmış bildiğiniz gibi... Yakışıklı bir adam, ama bence çelimsizin biri'' dedi. 
     Brad Pitt, ''Truva'' filmindeki Aşil rolü için aylarca özel eğitmenler eşliğinde vücut çalışmıştı. 

     
</TEXT>
</DOC>
