<DOC>
<DOCNO> 292120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur15.html </URL>
<DATE> 2004/11/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Öldüren gurur 
</HEADLINE>
<TEXT>

     Fatih KARAÇALI DHA 

ADANA'da kendisine tokat atmasını gururuna yediremeyen 17 yaşındaki Tahir K., ağabeyi 30 yaşındaki Olgun K.'yı köy kahvesinde bıçakladı. Hastaneye kaldırılan ağabey Olgun K. hayatını kaybetti. 
     Olay Merkez Seyhan İlçesi'ne bağlı Şambayat Köyü'nde meydana geldi. Önceki akşam yemekten sonra köy kahvesine giren Olgun K., çayını söyleyip masaya oturduğu sırada, içeri giren kardeşi Tahir K. ile tartışmaya başladı. 
     Olgun K., "Ben sana olduğum yere gelmemeni söylemedim mi Niye laf dinlemiyorsun '' diyerek kardeşine saldırdı. İki kardeş arasındaki tartışmayı kahvede bulunanlar yatıştırırken, ağabey Olgun K. "Yandım anam'' diyerek yere düştü. 
     Ne olduğunu anlayamayan köylüler, Olgun K.'yı yerden kaldırmaya çalışırken, tartıştığı kardeşi Tahir K. hızla olay yerinden kaçtı. Köylüler yerden kaldırdıkları ağabey Olgun K.'nın sol koltuk altından yaralı olduğu görünce bir otomobile koyup Numune Hastanesi'ne kaldırdı. Yapılan müdahaleye rağmen Olgun K. yaşamını yitirdi. 
     Olay yerinden kaçan Tahir K., 3 saat sonra Küçükdikili Jandarma ekiplerince yakalandı. Yaşının küçük olması nedeniyle ifadesi alınamayan Tahir K., jandarmaya, "Bundan 2 ay önce bezelye tarlasında çalışırken, ağabeyim Olgun, benim iyi çalışmadığımı söyleyerek dövdü. Kimseye söylemedim ama yaptığını da içime sindirememiştim. Dün yine evde tartıştık, bana tokat attıktan sonra bir daha beni görmek istemediğini söyledi. Bunu da kimseye söylemedim. Akşam da kahveye gittiğini görünce, ekmek bıçağını alıp peşinden gittim. Yine saldırıp dövmeye çalışınca bıçağı vurdum'' dedi. 
     Hastanede yaşamını yitiren Olgun K.'nın cenazesi Adli Tıp Kurumu'ndaki otopsinin ardından toprağa verilmek üzere Şambayat Köyü'ne götürüldü. Katil zanlısı Tahir K. sorgusundan sonra adliyeye sevkedilecek. 
     
</TEXT>
</DOC>
