<DOC>
<DOCNO> 277200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo08.html </URL>
<DATE> 2004/10/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sakaryaspor'da moraller bozuk... 
</HEADLINE>
<TEXT>

     Sakaryaspor'da Diyarbakırspor yenilgisinin üzüntüsü yaşanıyor. 
     Sakaryaspor Teknik Sorumlusu Şaban Yıldırım, AA muhabirine yaptığı açıklamada, deplasmanda yaptıkları Diyarbakırspor maçından bekledikleri sonucu alamadıklarını kaydetti. 
     Maçın ilk yarısında rakibe oranla daha iyi mücadele ettiklerini ifade eden Yıldırım, ''Bir yerlerde hata yapıyoruz, bunu arayıp bulmak zorundayız'' dedi. 
     Lige verilen arada eksikleri gözden geçirme fırsatı bulacaklarını belirten Yıldırım, şunları kaydetti 
     ''Zaman zaman güzel futbol oynuyoruz. Fakat henüz arzuladığımız ideal futbolu yakalayamadık. Ters giden bir şeyler var. Sonuçlar üzerinde iyi durup, araştırmalar yaparak bunları tespit etmeliyiz. Eğer bir hata varsa bunun sorumlusu benim. Eksikleri ve hataları gidermek zorundayız'' diye konuştu. 
     Sakaryaspor, Ankaragücü maçının hazırlıklarına yarın başlayacak. 
     
</TEXT>
</DOC>
