<DOC>
<DOCNO> 287418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko14.html </URL>
<DATE> 2004/11/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ziraat Bankası'nın 9 aylık net karı 1.2 katrilyon lira... 
</HEADLINE>
<TEXT>

     Ziraat Bankası'nın enflasyondan arındırılmış mali tablolara göre, bu yılın dokuz aylık döneminde 1 katrilyon 264 trilyon lira net kar elde ettiği bildirildi. 
     Ziraat Bankası Genel Müdürü Can Akın Çağlar yaptığı açıklamada, bu yılın dokuz aylık döneminde 1 katrilyon 725 trilyon lira brüt kar sağlandığını, bu dönem için ayrılan 461 trilyon liralık vergi karşılığından sonra 1.2 katrilyon lira net kar elde edilerek, Banka'nın Türkiye'nin en karlı bankası olma konumunu sürdürdüğünü kaydetti. 
     Banka'nın 2003 yılı 9 aylık net dönem karının 807 trilyon lira olduğunu hatırlatan Genel Müdür, buna göre bu yıl aynı döneminde elde edilen kar ile 2003 yıl sonu karı olan 1 katrilyon 72 trilyon liranın da aşıldığını bildirdi. 
     Çağlar, şöyle devam etti 
     ''Banka'nın karlılığındaki artışta en önemli etken, yaygın şube ağı ile yüksek düzeyde faiz marjı ve faiz dışı gelir yaratma kapasitesinin yanı sıra, son bir yıldır kredilerde gözlemlenen önemli artışlar sayesinde kredilerden alınan faiz, ücret ve komisyonların toplam giderleri karşılayacak duruma gelmesidir. Banka aktif toplamı geçen yılın aynı dönemine göre yüzde 29 oranında büyüyerek, Türk Lirası bazında 55 katrilyon lira, dolar bazında ise 37 milyar dolara ulaştı. 
     Banka mevduatlarında da 2003 ve 2004 dokuz aylık dönemler dikkate alındığında, yüzde 26'lık bir artış yaşanarak 39 katrilyon liraya ulaşırken, Türk Lirası mevduatta yüzde 30, yabancı para mevduatta yüzde 14 olan sektör paylarımız korundu.'' 
     
     ''KREDİLERDE DE ÖNEMLİ ARTIŞLAR SAĞLANDI'' 

     Türkiye ekonomisindeki olumlu gelişmelere paralel olarak Banka'nın uzun yıllar kredilendirme işlevinden uzak kalma politikasının 2003 yılından itibaren değiştirildiğini de belirten Çağlar, ''Kredilendirme süreçlerinin yeniden başlatılması ile yalnızca zirai kredilendirmelerle yetinilmemiş, aynı zamanda ticari ve bireysel kredilerde de önemli artışlar sağlanmıştır'' dedi. 
     Çağlar, 2004 yılında bankanın tarımsal kredilerde, bireysel çiftçilere sunulan yeni kredi ürünleri ve varolan kredi limitlerinin artırımı sayesinde, geçen yılın Eylül ayına göre yüzde 368'lik artışla 843 trilyon lira zirai kredi kullandırarak, yıl sonu hedefi olan 1.2 katrilyon liraya ulaşmada önemli aşama katedildiğini söyledi. 
     Bu yıl tüketici kredileri ve bireysel krediler pazarına da eğilerek hem fiyatlandırma hem da ürün çeşitliliğindeki artış sayesinde, önceki döneme göre bireysel kredilerde yüzde 190 artışla 2.4 katrilyon liralık, ticari kredilerde ise yüzde 84'lük artışla 1.2 katrilyon liralık kredi hacmine ulaşıldığını bildiren Çağlar, şöyle devam etti 
     ''Türkiye'de 459 belde ve belediyede Ziraat Bankası'ndan başka banka şubesinin olmadığı ve bu yörelerde yaşayan milyonlarca vatandaşımızın tarımsal, ticari ve bireysel finansman ihtiyaçlarının karşılanma çabası Bankamızın yalnızca ticari saikle hareket etmenin ötesinde sosyal sorumluluğunun bir göstergesi olarak algılanmalıdır. 
     Bu başarının sağlanmasında en büyük paya sahip olan Bankamız personeline ve 141 yıldır güvenini esirgemeyen milyonlarca müşterimize şükranlarımızı arz ederiz.'' 

     
</TEXT>
</DOC>
