<DOC>
<DOCNO> 285856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur36.html </URL>
<DATE> 2004/11/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tarım arazisinde esrarengiz yangınlar... 
</HEADLINE>
<TEXT>

     Kahramanmaraş'ın Türkoğlu İlçesi Sağlık Ovası'ndaki tarım arazileri, henüz belirlenemeyen nedenle yanıyor. 
     İlçe Tarım Müdürü Murat Türkmen, AA muhabirine yaptığı açıklamada, yanan bölge üzerinde yaptıkları incelemede, arazi üzerinde 1-1.5 metre tabaka halinde bulunan fosillerin yandığını saptadıklarını belirtti. 
     Arazi üzerinde bilim adamları tarafından detaylı bir inceleme yapılması gerektiğini ifade eden Türkmen, ''Yanma, binlerce dönüm tarım arazisini kullanılamaz hale getirmiş. Yangın, herhangi bir cam parçasının mercek görevi yapmasıyla ya da haricen bırakılan bir ateş sebebiyle başlamış olabilir'' dedi. 
     Türkmen, bölgede bulunan arazilerin çok verimli olduğunu, çiftçilerin gübre dahi kullanmadığını ve bölgede turba madeni bulunduğunu kaydederek, ancak yanan arazilerin, bir daha tarım alanı olarak kullanılamadığını söyledi. 
     Yanmayla ilgili olarak bölgedeki köy korucularının gerekli tedbirleri alması gerektiğini ifade eden Türkmen, yanan alan üzerinde helikopterle ya da iş makineleriyle söndürme işlemi yapılarak, yanmanın diğer arazilere sıçramasının önlenebileceğini belirtti. 
     
     ''MİNERALLER ISININCA TOPRAK YANIYOR'' 
     Orman Bölge Şefi İbrahim Kırkgeçit de bölgenin birinci derecede deprem bölgesi olduğu için jeolojik bir hareketlenmeden söz edilebileceğini, çıkan yangınların da bu tezi doğruladığını savundu. Toprakta zengin mineraller bulunduğunu da ifade eden Kırkgeçit, ''Bu nedenle bu mineraller ısınınca toprak yanıyor ve sonuçta bu alanlar tarım dışı kalıyor'' dedi. 
     
     ''TARIM ARAZİLERİ KULLANILAMIYOR'' 
     Bölgede incelemelerde bulunan Türkoğlu Kaymakamı Gazi Levent Kurtoğlu da yaklaşık 35-40 bin dönüm tarım arazisinin bir bölümünde yanma olayı meydana geldiğini belirterek, şöyle konuştu 
     ''İlgili kurum ve kuruluşlarla hemen görüşerek, hazırlanacak raporlar çerçevesinde harekete geçeceğiz. Bu bölgede yıllardır süregelen bir olay. Bu nedenle tarım arazilerinin büyük bölümü kullanılamaz hale gelmiş. Bu soruna köklü ve kalıcı bir çözüm bulmak durumundayız.'' Kurtoğlu, hazırlanan raporları ve bölgede çekilen fotoğrafları, başta Kahramanmaraş Valisi İlhan Atış olmak üzere ilgili kurumlara ileteceklerini bildirdi. 
     
</TEXT>
</DOC>
