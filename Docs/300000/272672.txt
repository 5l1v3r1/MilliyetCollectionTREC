<DOC>
<DOCNO> 272672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy05.html </URL>
<DATE> 2004/09/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kerry'nin kardeşinden Türkiye'ye mesaj var... 
</HEADLINE>
<TEXT>

     ABD'de Demokrat Parti başkan adayı John Kerry'nin kampanyasında aktif olarak çalışan kızkardeşi Diana, ''Türkiye ve dünyanın iyiliği için, kardeşi John Kerry'nin kasım ayındaki ABD başkanlık seçimini kazanmasının çok önemli olduğunu'' söyledi. 
     Washington'daki Demokrat Parti Kadınlar Ulusal Kulübü'nde AA'ya demeç veren dil bilimci ve öğretmen Diana Kerry, Cumhuriyetçi Partili ABD Başkanı George Bush ile Demokrat Parti başkan adayı John Kerry arasındaki başkanlık seçimi için ''Hayatımızın en önemli seçimi'' değerlendirmesini yaptı. 
     Demokrat aday John Kerry'ye çok benzeyen yüz hatlarıyla dikkati çeken Diana Kerry, özellikle bu seçimde önemli olduğunu düşündükleri, yurtdışında yaşayan Amerikalıları, seçmen olarak kaydolmaya ve oy vermeye teşvik eden ''100 şehir'' adlı bir kampanya yürütüyor. Bu kampanya çerçevesinde, Demokrat Partili eski dışişleri bakanlarından Madeleine Albright'ın da aralarında olduğu başka demokratlarla birlikte Diana Kerry, 100 dünya şehrini gezerek, kardeşinin seçim kampanyasına oy toplamaya çalışıyor. Diana Kerry, ''Bizim yapmaya çalıştığımız, bu çok önemli seçimde oy verme coşkusu yaratmak. Yurtdışındaki bütün Amerikan vatandaşlarını ve çifte vatandaşları, her nerede yaşıyorlarsa, internet adresimiz aracılığıyla seçmen olarak kaydolmaya ve zamanı geldiğinde oy kullanmaya cesaretlendiriyoruz'' dedi. 
     Bush yönetimini doğrudan eleştirmekten çekinmeyen kızkardeş Kerry, ''Bu gidişatı, bu liderliği değiştirmemiz, milletler toplumuna dönmemiz, dünyayı daha güvenli yapmak için geleneksel müttefiklerle çalışmamız gerek'' diye konuştu. 
     
     BUSH YÖNETİMİ FELAKET 

     Yurtdışındaki seçmenleri nasıl Demokrat Parti'ye oy vermeye ikna edecekleri sorulan Kerry, başta askerlik görevini yerine getiren Amerikalılar olmak üzere, özellikle yurtdışındaki seçmenlerin, ''Bush yönetimi döneminde ortaya çıkan Amerikan karşıtlığını'' daha iyi anladığını ve bu yüzden de Demokrat Parti'ye oy vereceğini iddia etti ve şöyle dedi 
     ''Mevcut yönetimin politikaları, bizim dünyayla bağlarımızı zayıflattı, ilişkilerimizi tehlikeye attı. Hukuk kurallarına uymalı, uluslararası toplumla çalışmalıyız. Gerçek bir liderlikle, dünyayı arkamıza alarak çalışmalıyız. Türkiye ve dünyanın başka bölgelerinde yaşayan insanlar, mevcut yönetimin dünyadan kopuk hareketlerini günbegün izliyor ve bu yönetimin politikalarının gerçekten felakete yol açtığını anlıyor.'' Diana Kerry, Irak'ta görev yapan Amerikan askerlerinin büyük çoğunluğunun da, diğer yerlerdeki askeri personel gibi Demokrat Parti'ye oy vermesinin beklendiğini söyleyerek şöyle devam etti 
     ''Irak'taki askerler, kelimenin tam anlamıyla ön cephedeler. Ben o perspektifle askerlerin Demokrat Parti'ye oy vereceğine inanıyorum. Üniformalı kadın ve erkeklerimiz, asker aileleri, çok büyük bir bedel ödüyor, büyük fedakarlıkta bulunuyor, ancak karşılığında ihtiyacı olan gerçek desteği alamıyor. Mevcut yönetim, askeri liderlerin, ABD Dışişleri Bakanlığı personelinin savaşla ilgili uyarılarını görmezden gelerek üniformalı insanlarımızın hayatını tehlikeye attı. Hiç adil olmayan şekilde bölgede kalışları uzatıldı. Sağlık sigortalarının maliyetiyle kendileri uğraşıyor. Bu insanlar, John Kerry'ye oy verecek.'' 
     
     TÜRKİYE'YE MESAJ 

     Demokrat Parti kampanya yetkililerinin ve John Kerry'nin, ''Türkiye gibi geleneksel müttefiklerle yeniden çalışmayı ve herkesin yararına olacak dostluk ve ilişkileri yeniden kurmayı'' sabırsızlıkla beklediğini söyleyen Diana Kerry, ''Umarım bütün yurtdışındaki Amerikan vatandaşları, kardeşim John'a oy verecekler. O gerçek bir lider ve hepimiz için daha iyi, daha barışçı bir gelecekte kararlı'' dedi. 
     Babasının diplomat olması dolayısıyla Norveç ve Almanya'da eğitim gören Diana Kerry, 1970'li yıllarda Tahran'da öğretmenlik yaptığı sırada Türkiye'yi birkaç kez ziyaret etme imkanı bulduğunu da anlattı ve ''Türkiye'yi tekrar ziyaret etmeyi çok isterim'' diye konuştu. 
     ABD'nin eski Başkanı Bill Clinton ve Başkan George Bush'un, Türkiye'nin AB üyeliği sürecine daima destek olduklarının hatırlatılması üzerine Diana Kerry şunları söyledi 
     ''Kardeşim John'un da, Türkiye'nin AB üyeliğini destekleyeceğini düşünüyorum. Siyasi konularda fikir belirtemeyeceğimi söylemeliyim. Ancak John Kerry, Türkiye'nin bir NATO müttefiki olarak katkılarına elbette değer veriyor ve Türkiye'ye, daha fazla fırsat tanınmasının destekçisi olacaktır. Aynı şekilde ABD'deki Türk asıllı Amerikalıların bizim toplumumuza yaptığı katkıya da çok değer veriyoruz.'' 
     
     ''BUSH KARDEŞİMİ KARALAMA KAMPANYASINDA'' 

     Diana Kerry, basında John Kerry'nin Vietnam Savaşı dönemi askerlik kayıtlarının ve kahramanlıklarının sorgulanmasını ''çok talihsiz bir durum'' olarak niteledi ve bunun, ''karşı tarafın'' kampanya taktiği olduğunu kaydetti. Kerry, ''Kardeşimin kayıtlarını ve ününü sorgulayan bir karalama kampanyasına odaklanmış durumdalar. Bunların yalan olduğu ortaya çıktı. Donanma kayıtları, resmen kardeşimin Vietnam'daki faaliyetlerini kahramanlık olarak tanıdı. Bu karalama kampanyasını yürüten grupların doğrudan Cumhuriyetçi Parti'nin Beyaz Saray kampanyasıyla bağlantıları ortaya çıkarıldı'' dedi. 
     Kızkardeş Kerry, Bush'un seçim kampanyası yetkililerinin, dikkati karalama kampanyasına çekerek, seçimlerde tartışılması gereken önemli konulardan kaçındığını öne sürdü ve şöyle devam etti 
     ''Çünkü George Bush'un ekonomi, sağlık, çevre, eğitim, uluslararası ilişkiler, savaşın idaresi, Irak savaşının gittiği yön, nükleer silahların yayılımı ve Ortadoğu barışı konularındaki felaket kayıtlarından bahsetmek istemiyorlar. Halbuki bunları konuşmamız, tartışmamız lazım. Bush, bu karalamaların geri çekilmesi için bizzat çağrıda bulunmalı. Bence bunu hala yapmamış olması, gerçeklere ilgi duymadığının bir göstergesi.'' Diana Kerry, oy toplamak için öncelikle, en fazla Amerikalının yaşadığı Meksika, Kanada, İngiltere ve Almanya üzerinde yoğunlaştıklarını kaydetti. Kerry kampanyasının Türkiye'de de Amerikalıları oy kullanmaya teşvik etmek üzere birkaç adamı bulunuyor. 
     Diana Kerry, dünyanın 150 ülkesinden, oy kullanmak üzere Amerikalı seçmenlerin Demokrat Parti internet sitesi aracılığıyla kayıt yaptırdığını söyledi. 
     ABD dışındaki Amerikan askeri personeli ve ailelerinin nüfusu 550 bin. Tahminlere göre yurtdışında yaşayan Amerikalı seçmen sayısı 2-3 milyon civarında bulunuyor. Geleneksel olarak bu Amerikalıların sadece yüzde 30'u oy kullanıyor. Yurtdışı oyların hiçbir zaman sayılmadığı veya vergi idaresinin, oy verenlerin izini takip ederek eski vergi borçlarının tahsiline kalkıştığı da yaygın söylentiler arasında bulunuyor. Ancak internet seçmen kaydı yaptırmayı kolaylaştırdığı için, bu yıl daha fazla katılım görüleceği tahmin ediliyor. 
     
</TEXT>
</DOC>
