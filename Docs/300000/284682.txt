<DOC>
<DOCNO> 284682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur12.html </URL>
<DATE> 2004/10/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
"Kaplanlar hatayı hiç affetmezler"... 
</HEADLINE>
<TEXT>

     Kahramanmaraş Özel Sezal Hayvanat Bahçesi yırtıcı hayvanlar bölümü bakıcısı Remzi Çam, kaplanların hatayı hiç affetmediklerini belirterek, ''Bu hayvanlara karşı her an dikkatli olmak lazım, her zaman tehlike var'' dedi. 
     Hayvanat Bahçesi'nde 6 yıldır yırtıcı hayvanların bakıcılığını yapan Çam, AA muhabirine yaptığı açıklamada, hayvan bakıcılığının çok büyük dikkat gerektirdiğini belirtti. 
     Yırtıcı hayvanların hata kabul etmediğini ifade eden Çam, ''Mehmet Geçibesler'in ölümüyle sonuçlanan olayın acemilik sonucunda meydana geldiği kanısındayım'' dedi. 
     İki Bengal kaplanı ve yavrularının sorumluluğu altında olduğunu, ifade eden Çam, şöyle konuştu 
     ''Gaziantep'teki arkadaşımız diğer ceylan ve geyik gibi tırnaklı hayvanlardan birden bire yırtıcı hayvan bakıcılığına geçmiş, bu bir kere çok yanlış. Belki bir anda bir devenin yanına girersen sorun olmaz fakat kaplanın yanına girersen sonuç böyle olur. Kaplanlar, hatayı hiç affetmezler.'' Kaplanlara küçük yaştan beri baktığı için onlarla arkadaş gibi olduğunu, günde bir iki kez başlarını kaşıyıp okşadığını belirten Çam, özellikle adı Mesut olan kaplanı yanına çağırdığında hemen geldiğini ve kafesine rahatlıkla girdiğini söyledi. 
     Kaplanlar huysuz olduğu zamanlarda kafeslerine girmediğini hatta yemeklerini kafesin üzerinden attığını ifade eden Çam, ''Bu hayvanlara karşı her an dikkatli olmak lazım, her zaman tehlike var. Onların dilinden iyi anlamak gerekiyor. Kaplanların şimdiye kadar bana olumsuz bir davranışlarını görmedim'' diye konuştu. 
     Çam, Gaziantep hayvanat bahçesinde gerçekleşen olay sonrasında yırtıcı hayvanların bulunduğu bölümlerin kilitlerini yeniden kontrol ettiklerini ve bir eleman daha aldıklarını kaydetti. 
     
</TEXT>
</DOC>
