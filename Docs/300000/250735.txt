<DOC>
<DOCNO> 250735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/gun08.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Öcalan pazarlığı 
</HEADLINE>
<TEXT>


PKK'dan ayrıldıkları belirtilen Osman Öcalan ile Nizamettin Taş'ın başını çektiği grubun Türkiye'ye teslim edilmesi için pazarlık yapıldığı iddia edildi 

ŞEYHMUS ÇAKAN Musul DHA 

PKK KONGRA - GEL'in yeni yönetiminde yer almayan ve "Barış İnisiyatifi Girişim Komitesi" adıyla bildiri yayımlayan Osman Öcalan ile Nizamettin Taş'ın başını çektiği grubun Türkiye'ye teslim edilmesi için pazarlık yapıldığı iddia edildi. Adının açıklanmasını istemeyen bir Kürt yetkili, eşleri ile birlikte ABD'nin kontrolündeki Musul'da kaldıkları belirtilen grubun yeni bir örgüt kurmak için çalışmalar yaptığını söyledi. ABD'ye yakın kaynaklar ise grubun Türkiye'ye teslim edilmeleri için görüş alışverişi yapıldığını ifade etti. Aynı kaynak, grubun ABD kontrolündeki Musul Havalanı'nda olduğunu söyledi. 
ABD'ye sığınan örgüt üyelerinin tekrar Kandil Dağı'na dönmesi konusunda KONGRA - GEL Başkanı Zübeyir Aydar'ın da üst düzey örgüt elemanlarını görevlendirdiği öne sürüldü. Ancak grubun ABD kontrolündeki Musul havaalanında bulunması nedeniyle görüşmelerin yapılamadığı belirtildi. 



</TEXT>
</DOC>
