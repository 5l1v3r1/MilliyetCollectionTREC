<DOC>
<DOCNO> 262873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur17.html </URL>
<DATE> 2004/08/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Metroda başlayan aşk, nikah masasında son buldu... 
</HEADLINE>
<TEXT>

     ngiltere'ye dil eğitimi için giden Bursalı Selen Adanur, 3 yıl önce bir metro istasyonunda adres sorarak tanıştığı İngiliz Peter Appleton ile evlendi. 
     İngiltere'de Harley Davidson, Jaguar, Merril Lynch gibi tanınmış markalara yayın yapan bir ofset firmasında proje müdürü olarak çalışan İngiliz Peter Appleton ile hayatını birleştiren Selen Adanur, AA muhabirine yaptığı açıklamada, 2001 yılında Londra'ya dil eğitimi almak için gittiğini ve burada eşiyle tanıştığını söyledi. 
     İngiltere'de yabancıların oturdukları adresi kayıt ofisine bildirmeleri gerektiğini belirten Adanur, ''Ben de ofise gitmek üzere metro istasyonuna gittim. Burada Peter'a kayıt merkezine nasıl gidebileceğimi sordum, o da bana gideceğim yeri tarif etti. Ondan ilk gördüğüm anda çok hoşlandım. Bana telefon numarasını verdi. Böylece tanışmış olduk'' dedi. 
     Kendisinin o sırada Londra'da, Peter'ın ise Londra'ya 1.5 saatlik mesafede olan Leicter şehrinde oturduğunu anlatan Adanur, Peter ile birkaç kez telefonda görüştüklerini ve İngiltere'de 1 yıl kaldıktan sonra Türkiye'ye geri döndüğünü kaydetti. 
     Adanur, Türkiye'ye döndüğünde Peter ile mail yoluyla görüştüklerini dile getirerek, şunları söyledi 
     ''Geçtiğimiz Ocak ayında Türkiye'ye tatile geldi. Onunla görüştük. İngiltere'ye dönerken çok üzüldü. Daha sonra bana telefonda evlilik teklif etti. Ben de teklifini kabul ettim. Nisan ayında da Bursa'ya gelerek beni babamdan istedi. Ailem bu duruma çok şaşırdı. Ama onu sevdiğim için evlenmemize izin verdi.'' Selen Adanur, Bursa'daki nikahın ardından, İngiliz geleneklerine göre bir düğün daha yapacaklarını sözlerine ekledi. 
     
</TEXT>
</DOC>
