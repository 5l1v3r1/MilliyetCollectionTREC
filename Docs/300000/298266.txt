<DOC>
<DOCNO> 298266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur04.html </URL>
<DATE> 2004/12/16/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Murat Demirel TMSF yetkilisini rehin aldı 
</HEADLINE>
<TEXT>

     El konulan Egebank'ın eski sahibi Murat Demirel, evine haciz için gelen Tasarruf Mevduatı Sigorta Fonu yetkilisini bir süre rehin tuttu. Murat Demirel'in fon yetkilisini silahla tehdit ettiği öne sürülüyor. 
     İddiaya göre TMSF görevlisi Ahmet Ocak ve iki kişi tebligat için Murat Demirel'in evine gitti. Kapıyı açan Murat Demirel, Ahmet Ocak'ı içeri aldı ve diğer iki görevli geri döndü. 
     Demirel'in avukatı TMSF görevlisini evin alt katına alarak ikramda bulundu. Bir süre sonra odaya elinde silahla giren Yahya Murat Demirel TMSF görevlisi Ahmet Ocak'ı tehdit etti ve Ocak'ı 45 dakika kadar rehin tuttu. 
     Demirel rehin alma olayını yalanladı Demirel'in korumaları ise olay yerinde bulunan gazetecileri tartakladı. Daha sonra gazetecilere açıklamada bulunan Murat Demirel, rehin alma iddialarını reddetti. 
     
     Demirel hakkında suç duyurusu 
     Yahya Murat Demirel hakkında, ''TMSF tebligat görevlisine yönelik eylemleri'' nedeniyle savcılığa suç duyurusunda bulunulduğu bildirildi. 
     Yahya Murat Demirel'e ait iki ayrı adreste de haciz işlemi yapıldı. Demirel'in evinden haczedilen eşyanın taşınmasına da başlandı. Ortaköy Enverpaşa Korusu'ndaki evde daha önce mahkeme kararıyla haczedildiği belirtilen çeşitli eşya, evin önünde bekletilen dört ayrı nakliye aracına yüklenmeye başlandı. 
     
</TEXT>
</DOC>
