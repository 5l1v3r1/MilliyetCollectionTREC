<DOC>
<DOCNO> 293334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun16.html </URL>
<DATE> 2004/11/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tayfun Filipinler'i yerle bir etti, 348 ölü var 
</HEADLINE>
<TEXT>

     Filipinler'in kuzeyini etkisi altına alan tayfunda ölenlerin sayısı 348'e yükseldi. 
     Sosyal Refah Bakanı Corazon Soliman, ABS-CNB televizyonuna yaptığı açıklamada, başkent Manila'nın yaklaşık 70 kilometre doğusundaki Quezon eyaletinde 316 kişinin öldüğünü, 150 kişinin kaybolduğunu bildirdi. 
     Sivil Savunma Dairesi'nden yapılan açıklamada, Aurora'da 19, Rizal eyaletinde 8, Marikina'da ve Camarines Norte eyaletinde de birer kişinin yaşamlarını yitirdiği belirtildi. 
     Savunma Bakanı Avelino Cruz ise, tropik Nanmadol tayfununun Filipinler'e doğru yöneldiğini söyleyerek, bunun bir önceki tayfundan çok daha fazla zarar verebileceği uyarısında bulundu. 
     Yetkililer, Manila'nın kuzeyindeki Bulacan eyaletinde 3 kişinin öldüğünü açıkladı. Yetkililer, aşırı yağışlar sonucunda ülkenin kuzeyindeki sahil kentlerinin sular altında kalarak harap olduğunu söylediler. Sel felaketi ve toprak kaymaları nedeniyle kurtarma ekiplerinin çalışmakta büyük güçlük çektiği ve ölü sayısının artmasından endişe edildiği belirtiliyor. 
     Toprak kaymaları ve sel nedeniyle arama kurtarma ve yardım çalışmalarının aksadığı kaydedildi. 
     
</TEXT>
</DOC>
