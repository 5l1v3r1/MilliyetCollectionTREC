<DOC>
<DOCNO> 293241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko08.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki yılda bir kriz döngüsü kırıldı' 
</HEADLINE>
<TEXT>


Dünya Bankası Türkiye Direktörü Vorkink, "İki yıl iyileşme, bir yıl kriz döngüsünü kırdınız" dedi 

İHSAN DÖRTKARDEŞ DHA 

Dünya Bankası Türkiye Direktörü Andrew Vorkink, Türkiye'de iki yılda bir yaşanan ekonomik krizler döngüsünün kırılmış göründüğünü söyledi. 
Amerika'nın Sesi Radyosu'nun sorularına yanıt veren Vorkink, şunları söyledi "Son 15 yılda Türkiye çeşitli dönemlerde krizlere maruz kaldı. Genelde iki yıllık iyileşmeleri, bir yıllık krizler izledi. 2001'deki en şiddetlilerinden biriydi. O tarihten sonra hükümetler, olumlu politikalar izleyerek, iyileşme sağladı. Türkiye bu yıl için yüzde 10'luk bir büyümeye ulaşacak gibi görünüyor. Bu rakam oldukça etkileyici. Dünyada bu ölçüde bir büyüme oranına sahip ülke az. Türkiye, krizler döngüsünü kırmış gözüküyor. Ülke içi ve dışında tüketici güveni arttı." 

'Kredi ihtiyacı arttı' 
Vorkink, ekonomi hızla büyüdüğü için piyasalarda krediye olan ihtiyacın arttığını, yerel bankaların bunu tam olarak karşılayamadığını ve Dünya Bankası'nın da bu noktada devreye girdiğini belirtti. Vorkink, "Şu ana kadar Türkiye genelinde bin 300 girişimci bu kredilerden yararlandı. Bunun 3 bin 500'e çıkması planlanıyor" dedi. 

IMF, stand - by için geldi Türkiye Masası Şefi Rıza Moghadam başkanlığındaki Uluslararası Para Fonu IMF heyeti, bugün yeni stand - by çerçevesindeki çalışmalarına resmen başlıyor. Üç yıllık yeni stand - by anlaşması görüşmelerinin aralık ayı içinde tamamlanarak, niyet mektubunun imzalanması bekleniyor. 


</TEXT>
</DOC>
