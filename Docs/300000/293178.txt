<DOC>
<DOCNO> 293178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur30.html </URL>
<DATE> 2004/11/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ümraniye'de bir kadın cesedi bulundu 
</HEADLINE>
<TEXT>

     Ümraniye'de ormanlık alana atılmış bir kadın cesedi bulundu. 
     Çekmeköy'deki ormanlık alanın yola yakın kısmında bir ceset olduğunu farkeden vatandaşlar, durumu jandarmaya bildirdiler. 
     Olay yerine gelen jandarmalar, boğazında el izi ve başında yara tespit ettikleri, mavi renkli bluz, siyah renkli pantolon giyen ve yabancı uyruklu olabileceği düşünülen 25 yaşlarındaki bir kadının cesedini buldular. Ceset üzerinden, kimliğini belirlemeye yarayacak herhangi bir belge çıkmadı. 
     Jandarma yetkilileri, cesedin yakınında ani fren yapmış bir otomobilin lastik izleri olduğunu kaydederek, kadının muhtemelen boğazı sıkılarak başka bir yerde öldürüldüğü ve cesedinin de otomobilden atılmış olabileceği ihtimali üzerinde durulduğunu belirttiler. 
     Ceset, Ümraniye Cumhuriyet Savcısı'nın olay yerindeki incelemeleri tamamlamasından sonra Adli Tıp Kurumu'na kaldırıldı. 
     
</TEXT>
</DOC>
