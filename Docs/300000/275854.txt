<DOC>
<DOCNO> 275854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun08.html </URL>
<DATE> 2004/09/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
BBC Türkiye'nin AB üyeliğinden geri dönülemez 
</HEADLINE>
<TEXT>

     Fransa'da Türkiye'nin AB üyeliği için yapılan anketten çıkan sonuç ne olursa olsun, kararın referandumla değil, AB liderlerince alınacağına dikkat çekildi. 
     İngiliz medya kuruluşu BBC, Türkiye'nin AB üyeliği üzerinde yaşanan tartışmaları değerlendirdi. Türk Ceza Kanunu'na ilişkin olarak Türk hükümetinin son hamlesinin, AB ile ilişkilerin düzelmesi açısından isabetli olduğunu kaydeden gazete, AB Komisyonu'nun, İlerleme Raporu ile birlikte Türkiye'nin üyeliğinin etkilerine ilişkin bir rapor yayınlayacağını da belirtti. 
     AB yetkililerinin, özellikle tarımsal ve bölgesel destek konusuna sıcak bakmadıkları kaydedilen haberde, bir yetkilinin "bu harika ama anlamsız bir uygulama" sözlerine dikkat çekildi. Aynı yetkiliye dayanarak, Türkiye'nin 2015 yılında AB'yi girmesi halinde bile, para yardımını tam olarak alabilmesi için bir 10 yıl daha beklemesi gerektiğine işaret edildi. 
     Fransa Maliye Bakanı Nicolas Sarkozy ve Dışişleri Bakanı Michel Barnier'in, Türkiye'nin AB'ye girmesi konusunda referandum yapılması önerisinde bulunması, haberde, Fransa'da Türkiye'ye ilişkin tartışmaları soğutmak için ortaya konulan bir girişim olarak değerlendirildi. 
     BBC'de, Aralık ayında alınacak olan müzakerelere başlayıp başlamama kararının referandumla değil, AB liderlerince alınacağı vurgulanırken, Fransa Cumhurbaşkanı Jacques Chirac'ın, Türkiye'nin üyeliğinin "geri dönülemez" olduğu yönündeki sözlerinin de altı çizildi. 
     
</TEXT>
</DOC>
