<DOC>
<DOCNO> 254446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur27.html </URL>
<DATE> 2004/07/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Bayburtlu 'mahalle odası'ndan vazgeçmiyor... 
</HEADLINE>
<TEXT>

     Bayburt'ta, merkeze bağlı mahallelerde bulunan mahalle odaları, kız isteme, cenazelerde taziye kabul etme ve bayramlaşma gibi kültürel etkinliklere ev sahipliği yapıyor. 
     Merkeze bağlı Esentepe Mahallesi Muhtarı Şahmettin Albayrak, ilk olarak 1973 yılında Şingah Mahallesi'nde yaptırılan mahalle odasının, Bayburt kültürünün değişmez unsurlarından biri olduğunu belirtti. 
     Merkeze bağlı 14 mahallede toplam 22 mahalle odası bulunduğunu ifade eden Albayrak, ''Mahalle odaları Türkiye'de yalnızca Bayburt'ta bulunmaktadır. Mahallelerimizde kız isteme törenleri, cenaze olaylarında taziye kabulü, dini bayramlarda bayramlaşma bu odalarda yapılmaktadır'' dedi. 
     Mahalle odalarında yapılan kız isteme törenleriyle ilgili bilgi veren Albayrak, ''Kız ve erkek tarafı, kendi mahalle odalarında buluşur, ikramlar yapılır. Daha sonra erkek tarafı kız tarafının mahalle odasına gider. Kız tarafına ait mahalle odasında, gelinen mahallenin muhtarı ev sahibi olarak gelenleri karşılar. Kız isteme ve cevap verme olayı bu mahalle odasında gerçekleşir. Mahalle sakinlerinin hayırlı olsun dilekleri burada kabul edilir, ikramlar yapılır ve kız isteme sona erer'' diye konuştu. 
     Mahalle odalarında cenaze yıkamak için gasilhane, taziyeye gelenlere yemek vermek için mutfak ve çay ocağı, taziye için arayanlarla görüşülebilmesi için telefon bulunduğunu ifade ederek, cenaze sahibinin taziyeleri kabulü sırasında hizmetlerin, 3 gün boyunca mahalle sakinleri tarafından sunulduğunu söyledi. 
     Albayrak, mahalle odalarının, bulundukları mahallenin ortak malı olduğunu kaydederek, ''Odanın giderleri mahalle sakinleri tarafından ortaklaşa karşılanmaktadır. Bu geleneğimizi gelecek nesillere de aktararak devam ettirilmesini arzu ediyoruz. Temennimiz tüm Türkiye'de, mahalle odası kültürünün ve hizmet anlayışının örnek olarak alınması, hayata geçirilmesidir'' diye konuştu. 
     
</TEXT>
</DOC>
