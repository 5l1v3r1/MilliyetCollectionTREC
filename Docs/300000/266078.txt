<DOC>
<DOCNO> 266078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur18.html </URL>
<DATE> 2004/08/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
50 metrelik mektupla mutlu sonu yakaladı... 
</HEADLINE>
<TEXT>

     Hakkari'de bir kişi ayrıldığı sevgilisine, yazdığı 50 metrelik mektuptan sonra yeniden kavuştu. 
     Hakkari'de sevdiği kızla tartıştıktan sonra ayrılan Naci Kara, bir ay önce yazmaya başladığı 50 metrelik mektubu tamamlayarak soyadını açıklamadığı sevgilisi Nazlıcan'a gönderdi. Kara'nın sevgisini, üzüntüsünü, acısını ve sitemini dile getirdiği mektubu okuyan Nazlıcan ise kızgınlığını ve küskünlüğünü daha fazla sürdüremeyerek, barışmaya karar verdi. 
     Bu mektubun ardından kız arkadaşıyla yeniden biraraya gelmenin mutluluğunu yaşadığını ifade eden Naci Kara, Nazlıcan ile evlenme kararı aldıklarını belirtti. 
     Nazlıcan'dan bir kez daha ayrılmayı göze alamadığını ifade eden Kara, bundan sonraki yaşamı birlikte paylaşacaklarını söyledi. 
     Ailelerinin de bu sevgiye karşı çıkmadığını dile getiren Kara, düğün hazırlıklarına başladığını vurguladı. 
     Nazlıcan ise sevgilisinden aldığı mektubu 2 günde okuduktan sonra barışmaya karar verdiğini kaydetti. 
     Sevgilisi Kara'dan bir daha ayrılmayacağını bildiren Nazlıcan, ailelerin de evlilik kararına olumlu yaklaşmasının mutluluk verici olduğunu söyledi. 
     
</TEXT>
</DOC>
