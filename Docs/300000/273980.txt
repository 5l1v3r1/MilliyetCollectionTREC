<DOC>
<DOCNO> 273980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy12.html </URL>
<DATE> 2004/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Görevden alınan TCDD Genel Müdürü "Üniversiteye kırgınım" 
</HEADLINE>
<TEXT>

     Görevden alınan TCDD Genel Müdürü Süleyman Karaman, ''Görevden alınmak beni zerre kadar etkilemedi. Biz koltuk kavgasında değiliz'' dedi. 
     Karaman, bazı gazetecilerle yaptığı sohbet toplantısında görevden alınmasını değerlendirdi ve TCDD'de yaptığı çalışmaları özetledi. 
     Kazaların ardından hakkında yalan, yanlış şeyler yazıldığını, halkın yanıltıldığını ifade eden Karaman, ''Hayatım boyu, altında kaldığım tek iş bu oldu'' diye konuştu. 
     Göreve geldiklerinde trenlerin hızının, olması gerekenin çok altında bulunduğunu tespit ettiklerini, hedeflenen hızlara ulaşmak için Ankara-İstanbul hattı başta olmak üzere çalışmalara başladıklarını anlatan Karaman, TCDD'yi zarardan çıkarmak için 3 hedef belirlediklerini kaydetti. 
     Bu çerçevede, Hızlı Tren Projesi'nin temelinin atıldığını, trenleri normal hızlara ulaştırmak üzere kamuoyunda ''Hızlandırılmış Tren Projesi'' adıyla bilinen projeyi hayata geçirdiklerini ve TCDD'de altyapı ile işletmeciliği ayırmak üzere Yüksek Planlama Kurulu kararı çıkarıldığını belirten Karaman, Ankara-İstanbul hattının iyileştirilmesi için aylarca süren çalışma yapıldığını, 650 teknik eleman ve 5 bin 100 imza ile bu yolun hazır hale getirildiğini kaydetti. 
     Deneme seferleri sonrasında 16 makinist belirlendiğini, diğer makinistlerin ise buna sitem ettiğini ifade eden Karaman, herhangi bir eksik olup olmadığının da sivil toplum örgütlerine sorulduğunu ve Ankara-İstanbul arasında hızlandırılmış tren seferlerinin başladığını belirtti. ''Ben o trene 17 kez çoluğumla ve çocuğumla bindim'' diyen Karaman, hızlandırılmış trenlerin ''geliri giderini karşılayan ilk trenler'' olduğunu, buna ek olarak bu trenler sayesinde diğer trenlerin yolcu sayısının arttığını dile getirdi. 
     
     ''BİLİRKİŞİ RAPORU'NDA TRENİ DEVİREMEMİŞLER...-'' 
     Pamukova'daki kazaya değinen Karaman, ''Makinist 80 kilometre hızla gitseydi kaza olmayacaktı'' dedi. Kazanın ardından savcılığın oluşturduğu bilirkişinin hazırladığı raporda ''Treni deviremediklerinin anlaşıldığını'', treni raydan çıkaramayan bilirkişinin kusuru yola attığını, bunun üzerine bu raporu Hollanda'ya ve diğer demiryolu kürsüsü bulunan ülkelere gönderdiklerini ifade eden Karaman, Hollanda'dan, bilirkişinin hesaplamalarının eksik olduğu, kazanın hızdan kaynaklandığı bilgilerinin geldiğini söyledi. Karaman, öğrenim gördüğü üniversitenin raporuyla görevden alındığını ifade ederek, bu raporu eleştirdi. 
     ''Görevden alınmak beni zerre kadar etkilemedi. Biz koltuk kavgasında değiliz. Dün saat 23.00'e kadar çalıştım, bugün de çalışacağım, bundan sonra da çalışacağım'' diyen Karaman, Genel Müdürlük görevinde kalmak için hiçbir uğraş vermediğini ifade etti. 
     
     ''KALIBIMI BASARIM'' 
     ''Türkiye'de hocalar da demiryolunu tartışamaz. Buna kalıbımı basarım. Çünkü Türkiye'de öğrencilikten profesörlüğe kadar demiryolu mühendisliği, demiryolu bölümü, demiryolu kürsüsü yok'' diye devam eden Karaman, ''Belediye otobüsünü düşünün. Yol belediyenin, otobüs belediyenin, şoför belediyenin. Otobüs kaza yapınca hangi belediye başkanının istifasını istediniz. Bilirkişi raporunda bir de suç dağıtılmış. 8 4 biz kusurluymuşuz. Hangi yasaya göre suç dağıtıyorsun. Eğer sen yargılıyorsan, o zaman neden mahkemeye gidiyoruz'' diye konuştu. 
     Karaman, neden istifa etmediği yolundaki soruyu yanıtlarken, istifa dilekçesinin her zaman Bakan'ın cebinde olduğunu, ancak Bakanlar Kurulu'nun bilirkişi raporlarına göre karar verileceğini belirtmesi üzerine bu kararı beklediğini belirtti. 
     Halktan istifa etmesi yönünde hiçbir talep gelmediğini, sadece basının yanlış şeyler yazdığını anlatan Karaman, ''Birinci kazada ben istifa etseydim, ikinci kazada kim istifa edecekti. Basın dedi diye niye istifa edeyim ve ben illaki gideceğim diyemem. Bakanlar Kurulu kararına uydum ben'' şeklinde konuştu. 
     Karaman, ''Kırgın mısınız '' sorusu üzerine de ''Ben üniversiteye kırgınım. Ne Başbakan'a, ne Bakan'a kırgın değilim'' dedi. 
     Karaman, Ankara-İstanbul arası seyahat süresinin 6 saatin altında olacağını, bunu kimsenin değiştiremeyeceğini sözlerine ekledi. 
     Görevden alınan Genel Müdür Yardımcısı Ali Kemal Ergüleç de kaza gecesi sözlerinin çarpıtıldığını, 15 dakikalık konuşmanın içinde sadece ''Allah'' kelimesinin seçildiğini, söz konusu gazeteci hakkında fakir üniversite öğrencilerine verilmek üzere hukuki yollara başvurduğunu ifade etti. Ergüleç, ''Ayrıca çoluğumun çocuğumun nafakasıyla oynayan ve yalan yazan o gazeteci arkadaşımın öteki dünyada elim yakasında olacak'' dedi. 
     
</TEXT>
</DOC>
