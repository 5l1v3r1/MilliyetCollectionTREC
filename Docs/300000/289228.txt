<DOC>
<DOCNO> 289228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko07.html </URL>
<DATE> 2004/11/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye, sağlık turizminin gözbebeği... 
</HEADLINE>
<TEXT>

     Türkiye, sağlık turizminde gözbebeği bir ülke konumuna geliyor. 
     Amerika, Japonya, Yunanistan, İngiltere, Çin, Hollanda, Güney Afrika, Libya, Özbekistan ve Ürdün'ün de aralarında bulunduğu dünyanın dört bir köşesindeki ülkelerden her yıl binlerce hasta tedavi olmak için Türkiye'ye geliyor. 
     Kalp-damar cerrahisi, tüp bebek, jinekoloji, plastik ve estetik cerrahi, tümör ameliyatları, beyin cerrahisi, ortopedi ve diş gibi hemen her branşta gelen yabancı hastalar, gerek düşük maliyet, gerekse yüksek kalite ve teknoloji standartları nedeniyle Türk hastanelerini tercih ediyorlar. 
     International Hospital İstanbul Genel Müdürü Yaşar Yıldırım, AA muhabirine yaptığı açıklamada, yurtdışından gelen hastaların hizmet verdikleri bütün dallardan yararlandığını, özellikle referans gösterildikleri ve yoğun hasta aldıkları dalların kalp-damar cerrahisi, cerrahi yoğun bakım hastaları, tüp bebek, pediatrik onkoloji ve jinekoloji olduğunu söyledi. 
     Yurtdışında Japonya ve Hollanda ile anlaşmalı olarak çalıştıklarını, ayrıca iki ülkeyle anlaşma görüşmelerinin sürdüğünü belirten Yıldırım, International Hospital'ın Ocak 2003-Kasım 2004 döneminde yabancı hasta sayısının 12 bin 936 kişi olduğunu bildirdi. 
     ABD, Yunanistan, Almanya, İngiltere, Fransa, İspanya, İtalya, Hollanda, Norveç, Avusturya, Belçika, Bulgaristan, Cezayir, Çin, Finlandiya, Güney Afrika, Güney Kore, Irak, Japonya, KKTC, Kuveyt, Libya, Mısır, Rusya, Türkmenistan, Ürdün ve Suriye'nin aralarında bulunduğu birçok ülkeden kendilerine hasta geldiğini anlatan Yıldırım, dünya standartlarında sağlık hizmeti vermeyi misyon edindiklerini vurguladı. 
     Yabancı hastaların Türkiye'deki sağlık hizmetlerini tercih etmelerinin, tüm hastaneleri üst düzeyde teknoloji kullanmaya zorladığını anlatan Yıldırım, ''Yabancı hasta gelişi hem ekonomik açıdan hem de gelişmiş teknoloji kullanma açısından ülkemize ciddi avantajlar getirecektir. Sağlık turizminin mali katkısı, döviz girdileri ve hastane bütçesini olumlu etkilemesi ciddi bir avantajdır.'' Yaşar Yıldırım, yurt dışından hasta gelişinin organize olarak gelişmesi gerektiğini ifade etti. 
     
     ''ÜCRETLERDE FİYAT FARKI YOK'' 
     Acıbadem Sağlık Grubu Pazarlama ve Kurumsal İletişim Direktörü Meri Bahar da, görme bozukluğu, plastik ve estetik cerrahi ve diş tedavilerinin, hastaların tedavi masraflarını kendilerinin karşıladığı branşlar olarak Avrupa ülkelerine kıyasla tedavi kalitesi ve fiyat olarak tercih edildiğini söyledi. 
     Tüp bebek tedavisi, beyin cerrahisi, böbrek, prostat ve diz ameliyatları ile tümör özellikli ameliyatlar ve guatr için de Acıbadem Sağlık Grubu'nun hastalarca tercih edildiğini kaydeden Bahar, hastaların genelde Türklerin çok yaşadığı Almanya, Hollanda, Belçika, İsviçre, İngiltere olmak üzere Avrupa'dan, ayrıca Ukrayna, Azerbaycan, Türk Cumhuriyetleri, İsrail, Balkan ve Ortadoğu ülkelerinden geldiğini söyledi. 
     Meri Bahar, bu yıl 8 ay içerisinde yabancı sigorta şirketi ve asistan firması aracılığıyla 1.280, şahıs şirketleri aracılığıyla 825 hastaya hizmet verdiklerini kaydetti. 
     Yurtdışında yaşayan kişilerin kendilerini tercih etmelerindeki en büyük etkenin yaşadıkları ülkelerdeki sağlık sigortalarınca karşılanamayan hizmetlerin Türkiye'de üst düzeyde verilebilmesi, ikinci etkenin ise maliyet olduğunu kaydeden Bahar, şöyle dedi 
     ''Acıbadem Sağlık Grubu gibi üst düzey kalitede sağlık hizmeti veren kuruluşlarda sağlık hizmeti maliyetleri, Avrupa ülkelerine göre çok daha uygundur. Acıbadem Sağlık Grubu'nun tüm şubelerinde yurtdışından gelen hastalar için cari fiyatlar uygulanmaktadır. Türkiye'de hizmet alan bir kişi ile yurtdışından gelerek hizmet alan bir kişinin ödeyeceği ücretlerde farklılık yoktur.'' 
     
     ''AB ÜYELİĞİNDEN SONRA ÇOK SAYIDA HASTA GELECEKTİR'' 
     Memorial Hastanesi Pazarlama Direktörü Esat Özoğuz, hizmet verdikleri tüm branşlarda hasta kabul ettiklerini, özellikle kalp, genel cerrahi ve ortopedi branşlarında yurtdışından gelen hastalara hizmet sunduklarını söyledi. Başta Hollanda ve Almanya olmak üzere birçok ülkeden hasta kabul ettiklerini aktaran Özoğuz, tedavi ettikleri yabancı hasta sayısının 2004 yılı sonunda bin civarında olmasını beklediklerini kaydetti. 
     Özoğuz, uluslararası sağlık hizmeti verdiklerini gösteren JCI Akreditasyon belgesine sahip olmalarının yabancı hastalarda güven uyandırdığını ve hastanelerini tercih etmelerine neden olduğunu ifade etti. 
     Sağlık turizminin ülke ekonomisine çok olumlu katkılarının olacağının altını çizen Özoğuz, ''Türkiye'nin geleceğinde gerek sağlık hizmeti kalitesinin artması, gerek kapasite kullanımı konusundaki entegrasyonun gerçekleşeceğini tahmin ettiğimiz 2007 senesinden sonra AB üyesi ülkelerden yurdumuza çok ciddi sayıda hasta geleceğini tahmin ediyoruz. Bu durum gerçekleştiği takdirde Türkiye çok ciddi ekonomik girdi ile beraber prestij de elde edecektir'' dedi. 
     
     ''TÜRKİYE İÇİN BÜYÜK BİR GELİR KAPISI'' 
     Avrupa Florence Nightingale Hastanesi Ağız, Çene ve Diş Hastalıkları Bölüm Başkanı Uzman Doktor Hasan Edalı ise yurtdışından gelen münferit kişilere öncelikle diş protezleri, implant, diş beyazlatmaları, horlama ve excimer lazer, saç ekme, estetik branşların tüm dallarında 22 hekimle hizmet verdiklerini kaydetti. 
     Hollanda, İngiltere, Almanya ile çalıştıklarını, bu ülkelerde ekiplerini kurduklarını anlatan Edalı, şunları kaydetti 
     ''Yabancı hastalar, tedavileri ücretsiz yapıyoruz dahi deseniz size güvenleri yoksa tedavi etmeniz mümkün değildir. Biz bunu on sene gibi bir zamanda çalışarak ispat ettik ve bugünkü durumlara geldik. Bundan sonraki hedeflerimizin başında sağlıkta hastanemizi bütün Avrupa ülkelerine tanıtmak. Bizim sağlıkta çoktan AB'ne girdiğimizi göstermektir.'' Edalı, sağlık turizminin ileride Türkiye için büyük bir gelir kapısı olabileceğini ifade etti. 
     
</TEXT>
</DOC>
