<DOC>
<DOCNO> 283593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/dunya/dun01.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta çalınan 380 ton bomba Bush'u vurdu 
</HEADLINE>
<TEXT>


WASHINGTON Milliyet 


Irak'ta toplam 380 ton yüksek etkili patlayıcının kaybolduğu haberi, ABD'deki seçim kampanyasına da damga vurdu. 
Demokrat Senatör John Kerry, Uluslararası Atom Enerjisi Ajansı'nın IAEA ortaya çıkardığı ve ABD basınına önceki gün yansıyan gelişmeyi kullanarak, Başkan George W. Bush'a yönelik Irak eleştirilerinin dozunu artırdı. 
Kerry, Bush yönetimini Saddam rejimine ait konvansiyonel silah depolarının korunması konusunda defalarca uyardıklarını hatırlatarak, "Bu patlayıcılar teröristlerin eline geçmiş ve belki de Amerikan askerlerine karşı kullanılıyor olabilir" dedi. 
Başkan Bush'un Irak'taki "inanılmaz beceriksizliğinin" Amerikan birliklerini tehlikeye attığını savunan Kerry, patlayıcıların kaybolmasını "Irak'taki büyük savsaklamalardan bir diğeri" diye nitelendirdi. 

Uyarmışlardı 
IAEA, Irak'taki silah ve patlayıcı stoğunun yağmaya hedef olabileceği konusunda Bush yönetimini daha önce uyarmış ve işgal sırasında bazı silah tesislerinin denetimini üstlenmeyi önermişti. Ancak Bush yönetimi bu öneriyi kabul etmedi. 


</TEXT>
</DOC>
