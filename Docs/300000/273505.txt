<DOC>
<DOCNO> 273505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun08a.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür, mülakatı geçti 
</HEADLINE>
<TEXT>


Çankaya Köşkü'ne takılmazsa 5000 dolar maaşla yurtdışına gidecek 


Milli Eğitim Bakanlığı'nın MEB , ortalama 5 bin dolar maaş ödenen yurtdışı kadrolarında "skandal" olarak nitelendirilen olaylar zincirine bir halka daha eklendi. Sınavın sorumluluğunu yürüten Dış İlişkiler Genel Müdür vekili İbrahim Kapaklıkaya, yardımcısı tarafından alındığı mülakatta başarılı oldu. Yazılı sınavda ilk 3 sırayı paylaşanlar ise elendi. 
Kapaklıkaya'nın yurtdışına gidebilmesi için, Cumhurbaşkanı Ahmet Necdet Sezer'in kararnamesini imzalaması gerekiyor. 
Sezer'in, Kapaklıkaya'nın atamasına onay vermeyeceği ileri sürülüyor. 
MEB'in yurtdışı kadrolarına atanmak için yazılı sınava giren ve en başarılı kişiler arasında ilk sıralarda yer alan 3 kişinin mülakatta elendiği kaydedildi. Elenenler arasında, Bakanlık'ta şube müdürlüğü yapan ve 90 puanla sınavın ikincisi olan Melih Yayan'ın da bulunduğu belirlendi. 




</TEXT>
</DOC>
