<DOC>
<DOCNO> 257940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/ekonomi/eko05.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı girişimciye Türkiye'ye yatırım desteği 
</HEADLINE>
<TEXT>


Hollanda, Türkiye'ye yatırım yapmak isteyen girişimcilerin proje bütçesine yüzde 50'ye varan oranlarda yardımda bulunacak 


Hollanda hükümeti, Türkiye'de yatırım yapmak isteyen Hollandalı girişimcilere 2.5 milyon euro yardım yapacak. 
Ekonomi Bakanlığı'ndan yapılan açıklamada, hükümetin, kısa süre önce 'Doğu Avrupa Ülkeleriyle İşbirliği Programı' PSO içine Türkiye'yi de aldığı anımsatılarak, bu ülke ile ciddi yatırım niyeti olan işadamlarına destek sağlanacağı bildirildi. Açıklamada, Türkiye için öngörülen söz konusu parasal destekten yararlanmak isteyen Hollandalı işadamlarının, hazırlayacakları projeleriyle 6 Eylül 2004 tarihine kadar bakanlığa başvuruda bulunmaları istendi. Açıklamada, başvuruda bulunan projeler içinde gerçekleşme şansı yüksek olanlara yardım yapılacağı kaydedildi. 
Buna göre, Türkiye ile yatırım projesi olumlu bulunan girişimcilerin, proje bütçesinin en fazla yüzde 50'si ayrılan bu bütçeden karşılanacak. En fazla proje bedeli ise 1.5 milyon euro olabilecek. Bu durumda ayrılan fondan bir projeye en fazla 750 bin euroya kadar yardım yapılacak. 
Hollanda hükümeti, kısa süre önce Türkiye'yi de içine aldığı Doğu Avrupa Ülkeleriyle İşbirliği Programı çerçevesinde, toplam 13 ülkeye 2004 yılı içinde, 40 milyon euro yardım yapılmasını kabul etmişti. Bu program, esas olarak, Hollanda ile bu ülkeler arasında ticaretin ve karşılıklı yatırım işbirliğinin geliştirilmesi hedefliyor. 


</TEXT>
</DOC>
