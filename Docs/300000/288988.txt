<DOC>
<DOCNO> 288988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko18.html </URL>
<DATE> 2004/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tüzmen İhracatı 3 haneli rakama çıkaracağız 
</HEADLINE>
<TEXT>

     Devlet Bakanı Kürşad Tüzmen, Türk ekonomisindeki olumlu gelişmelerin devam ettiğini ve ileriye umutla bakan bir ülke haline geldiklerini ifade ederek, ''Enflasyonu tek haneli rakamlara çekerken, ihracatı da 3 haneli rakamlara çıkartacağız, hedefimiz bu'' dedi. 
     Bakan Tüzmen, Ramazan Bayramı nedeniyle geldiği Gaziantep'te, Gaziantep Büyükşehir Belediyesi'nde düzenlenen bayramlaşma törenine katıldı. Bakan Tüzmen, partililerle ve vatandaşlarla yaptığı bayramlaşma sonrasında yaptığı konuşmada, bayramların huzur ve mutluluk içerisinde geçirilen önemli günler olduğunu belirtti. 
     Tüzmen, başta Ortadoğu olmak üzere dünyanın bir çok ülkesinde devam eden savaş ve şiddet olayları nedeniyle İslam alemi için Ramazan Bayramı'nın buruk kutlandığına işaret etti. 
     Türkiye'nin son yıllarda ihracata dayalı sektörlerde önemli gelişmeler kaydettiğini, bu olumlu gelişmelerin 2005 yılında da devam edeceğini belirten Bakan Tüzmen, şöyle konuştu 
     ''Ekonomide, iki öncelikli konumuz var. Bunlardan birincisi, enflasyonu düşürmek, ikincisi de ihracatı arttırmak. Her iki alanda da büyük başarılar elde etmiş durumdayız. Enflasyon canavarı tek haneli rakamlara düşerken, ihracatımız da hızla artıyor. Bu iki önemli alandaki gelişme bizlere umut veriyor. 
     İhracat ve ihracata dayalı sektörlerdeki gelişmeler, gayri safi hasılaya olumlu yönde etki ediyor. Gayri safi hasılanın yarısını dış ticaret oluşturuyor. Önümüzdeki günlerde bu artarak devam edecek. Enflasyonu tek haneli rakamlara çekerken, ihracatı da 3 haneli rakamlara çıkartacağız, bunun için çalışıyoruz. Bu iki temel konuda 2004 yılındaki başarıyı, 2005 yılında da sürdürmek istiyoruz.'' 
     
     14 ÜLKEYE İHRACAT 
     Tüzmen, 2004 yılının 62 milyar dolara yakın bir ihracat rakamı ile kapatılacağını kaydederek, şunları söyledi 
     ''2004 yılında, 14 ülkeye 1 milyar doların üzerinde ihracat yapmış olacağız. 1 milyar doların üzerinde ihracat yapan il sayısı da 6'ya çıkmış durumda. Tabi bunlar önemli göstergeler. 81 ilimizi de ihracatta önemli iller haline getirmek istiyoruz. Bu illerin arasında Gaziantep'te var. 
     Çok önemli bir sanayi ve ticaret merkezi halinde bulunan Gaziantep'in, sınır ili olma avantajını da kullanarak, daha büyük bir ticaret merkezi haline gelmesi için yoğun bir çalışma içerisindeyiz.'' Türkiye'nin ihracatının yarısından fazlasını Avrupa Birliği AB ülkelerine yaptığını hatırlatan Bakan Tüzmen, ''Yani, ihracatımızın yarısından fazlasını çok yüksek gelir grubu olan ülkelere yapıyoruz. Bu ülkeler, zor beğenen, spesifik tüketici tercihleri olan ülkeler. Türkiye'nin bu ülkelere ihracat yapması, ihracatta kaliteyi yakalamış olduğunun, markalaştığının en somut göstergesidir. Türkiye'nin kendi modelini yaratan güçlü ekonomilere sahip AB ülkelerine ihracatı artarak devam edecektir'' diye konuştu. 
     
     AB'NE TAM ÜYELİK 
     Türkiye'nin, 40 yıldan beri Avrupa Birliği'ne AB tam üye olabilmek için çalışan bir ülke olduğunu vurgulayan Tüzmen, sözlerini şöyle sürdürdü 
     ''Daha önce, Türkiye'nin AB üyeliğini 40 yıldan beri devam eden bir aşk hikayesine benzetmiştim. Türkiye, 40 yıl önce çok iyi şartlarda bulunduğu sırada, AB'ye tam üyelik için müracaat etmişti. O dönemde Türk ekonomisi Yunanistan, Portekiz ve İspanya'dan çok iyi durumunda bulunuyordu. 1960'larda Türkiye'nin gayri safi milli hasılası ve kişi başına düşen milli geliri neredeyse İspanya'ya eşitti. Şimdi ise geldiğimiz noktada Türkiye ile AB arasında gayri safi mili hasıla ve kişi başına düşen milli gelir bakımından fark açılmış durumda. 
     Ama, son dönemde yapmış olduğumuz atakla gayri safi milli hasılada en önemli katmanın dış ticaretten geldiği ortaya çıkmaya başladı. Dış ticaretimiz arttıkça, gayri safi milli hasıla ve kişi başına düşen milli gelirimiz de artacak ve AB ülkeleri seviyesine gelmiş olacağız. AB üyeliği konusunda girişimlerimiz devam ediyor. 17 Aralık bizim için önemli bir tarih ve AB'ye giriş konusunda nişan tarihimiz olacak. Tabi 40 yıl sonra baktığımız zaman gelin nokta o kadar da cazip değil ama, bizim için önemli olan AB standartlarını yakalayabilmek. Bunu gerçekleştirebilirsek, Türkiye'nin hiç bir eksiği kalmamış olacak.'' Tüzmen, 17 Kasım 2004 tarihinde 100 kişilik bir işadamı grubu ile Azerbaycan'a, burada 2 günlük ziyareti tamamladıktan sonra da Afganistan'a gideceklerini de sözlerine ekledi. 
     Gaziantep Büyükşehir Belediyesi'nde düzenlenen bayramlaşma törenine AK Parti Gaziantep Milletvekilleri Fatma Şahin, Ahmet Uzer, Mahmut Durdu Öner, Nurettin Aktaş, Ömer Abuşoğlu, Mehmet Sarı, Gaziantep Büyükşehir Belediye Başkanı Asım Güzelbey, ilçe ve belediye başkanları, partililer ve çok sayıda vatandaş katıldı. 
     
</TEXT>
</DOC>
