<DOC>
<DOCNO> 281929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur07.html </URL>
<DATE> 2004/10/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Böyle gelin- kaynana kavgası görülmedi... 
</HEADLINE>
<TEXT>

     Emre SEDEF- Metin KARAKUŞ BABAESKİ Kırklareli , DHA 

KIRKLARELİ'nin Babaeski İlçesi Büyükmandıra Beldesi'nde gelin- kaynana kavgası ev yıktırdı. Hüseyin Esen, gelinine kızıp tapulu arsasına ev yapan oğlu aleyhine açtığı tahliye davasını kazandı. Babasının inadını kıramayan Hasan Hüseyin Esen eline balyozu alıp evini yıkmaya başladı. Gelin Vildan Esen, mahkeme kararını icra memurları eşliğinde tebliğ eden kayınpederiyle tartıştı. Aile fertleri arasındaki gerginliği jandarmalar yatıştırdı. 
     Büyükmandıra Beldesi Hürriyet Mahallesi Mektep Sokak'ta oturan Hasan Hüseyin Esen 1985 yılında Vildan Esen ile evlendi. Hasan Hüseyin Esen 10 yıl önce babasından izin alarak evlerinin bulunduğu arsanın bir bölümünde kendisine ev yapmaya karar verdi. Babası 60 yaşındaki Hüseyin Esen'in izin vermesi üzerine belediyeye başvuran 39 yaşındaki Hasan Hüseyin Esen inşaat ruhsat işlemlerini tamamladıktan sonra 4 odalı bir ev yaptı. 
     Alpullu Şeker Fabrikasında işçi olarak çalışan Esen'in eşi 37 yaşındaki Vildan Esen ile kaynanası 61 yaşındaki Hamdiye Esen'in arasında bir yıl önce tartışma çıktı. Aynı arsa içinde iki ayrı evde oturan gelin- kaynana arasındaki gerginlik devam etti ve sık sık kavga ettiler. 
     Bunun üzerine kaynana Hamdiye Esen gelinini ve oğlunu artık görmek istemediğini söyleyerek eşine baskı yaptı. Hüseyin Esen de eşini kırmadı ve arsasında ev yapan oğlu aleyhine tahliye davası açtı. Mahkeme, başvuru doğrultusunda karar verdi. 
     Babasının aldırdığı tahliye kararı karşısında şaşkına dönen 4 çocuk sahibi Vildan ve Hasan Hüseyin Esen çifti ne yapacaklarını şaşırdı. Karara sinirlenen Hasan Hüseyin Esen geçen hafta evinin iki dış duvarını yıktı. 
     Baba, oğlunun yıkık duvarlı evde oturmaya devam etmesi üzerine ise Babaeski İcra Müdürlüğü'ne başvurarak tahliye kararının uygulanmasını istedi. Bunun üzerine İcra Müdürlüğü görevlileri ve jandarma Büyükmandıra Beldesi'ne giderek duvarları yıkılan evin içindeki eşyaları boşalttı. 
     Eşyaların tahliyesi sırasında Hasan Hüseyin Esen ve eşi Vildan Esen, babalarına lanet yağdırdı, çocuklarıyla birlikte gözyaşı döktü. 
     Ağabeyi Şükrü Esen'e sizi öldüreceğim' diye bağıran Hasan Hüseyin Esen'i Jandarma ekipleri sakinleştirdi. Tahliye edilen evdeki eşyaları boş bir arsaya koyan Hasan Hüseyin Esen, "Bir yer bulana kadar burada kalacağız'' dedi. 
     Hasan Hüseyin Esen'in eşi Vildan Esen, "Biz bu evi eşimle birlikte çalışarak yaptık. Bizi çıkaracakları için biz de önceden evin duvarlarını onlara da yar olmasın diye yıktık. Bunlar nasıl anne baba. Tek dertleri benim. Eşim benden ayrılırsa oğullarını tekrar yanlarına alırlar'' diye konuştu. 
     Babası tarafından evinden çıkartılan Hasan Hüseyin Esen, "Babam bana arsaya ev yapmam için izin vermişti. Belediye'den ruhsat alarak inşaat yaptım. Ancak eşim ile annem arasındaki gerginlik işi bu noktaya getirdi. Çocuklarım 19 yaşındaki Ayfer, 17 yaşındaki 15 yaşındaki İsmail, 8 yaşındaki Hasan Hüseyin ve eşim ile kış arifesinde ortada kaldık. Kalacak bir yer bulana kadar evin yanındaki boş alanda duracağız'' dedi. 
     Hüseyin ve Hamdiye Esen çifti ise "Kendisine hep yardım ettik fakat o uslanmadı. Hep bize karşı geldi. Biz kötü niyetli olsak ona ev yapmaya arsa vermezdik. Bize sürekli ağıza alınmayacak küfürler ediyorlardı. Artık dayanamadık'' dedi. 
     
</TEXT>
</DOC>
