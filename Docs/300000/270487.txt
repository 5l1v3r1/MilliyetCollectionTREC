<DOC>
<DOCNO> 270487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur29.html </URL>
<DATE> 2004/09/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
PKK operasyonu.. Eski Tunceli Belediye Başkanı da gözaltında... 
</HEADLINE>
<TEXT>

     Tunceli'de, terör örgütü PKK KONGRA- GEL'e yardım ve yataklık ettikleri iddiasıyla, aralarında eski Tunceli Belediye Başkanı Hasan Korkmaz ile Tunceli Ticaret ve Sanayi Odası TTSO Başkanı Ali Asker Güler'in de bulunduğu 19 kişi gözaltına alındı. 
     Tunceli Emniyet Müdürlüğü'nden yapılan açıklamada, bir süre önce Sivas'ta güvenlik güçlerine teslim olan terör örgütü PKK KONGRA-GEL militanı Selman Gülbahçe'nin verdiği ifadeler doğrultusunda, 9'u Tunceli merkezde, 10'u da bağlı köylerinde olmak üzere 19 kişinin gözaltına alındığı bildirildi. 
     Gözaltına alınanların arasında eski Tunceli Belediye Başkanı Hasan Korkmaz ile Tunceli Ticaret ve Sanayi Odası Başkanı Ali Asker Güler'in de olduğu belirtildi. 
     Gözaltına alınan kişilerin Tunceli Emniyet Müdürlüğü ve Tunceli İl Jandarma Alay Komutanlığı'nda sorgularının devam ettiği, söz konusu kişilerin yarın savcılığa sevkedileceği öğrenildi. 
     
</TEXT>
</DOC>
