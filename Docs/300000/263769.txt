<DOC>
<DOCNO> 263769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun21.html </URL>
<DATE> 2004/08/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Talat Gazimağusa limanının AB'ye devredilmesi söz konusu değil 
</HEADLINE>
<TEXT>

     KKTC Başbakanı Mehmet Ali Talat, Gazimağusa limanının Avrupa Birliği'ne AB devredilmesi diye bir şeyin söz konusu olmadığını belirterek, ''Kaldı ki dünyanın hiçbir yerinde AB'nin çalıştırdığı liman da yoktur, AB liman çalıştırıcı bir örgüt değildir'' dedi. 
     Talat, Başbakan Recep Tayyip Erdoğan ile görüşmesinin ardından KKTC'ye dönüşünde yaptığı açıklamada, AB kuralları gereği Gazimağusa limanının hem teknik, hem de idari olarak belli bir kapasiteye çıkarılması gerektiğine işaret etti. Talat, şunları kaydetti 
     ''Bunun yanında AB'ye yapılacak ihracat için orada sağlık ve gümrükleme işlemlerini gerçekleştirecek yetişmiş ve akredite olmuş uzmanlara ihtiyaç var. İşte bu uzman ekip AB tarafından görevlendirilebilir. Bu da zaten bizim geçmişten beri konuştuğumuz ve benimseyebileceğimiz bir konudur.'' Gazimağusa limanının AB'ye devredileceğine ilişkin Rum basınında çıkan haberlerin doğru olmadığına işaret eden Talat, şöyle konuştu 
     ''Bu Rum basının uydurmasıdır. Öyle görünüyor. Biliyorsunuz bu tür haberler Rum basınında sıkça çıkıyor. Gazimağusa limanının AB'ye verilmesi diye bir şey bugüne kadar söz konusu edilmedi. Yalnız şu var, biz serbest ticaret ve Avrupa Birliği ülkelerine ihracat yapacaksak Avrupa Birliği'nin kuralları gereği limanımızın hem teknik, hem de idari olarak belli bir kapasitede olması gerekir. Aynı zamanda orada sağlık ve gümrükleme işlemlerini gerçekleştirecek olan yetişmiş ve akredite olmuş uzmanlara ihtiyaç var. İşte bu uzman ekip AB tarafından görevlendirilebilir. Ama bu limanın AB tarafından çalıştırılması demek değildir. Zaten AB'nin böyle bir talebi yoktur. Kaldı ki dünyanın hiçbir yerinde AB'nin çalıştırdığı liman da yoktur. AB liman çalıştırıcı bir örgüt değildir. Ama dediğim gibi belli bir ekip, belli bir amaçla konuşlanabilir. Bu da zaten bizim geçmişten beri konuştuğumuz ve benimseyebileceğimiz bir konudur.'' 
     
     RUM KESİMİYLE GÜMRÜK BİRLİĞİ KONUSU 
     Talat, Türkiye'nin Kıbrıs Rum kesimi ile Gümrük Birliği'ne girişi konusunun Türkiye'nin karar vereceği bir konu olduğunu ifade ederek, buna karşın kendilerinin de bu konuda görüşleri bulunduğunu, bu görüşlerini yazılı olarak daha önce Türk hükümetine aktardığını kaydetti. 
     Talat, bu konuyu Başbakan Erdoğan ile de değerlendirme fırsatı bulduklarını, ancak Türkiye ile Rum kesimi arasında Gümrük Birliği'ne geçiş konusunda şu an için kesin bir tarih olduğunu zannetmediğini söyledi. 
     Başbakan Talat, konuyla ilgili şu bilgileri verdi 
     ''Kaldı ki Güney Kıbrıs'la Gümrük Birliği'ne girmek demek, ticaretin, alışverişin, ekonomik faaliyetin serbestleştirilmesi demektir. Ekonomik faaliyetin serbestleştirilmesi sonuçta Kıbrıslı Türkler olarak bizim de talebimizdir. Serbest Ticaret Tüzüğü, serbestçe ithalat ve ihracat yapabilmemiz, bütün bunlar ekonominin özgür oluşunun gerekleridir. Dolayısıyla bütün bu mekanizmayı birlikte ele alıp, birlikte düşünmek lazım. Bir taraftan Güney Kıbrıs Türkiye ile Gümrük Birliği'ne girecek, KKTC olarak bizim de Gümrük Birliği değil ama ona benzer bir uygulamamız var. Bu ikisi arasındaki çelişkinin mutlaka çözümlenmesi gerekiyor. Dolayısıyla bir bütün olarak konunun ele alınması gerekiyor. Bu açıdan sanıyorum ki bu konular Ağustos sonu veya Eylül başı Avrupa Birliği nezdinde de gündeme gelecek. Zaten bizim hazırlıklarımız da bunları içeriyor. Dışişleri Bakanlığı'nda önümüzdeki günlerde bu konularla ilgili daha teknik çalışmalar yapacağız.'' 
     
     ERDOĞAN İLE GÖRÜŞME 
     Başbakan Recep Tayyip Erdoğan ile İstanbul'daki çalışma mekanında çok yararlı bir görüşme yaptıklarını da belirten Talat, Eylül ayına yaklaştıkça durum değerlendirmesi yapma ihtiyacı doğduğunu, gerek Türkiye'nin AB gidişatını gerekse KKTC'nin doğrudan AB ile ilişkileriyle ilgili muhtemel gelişmeleri değerlendirdiklerini bildirdi. 
     Talat, ''Önümüzdeki günlerde Türkiye Dışişleri Bakanlığı ile de bir değerlendirme yapıp onlar nezdinde de daha genel olarak durumu değerlendireceğiz'' diye konuştu. 
     Erdoğan'ın İstanbul'da bulunuşu, programının uygun olması ve hafta sonunu değerlendirme açısından böyle bir görüşme yaptıklarını söyleyen Talat, görüşmenin önceki gün geç saatte belli olması nedeniyle ziyaretinin ani olduğunu kaydetti. Talat, sözlerini şöyle sürdürdü 
     ''Her konuyu ele aldık. Gerek bizim Avrupa Birliği ilişkilerimiz, gerekse yine Kıbrıs sorununun içinde bulunduğu son durum, son günlerde Kıbrıs'ta ortaya çıkan gelişmeler, Güney Kıbrıs'la ilişkilerimiz ve Türkiye ile ekonomik ve diğer alanlardaki ilişkilerimizi de bir gözden geçirme ve değerlendirme fırsatımız oldu.'' Talat bir soruya karşılık, Erdoğan ile KKTC hükümetinin durumuyla ilgili bir şey konuşmadıklarını belirterek, ''Hükümetin ne olacağı bizim açımızdan bile aydınlık değil. Dolayısıyla sayın Erdoğan'ın bu konuda fikir üretebilmesi pek mümkün değildi. Konuşmadık'' dedi. 
     
</TEXT>
</DOC>
