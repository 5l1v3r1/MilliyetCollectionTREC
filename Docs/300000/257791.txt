<DOC>
<DOCNO> 257791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/siyaset/siy03.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan ve TCDD Müdürü hemşeri 
</HEADLINE>
<TEXT>


Ulaştırma Bakanı Binali Yıldırım ve TCDD Genel Müdürlüğü'ne getirdiği Süleyman Karaman, sıkı dostlar. İkisi de Başbakan'ın belediyecilikten arkadaşı 


Hızlandırılmış tren kazasının ardından, gözler uyarıları dikkate almadığı için eleştiri hedefi olan Ulaştırma Bakanı Binali Yıldırım ve TCDD Genel Müdürü Süleyman Karaman'a çevrildi. 
Birbirinden ayrılmayan iki eski dost olan Karaman ve Yıldırım, Erzincan'ın Refahiye ilçesinden. Yıldırım, İstanbul Büyükşehir Belediyesi Deniz Otobüsleri'nin İDO yönetimine getirilirken, Karaman da İETT Genel Müdürlüğü'nün sorumluluğunu üstlendi. 

İlk icraat özel sauna 
Kamuoyu Yıldırım'ı İDO, Karaman'ı da Albayraklar davasının sanıkları olarak tanıdı. 
Başbakan Recep Tayyip Erdoğan, iktidara geldiğinde, İstanbul Büyükşehir Belediyesi'ndeki çalışma arkadaşlarını unutmadı. Erdoğan'ın Ulaştırma Bakanı yaptığı Yıldırım da Karaman'ı TCDD Genel Müdürlüğü'ne getirdi. Karaman, işe Ankara Garı'na bürokrat ve milletvekilleri için özel sauna yaptırmakla başladı. AKP kadın kolları üyesi Emine Alioğlu'na ihaleler verdiği öne sürüldü. 

Yatırım yerine tazminat 
Yıldırım ve Karaman'ın dostlukları TBMM'de soru önergesine de konu oldu. Orman Bakanı Osman Pepe, "Karaman, Yıldırım'ın halasının oğlu mu " sorusu üzerine, akrabalıkları olmadığını bildirdi. 
Karaman, TCDD hakkında açılan davalarda, "tazminat ödemeyi, yatırımlara para harcamaya tercih ettiği" iddiasıyla eleştirildi. 
Son olarak da uzmanların "Hızlandırılmış treni durdurun" uyarılarına, "Kimsenin keyfi için tren durduramam. Hızlı trenin hiçbir tehlikesi yok" karşılığını verdi. 



</TEXT>
</DOC>
