<DOC>
<DOCNO> 283761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko27.html </URL>
<DATE> 2004/10/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Babacan Yaptığımız işleri, IMF'yi tatmin edelim diye yapmıyoruz 
</HEADLINE>
<TEXT>

     Devlet Bakanı Ali Babacan, işleri ''aman IMF'yi tatmin edelim'' anlayışıyla yapmadıklarını, Türkiye için gerekli olduğu için yaptıklarını söyledi. 
     Türkiye'deki bürokratik yapıdan da şikayetçi olan Babacan, cari denge ve ekonominin ısınması risklerine karşılık, faiz dışı fazlayı yüzde 6.5 olarak belirlediklerini bildirdi. 
     NTV ve CNBC-e ortak yayınında ekonomiye ilişkin soruları yanıtlayan Babacan, ''Bankacılık, vergi idaresinin yapılandırılması ve yeni bankacılık kanunun TBMM'ye sevk edilmesi IMF'yi tatmin eder mi şeklindeki soru üzerine, şunları söyledi 
     ''Yaptığımız işleri, aman IMF'yi tatmin edelim diye yapmıyoruz. Çalışmaları, bunlar Türkiye'ye için gerekli olduğu için yapıyoruz. Aylar önce başlattığımız çalışmalar. 3 yıllık bir program yapıyoruz. Bazı konularda siyasi irade gerekiyor, Biz bu konularda Bakan arkadaşlarla bir araya gelip sonunda Başbakan'a sunup son kararları vereceğiz.'' 
     
     IMF'NİN YAKLAŞIMI OLUMLU'' 
     IMF'nin yaklaşımının da son derece yapıcı ve olumlu olduğunu anlatan Babacan, şöyle devam etti 
     ''Artık eski ilişki şekli bitti. İstemeye istemeye, zoraki atılmış adımlar değil bunlar. Biz ne yapıyorsak kendimiz için, Türkiye için yapıyoruz. Yaptığımız işlerin birilerini tatmin etmesi çok da önemli değil. Bazı konularda anlaşmazlık olsa bile biz bildiğimizi yine yapıyoruz. Daha öncede böyle oldu biz yaptığımız her şeyi inandığımız için yapıyoruz. Türkiye bizim, bunlar gelir geçen bir IMF bir Dünya Bankası gelir gider fakat biz, Türkiye'de kalıcıyız.'' Babacan, yapısal reformlarla ilgili ''Ev ödevi'' ifadesini içeren soru üzerine, bu tabirin yanlış olduğunu, Türkiye'nin öncelikle kendi evini derli-toplu tutmak zorunda olduğunu belirtti. 
     
     KURUMLAR ARASI GÖRÜŞ BİRLİĞİ SAĞLANMALI 
     Vergi idaresi, sosyal güvenlik ve bankacılık konularının, üzerinde aylardır kendi inisiyatifleriyle çalıştıkları konular olduğuna işaret eden Babacan, ''sosyal güvenlik konusu son noktaya gelmiş durumda. Programı, 1 Aralık'ta Avrupa Birliği'ne vereceğimize göre, bir an önce bitirmemiz gerekiyor'' dedi. 
     Yapısal reformlar konusunda vermeleri gereken son kararlar, bazı siyasi kararlar olduğunu anlatan Babacan, şu görüşlere yer verdi 
     ''Bir vergi konusu, bir sosyal güvenlik konusu, bir bankacılık konusu, pek çok kurumu ilgilendiriyor. Kendi kurumlarımız arasında tam bir görüş birliği sağlamamız gerekiyor. Her kurumun kendi açısından farklı yaklaşımları olabiliyor. Türkiye'de kurulmuş olan bürokratik düzen, kendi yetkisindeki en ufak bir zerreyi dahi vermek istemiyor. İmza yetkisi varsa, kontrol varsa, aman bu elimden gitmesin diye yoğun mücadele içinde adeta. Fakat bunlar aşılamayacak konular değil. Şu ana kadar kurumlarımızı, biraz kendi hallerine bıraktık. Kendi aranızda kavganızı, tartışımsınızı yapın dedik. Artık, bunları geçtik, bundan sonra artık biz siyasi irademizi koyacağız.'' 
     
     '' GÖRÜŞMELER ASKIYA ALINDI DİYE BİR ŞEY YOK'' 
     Bu arada IMF heyetinin, ne zaman çağırırlarsa geleceğini belirten Babacan, şöyle konuştu 
     ''Biz ne zaman ki reformlarla ilgili kararımızı vereceğiz, IMF'yi yeniden çağıracağız. Zaten onların Washinton'da, bizim Ankara'da olmamız çalışmaların kesildiği anlamına gelmiyor. E-maille, telefonla, telekonferansla zaten görüşüyoruz Ancak heyet Ankara'da olduğu zaman, işler çok daha hızlı yürütülüyor. Görüşmeler askıya alındı diye bir şey yok. Görüşmeler, Ankara'ya geliş tarihlerine kadar her kademede devam edecek.'' 
     
     FAİZ DIŞI FAZLA, CARİ AÇIK VE EKONOMİDE ISINMA 
     Yüksek faiz dışı fazla FDF vermeye devam edeceklerini hatırlatan Bakan Babacan, bunun en önemli sebebini ise ''borcun sürdürülebilirliğini garanti altına almak'' olarak özetledi. Babacan, FDF konusunda devamla şunları söyledi 
     ''Ancak sadece o perspektiften bakmıyoruz. 2005 için yüzde 6.5 değil de yüzde 6.25, yüzde 6. Bu alternatifleri de çalıştık. Ancak özelikle yılın ikinci yarısında gelen veriler, yüksek büyüme oranın getireceği yan etkiler. Isınma riski henüz yok. Ya da cari denge ile ilgili biz eğer, 2005 yılı için faiz dışı fazlayı yüzde 6.5 olarak tuttuysak, bizim bu kaygılarımız ön plandadır. Sadece borçların sürdürülebilirliği açısından baktığımızda, yüzde 6.5 yüzde 6, yüzde 6.25 bunların çok farkı yok. Yüzde 2-3'e indirmiyoruz, ancak cari denge ve ekonominin ısınma riski. Bu iki endişeyle, faiz dışı fazlayı yüzde 6.5 olarak tuttuk. Yani bir gevşemeye toleransımız yok.'' Babacan, büyüme, hedefinin iki katının üzerine ulaşacağını da belirterek, ''Yüzde 5 koyduk en az yüzde 10 görünüyor'' dedi. 
     
     KAYIT DIŞI İÇİN KÖKLÜ ADIMLAR ATILMALI 
     Babacan, vergi indirimi konusundaki soru üzerine, bu konuda aylardır devam eden alternatifli çalışmalar bulunduğunu, bitirilmiş bir paket olmadığını, çalışmaların sürdüğünü söyledi. 
     Vergi oranlarının düşürülmesi ve verginin tabana yayılması görüşünü yıllardır savunduklarını ifade eden Babacan, ''fakat, DİE'nin son yaptığı çalışmaya baktığımızda, benim işim var diyen insanların yüzde 'ü kayıt dışı çalışıyor. Türkiye'de işim var, ben çalışıyorum diyenlerin sadece yüzde 47'si kayıt altında. Türkiye'de kayıt dışı büyük bir problem. Bu kayıt dışı problemini çizmek için, çok köklü adımlar atmamız lazım. Vergi idaresinin yeniden yapılandırılması, olmazsa olmaz bir adım. Şu andaki yapısıyla mümkün değil'' şeklinde konuştu. 
     Babacan, yeni yapılanmada, nispeten daha bağımsız bir vergi idaresi, direkt Bakan'a bağlı çalışan bir vergi idaresi olacağını belirtirken, sözlerini şöyle sürdürdü 
     ''Gelirler idaresinin organizasyon yapısı değişecek. Fakat vergi politikası Bakanlık içerisinde düzenlenecek. Vergi idaresi sadece Bakanlığın düzenlediği politikaları mümkün olduğunca uygulamakta ve mümkün olduğunca çok gelir toplamakla sorumlu olacak. Bu konuda biz zaten çoktan kararımızı vermiş durumdayız. Vergi idaresinde yeni organizasyonun yapısı nasıl olmalı Kaç birim olmalı Yeni bir hantal yapı mı yoksa hedefe yönelik dinamik bir yapımı olmalı Bu konular üzerinde çalışmalıyız. Bu çalışmalar bir kaç hafta içinde tamamlanacak.'' Babacan, soruya karşılık, 2004 yılı bütçesi için herhangi bir endişeleri olmadığı ve yüzde 6.5 faiz dışı fazla hedefinin tutturulacağını kaydetti. 
     Yeni Türk Lirası'na geçişin, enflasyon üzerinde olumsuz etkisi olmayacağını da anlatan Babacan, vatandaşları fiyat artışlarına dikkat etmeleri konusunda uyardı. 
     
</TEXT>
</DOC>
