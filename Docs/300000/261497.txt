<DOC>
<DOCNO> 261497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/spo05.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte imza yaktı 
</HEADLINE>
<TEXT>


Süreyya Ayhan'ın, ilk doping kontrolünde yerine başkasını soktuğu, ikinci kontrolde ise numuneyi döktüğü öğrenildi. Denetçiye verilen imzanın sahte olduğunun anlaşılması üzerine de IAAF soruşturma başlattı 


Ceza gündemde 
ATİNA Olimpiyatı'na 6 gün kala sakatlığını öne sürerek çekildiğini açıklayan Süreyya Ayhan'ın, Uluslararası Atletizm Federasyonu IAAF tarafından Türkiye Atletizm Federasyonu'na gönderilen ve savunmasının istendiği raporda şok iddialar yer aldı. IAAF'ın yazısında Edirne'deki ilk doping kontrolünde Ayhan'ın, yerine bir başka şahsı soktuğu, bir hafta sonraki ikinci kontrolde de idrar örneğini döktüğü iddiaları yer aldı. İlk kontroldeki imzaların birbirini tutmaması üzerine de savunması istenen Ayhan, soruşturma sonunda suçlu bulunursa iki yıl ceza alacak. 

Aslında ne oldu 
Raporda yer alan bilgiler ışığında olaylar şöyle gelişti Süreyya Ayhan ve Yücel Kop'un Edirne'deki kampını WADA'nın Uluslararası Anti Doping Ajansı bağımsız denetçileri iki kez ziyaret etti. İlk gelişte, önce Süreyya Ayhan'a numune alınacağına dair raporu imzalatan bir erkek ve bir bayandan oluşan ekip, daha sonra Yücel Kop tarafından belli bir süre odalarında kilitli tutuldu. Ardından denetçilere Ayhan olduğu söylenen bir başka kişi kontrole götürüldü. Ancak daha sonra IAAF tarafından Ayhan ile idrar örneklerini veren diğer kişiden alınan imzaların tutmadığı anlaşıldı. Bir hafta sonra bu kez dört kişi baskın kontrol yaptı. Pistteki antrenman sonrası Ayhan ancak 25 ml. idrar verebildi. Miktar 75 ml'ye ulaşmadığı için denetçiler bekleyeceklerini söylediler. Kop ve Ayhan doktor kontrolü için hastaneye gideceklerini söyledi. Denetçilerle birlikte hastaneye gidip, dönüldü. Ardından bir kez daha numune istendi. Bu kez Ayhan ikinci kez numune verirken, çöp kutusunun arkasından bir başka idrar örneği çıkardı. Denetçilerden biri bunu fark edince Ayhan kendi örneğinin bulunduğu kabı döktü ve raporu imzalamadan odadan ayrıldı. 

Şimdi ne olacak 
IAAF kurallarına göre doping kontrolü sırasında idrar örneği vermeyen veya numune vermekten kaçan atletler de doping yapmış kabul ediliyor ve aynı cezalara çarptırılıyor. Bu süre de iki yıl her türlü ulusal ve uluslararası müsabakadan men anlamı taşıyor. IAAF, gönderilmesi için yarına kadar süre tanıdığı Ayhan'ın savunmasını alamadığı veya gönderilse dahi tatmin edici bulmadığı taktirde, Türkiye Atletizm Federasyonu'ndan adı geçen sporcuya uygun cezayı vermesini isteyecek. Bu gerçekleşmezse, bu kez IAAF kendisi cezayı açıklayacak. Eğer savunma tatmin edici olursa, Süreyya Ayhan'ın olimpiyata gitmesine ancak yeni doping kontrolü sonrası izin verilecek. 

"Sakatlanma pahasına koşmak istiyorum" 
SÜREYYA Ayhan, sakatlanma pahasına Atina Olimpiyatı'nda koşmayı göze aldığını ancak ağrıların, antrenörünün ve doktorların buna izin vermediğini söyledi. Türk milletine Atina'dan madalya getiremeyeceği için çok üzgün olduğunu belirten Ayhan, "Daha önceden herhangi bir sakatlık geçirmediğim bir bölgede oluşan rahatsızlığım nedeniyle çok istememe rağmen yarışamayacağım. Spor hayatımın sona ermesi riskini göz önüne alarak koşmama izin vermiyorlar. Çok üzgünüm" dedi. Antrenör Yücel Kop ise Süreyya'nın iyileştikten sonra Golden League yarışlarına katılacağını, Dünya Şampiyonası'nda ise madalya kazanacağını iddia etti. 

Erkek denetçi krizi 

Yücel Kop, Ayhan'dan erkek denetçinin numune almasına izin vermediğini söyledi, "Kasıtlı yaptılar, gururumuzla oynadılar" dedi 

İki farklı açıklama 
SÜREYYA Ayhan'ın antrenörü Kop, dün iki farklı açıklama yaptı. Kop önce sakatlık nedeniyle olimpiyata gitmediklerini söyledi, ardından doping kontrolünde erkek yetkilileri Ayhan'ın yanına sokmadığını doğruladı. Kop, "45 gün önce katılmayacağımızı açıklayacaktık. Ama Süreyya ilaç tedavisine cevap verdi, taktik koşularına başladık. Sonra baldırında ağrılar başladı. Almanyada Dr.Wolfart geçmesi için zaman gerektiğini söyledi. Ama zamanımız yok. Bu performansla seçmeleri zor geçerdik. Ne Süreyya'da, ne de bende sihir var" dedi. 

'Kasıtlı yaptılar' 
SÜREYYA'NIN antrenörü ve eşi daha sonra Edirne'de WADA yetkilileriyle tatsızlık yaşandığını doğrulayarak şöyle konuştu "Kontrollere bir bayan ve bir erkek görevli geldi. Sporcunun cinsel organına dahi baktıkları için erkeğin içeri girmesine izin vermedim. Bir hafta sonra bu kez dört kişilik ekip geldi. Ben yine erkekleri almadım. Antrenman sonrası olduğu için numuneyi kabul etmediler. 'Bu numune olmaz, bir daha alalım' dediler. Bunları kasıtlı yaptılar ve gururumuzla oynadılar. Bu denetçileri şikayet edeceğiz". 

'İhbar kabul ediyoruz' 

'Ben de şüphelendim' 
BASINDA Süreyya Ayhan'ın olimpiyattan çekilme kararından sonra ortaya atılan iddiaların ihbar kabul edildiğini belirten Gençlik ve Spor Genel Müdürü Mehmet Atalay, kendilerinin de geniş kapsamlı bir inceleme başlattığını söyledi. Atalay, olayların son derece süratli bir şekilde geliştiğini ifade ederek, "Tüm bunlar sayın başbakan yardımcımız ve bende şüphe uyandırdı. WADA'dan bize ulaşan yazıda Edirne'deki doping kontrolleri sırasında bir takım sıkıntılar yaşandığını öğrendik" dedi. 

'Cezasını çeker' 
GENEL Müdür, "Sporcudan hocası ve doktoru, onlardan da federasyon başkanı sorumludur. Süreyya Ayhan'ın sık yapılan doping kontrollerinden şikayetçi olma hakkı yok. Bağımsız denetçiler isterlerse günde 5 defa da numune alabilir. Hata yapan cezasını çeker. Ancak soruşturmamız tamamlanana kadar resmi bir açıklama yapmayacağım" diye konuştu. Soruşturma sonrası öncelikle federasyon genel sekreteri Ayhan İnanlı'nın görevden alınacağı, Başkan Mehmet Yurdadön'ün de istifasının istenebileceği öğrenildi. n CEMAL ERSEN 


</TEXT>
</DOC>
