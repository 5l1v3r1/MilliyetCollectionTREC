<DOC>
<DOCNO> 299150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko33.html </URL>
<DATE> 2004/12/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Serdengeçti Bir tek kiraların durumuna dikkat çekiyoruz 
</HEADLINE>
<TEXT>

     Merkez Bankası Başkanı Sürreya Serdengeçti, enflasyonla ilgili iç talebi dikkatle izleyeceklerine vurgu yaparken, ''ev eşyasıydı, mobilyaydı, ulaştırma sektöründeki fiyatlara işaret ediyoruz. Ama iç talepte bir sorun görmüyoruz. Bir tek kiraların durumunu söylüyoruz'' dedi. 
     Serdengeçti, düzenlediği basın toplantısında, 2005 Yılı Para ve Kur politikaları hakkında bilgi verdikten sonra, gazetecilerin çeşitli konulardaki sorularını yanıtladı. 
     Bir gazetecinin, ''2005'te enflasyonun önündeki en büyük riskler nelerdir sorusu üzerine Serdengeçti, şöyle konuştu 
     ''Tarım ve enerji, enflasyon hedefini tutturmanın önündeki en büyük risklerdir. Bu sadece bizde değil, bütün dünyada böyle. Bunun dışında enflasyonla ilgili iç talebi dikkatle izleyeceğiz. Ev eşyasıyla, mobilyaydı, ulaştırma sektöründeki fiyatlara işaret ediyoruz. Ama iç talepte bir sorun görmüyoruz. Bir tek kiraların durumunu söylüyoruz. Bu bir saptamadır. Merkez Bankası bu saptamayı yapmak ve kamuoyu ile paylaşmak durumundadır. Her zaman olduğu gibi risklere karşılık, 2005 enflasyon hedefi yüzde 8'dir ve bunun değiştirmek için bir neden yok.'' 
     
     ENFLASYON HEDEFLEMESİNDEKİ ZAMANLAMA 

     Serdengeçti, ''enflasyon hedeflenmesine geçilmesinin zamanlamasına'' ilişkin soru üzerine, şunları söyledi 
     ''Daha önceki açıklamalarımızda, koşulların oluşması için yapmamız gereken şeyler var dedik, bilgimizi genişletmek, araştırma bölümü tarafından araştırma yapılması, iletişim politikalarının geliştirilmesi ve bizim dışımızda yapısal reformlar sürecinde mesafe almazı gerekiyor. Kamu maliyesinin baskınlığının azaltılması gerekiyor dedik. Adını açıkça koymadan, bunu örtük bir biçimde uygulayacağız dedik. 
     Zamanlama niye şimdi Sadece kamu maliyesinde alınan mesafe değil. Merkez Bankası yanında 3 yıllık bir orta vadeli programı görmeden, tabiiki açık enflasyon uygulamasına geçmeyecekti. Geçmişte bu konudaki bazı yaklaşımları yadırgadığımı da, bu vesileyle ifade etmek istiyorum. Yanınızda ya da arkanızda böyle sağlam bir program olmadan, şaka değildir, para politikası türleri birbiri ardından deneme mahiyetinde ele alınamaz. Bütün bu koşullar oluyorsa, bunun yanı sıra 17 Aralık süreci bizim ileriye olumlu bakmamızı da getiriyorsa bu geçişi gerçekleştirmenin zamanı gelmiştir.'' Serdengeçti, daha önce açık enflasyon hedeflemesine geçileceği açıklandığında çeşitli tenkitler aldıklarına işaret ederken, 'şu anda da neden geçmiyorsunuz' şeklinde görüşlerin kendilerine aktarıldığını söyledi. 
     Serdengeçti, serbest kura kıyasla dalgalı kurda merkez bankasının çok daha rahat Türk Lirası likidite verdiğini belirtirken, ''bu çok iyi anlaşılmış değil, bunun böyle olmuş olması, risk yönetimi yapılmadan bundan yararlanmanın doğru olduğu anlamına gelmez. Risk yönetim ilkelerini, bütün finansmanına giderek daha fazla hayata geçirmeliyiz.'' 
     
     KISA VADELİ FAİZLERDE, BELİRLEYİCİ ENFLASYON... 

     Merkez Bankası Başkanı Serdengeçti, ''Likidite sıkışıklığı, faiz indirimini azaltmaz mı '' şeklindeki soru üzerine de, şu bilgileri verdi 
     ''Likidite üzerinde etkili olacak faktörler, para tabanı Hazine itfaları gibi rakamlar ve diğer bazı unsurlar. Bizim ne kadar döviz alacağımızı daha önceden bilmek mümkün değil. Diyoruz ki 15 milyon dolar alacağız ama bu 45 milyon dolar olabilir. Karşıdaki likidite de demek ki o ölçüde değişecek. Bunu öngörmek mümkün olmadığı için, birinci çeyrek diyoruz ama ileri olabilir likiditenin eksiye dönmesi. 
     Diyelim ki çok miktarda döviz aldık, o anda öyle gerekti, kurda oynaklık müdahaleleri de gerçekleşti, onun karşılığında da çok miktarda döviz aldık. O zaman bunun ileriye atılacağı açıktır. Likidite sıkışıklı temel senaryo çerçevesinde birinci çeyrekte ortaya çıkmış olsun, bu durum bundan sonraki faiz düşüşlerini azaltır mı sorusunun cevabı, çok önemle altını çiziyorum ...Merkez Bankası'nın kısa vadeli faizlerle ilgili kararları, tamamen ve tamamen enflasyonla ilgili görünüme ve enflasyon hedefine bakılarak alınmaktadır. Likidite azaldı ya da çoğaldı diye, faiz arttırımı ya da azaltımı yapmak söz konusu değil.'' Serdengeçti, ''kısa vadeli piyasa faizleri dediğimiz şey, Hazine borçlanması tarafından belirlenmiş bir düzeydir ama tek unsur değildir. Maliye politikalarından tutun da Hazinenin borçlanma stratejisine kadar...'' dedi. 
     
     TERS PARA İKAMESİ 

     Ters para ikamesine ilişkin soruya karşılık da Serdengeçti, şu görüşleri dile getirdi 
     ''2003 yılının neredeyse tamamında, ters para ikamesi vardır. 2004'ün ilk 3 ayında yine aynı şey vardır. Daha sonraki dönemde muhtelif etkenlerden dolayı, bir nebze para ikamesi vardır. Dedik ki belli dönemlerde sapma olsa da, uzun vadede eğilim bu yönde olacaktır. Yılbaşından itibaren gelişmeleri de göz önüne alırsak, yine ters para ikamesine sürecine geçileceği düşüncesindeyim. Hep birlikte göreceğiz, şu ya da bu nedenle aksayabilir ama biz bu istikrar programına kararlı şekilde devam edeceksek, bu süreç devam edecektir diye düşünüyorum. Döviz arzı bir buna bağlı olarak artacak. Bir de sermaye girişlerine dikkat etmek gerekir, oradan da gelebilir.'' Bir gazetecinin ''IMF'ye olan borçların yeniden yapılandırılması rezervlerini nasıl etkiler '' şeklindeki sorusuna ise Serdengeçti, ''IMF'ye olan borcun önemli bir bölümü Hazine'nin üzerinde olduğu için, bu, Hazinenin dış borç servisini etkiliyor. Onu etkilediği için, bu bizim döviz rezervine olan ihtiyacımızı zaman içine dağıtmış oluyor. Bunun haricinde bir şey yok'' yanıtını verdi. 
     
     ''OLUMLU YA DA OLUMSUZ PERSPEKTİF VERMEK DURUMUNDAYIZ'' 

     Bir başka gazetecinin, ''açıklamalarında iyimser bir tablo'' çizdiğini ifade etmesi üzerine Serdengeçti, şöyle konuştu 
     ''Merkez Bankası, görevi icabı ileriye yönelik olumlu ya da olumsuz bulabileceğiniz bir perspektif vermek durumundadır. Biz de bunu yapıyoruz. Merkez Bankası, duyuruları ve raporlarında olabilecek risklere işaret ediyor ve işaret etmeye devam edecek. Riskler de merak etmeyin her zaman olacaktır.'' Serdengeçti, bir soru üzerine, para tabanı ve ulusal rezervlerin 'performans kriteri' olarak, iç varlıkların da 'gösterge' niteliğinde takip edilmeye devam edileceğini kaydetti. 

     
</TEXT>
</DOC>
