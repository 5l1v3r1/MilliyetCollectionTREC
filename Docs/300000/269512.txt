<DOC>
<DOCNO> 269512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo21.html </URL>
<DATE> 2004/09/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Millilere, Yunanistan'da üst düzeyde güvenlik... 
</HEADLINE>
<TEXT>

     Taşkın Çamkıran Bildiriyor 

A ve Ümit Milli Futbol Takımları, 2.5 saat süren bir yolculuğun ardından Atina Elefteros Venizelos Havaalanı'na indi. 
     Millileri havaalanında, Türkiye'nin Atina Büyükelçiliği Müsteşarı Şakir Torunlar, büyükelçilik yetkilileriyle çok sayıda Türk ve Yunan basın mensubu karşıladı. 
     A Milli Takım Menajeri Can Çobanoğlu, burada yaptığı açıklamada, futbol dışında olabilecek olayların kendilerini ilgilendirmediğini ifade ederek, ''Buraya futbol oynamaya geldik. Bir sorun çıkacağını düşünmüyorum. Türkiye ile Yunanistan arasında son yıllarda fair-play köprüsü kuruluyor. Bunun bu karşılaşmada zedeleneceğine inanmıyorum'' diye konuştu. 
     Son derece iyi durumda olduklarını belirten Çobanoğlu, şunları söyledi 
     ''Toparlayıcı bir gün geçirdik. Gürcistan karşısında süpriz bir sonuç aldık. Ancak Yunanistan'a galibiyetle dönmek için geldik. Oyuncularımızın hepsi profesyonelliğin bilincindeler. Gerekeni yapacaklardır.'' 
     
     HASAN ŞAŞ KADRODA 
     A Milli Futbol Takımı'nın Gürcistan ile yaptığı maçta kırmızı kart görerek cezalı duruma düşen Hasan Şaş da kafileyle birlikte Atina'ya geldi. 
     Sakatalığı bulunan ve kafileden çıkarılan Ergün ise Atina'ya getirilmedi. 
     Bu arada Hakan Şükür ve Servet'in sakatlıklarının bulunduğu, bu oyuncuların durumlarının yapılacak antrenmanlardan sonra kesinlik kazanacağı bildirildi. 
     
     SERVET ''KENDİMİ İYİ HİSSEDİYORUM'' 
     Sakatlığı nedeniyle Gürcistan maçında kadroda yer almayan Servet, kendini iyi hissettiğini belirterek, ''İyi durumda olduğumu düşünüyorum. Ancak doktorların kararını bekliyorum'' dedi. 
     İbrahim Toraman ise Yunanistan'a kötü bir sonuçla geldiklerini hatırlatarak, bu sonucu takım olarak Yunanistan'ı yenerek telafi etmek istediklerini söyledi. 
     
     GENİŞ GÜVENLİK ÖNLEMLERİ 
     Yunan polisi, A ve Ümit Milli Takımları, özellikle havaalanından ayrılırken geniş güvenlik önlemleri aldı. 
     Havaalanından kalacakları Ledra Mariott Oteli'ne hareket eden milli takım kafiles'ni, eskort arabalarının yanısıra çok sayıda motosikletli polis ve bir midibüs dolusu özel kuvvet mensubu izledi. 
     Öte yandan milli takım, Yunanistan'daki ilk çalışmasını bu akşam saat 19.45'de Gregori Lambrakis Stadı'nda yapacak. 
     
     MAÇA İLGİ BÜYÜK 
     Dünya Kupası Eleme Grubu maçında Yunanistan ile Türkiye arasında yapılacak maça Yunanlılar'ın büyük ilgi gösterdiği belirtildi. 
     Arnavutluk maçında alınan yenilgiden sonra bu maçta moral bulmaya çalışacaklarını ifade eden Yunanlılar, karşılaşmanın olaysız geçeceğine inandıklarını da söylediler. 
     
</TEXT>
</DOC>
