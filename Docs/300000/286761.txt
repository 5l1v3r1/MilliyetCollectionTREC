<DOC>
<DOCNO> 286761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/guncel/gun05.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Azad telefonunu aldı tekmeyle trenden attı' 
</HEADLINE>
<TEXT>


ELVAN EZBER istanbul 

Kocaeli Üniversitesi öğrencisi Ahmet Hakan Canıdemir'i trenden atarak ölümüne neden olduğu iddiasıyla Mehmet Emin Tolun ve Azad Çelik gözaltına alındı. 
Kızıltoprak'ta rayların kenarında ağır yaralı olarak bulunan Canıdemir'in trenden atılarak öldürüldüğü iddialarını araştıran polis, ilk olarak Adapazarı Ekspresi'ne düzenli binen kişileri tespit etti. Olayla ilgili polise başvuran ve ismi gizli tutulan bir tanık da ifadesinde, "Vagonda yaşlı bir amca, bir teyze, Canıdemir vardı. İçeri giren iki kişi, Canıdemir'e 'Arkaya geç bakalım, konuşacaklarımız var' dedi. Vagondan gelen gürültüler üzerine arkaya gittiğimde trenin kapıları açıktı. O iki kişi, beni görünce trenden atladı" dedi. 
Tanık, sabıkalılar dosyasından hırsızlıktan sabıkası bulunan Azad Çelik'i teşhis etti. Çelik'in, sürekli birlikte dolaştığı Mehmet Emin Tolun 19 da dün akşam Bostancı'da gözaltına alındı. Tolun ifadesinde şunları söyledi 
"Azad ile beraber Bostancı'dan 21.00'de trene bindik. Bir genç telefonla konuşuyordu. Azad, telefonu aldı. Kaçmaya başladık. Peşimizden koşan genç Azad'ı yakaladı. Boğuştular. Bu sırada Azad, bir tekme atıp genci açık kapıdan dışarı attı. Sonra da biz trenden atladık. Azad, cep telefonunu ertesi gün 140 milyon liraya sattı. Tanınmamak için saçlarını kısa kestirdi." 
Operasyonlarını sürdüren polis akşam saatlerinde Azad Çelik'i gözaltına aldı. 


</TEXT>
</DOC>
