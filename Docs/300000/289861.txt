<DOC>
<DOCNO> 289861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy13.html </URL>
<DATE> 2004/11/18/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Erdoğan, Cheney ile telefon görüşmesi yaptı... 
</HEADLINE>
<TEXT>

     Başbakan Recep Tayyip Erdoğan, telefonla görüştüğü ABD Başkan Yardımcısı Dick Cheney'e, Irak'ta ABD'nin sürdürdüğü operasyondan duyduğu rahatsızlığı ve özellikle camilerde ABD askerlerinin uygulamalarının, gerek Türkiye'de gerekse İslam dünyasında doğurduğu infiali aktardı. 
     Alınan bilgiye göre, Başbakan Erdoğan, Cheney'i bugün 18.30'da telefonla arayarak, ABD seçim sonuçlarından dolayı kutladı. 
     Cheney, çok zor bir seçim dönemi geçirdiklerini ifade ederek, ABD'de 1928 yılından bu yana ilk defa hem Senato hem de Temsilciler Meclisi'nde çoğunluğu Başkan'ın partisinin elde ettiğini söyledi. Cheney, bunun büyük bir seçim zaferi olduğunu belirtti. 
     Görüşmede, Başbakan Erdoğan, Irak'ta ABD'nin sürdürdüğü operasyondan duyduğu rahatsızlığı da dile getirerek, özellikle camilerde ABD askerlerinin uygulamalarının, gerek Türkiye'de, gerekse İslam dünyasında doğurduğu infiali aktardı. 
     Erdoğan, Irak'ta Türk şoförlerinin öldürülmesi, Türk vatandaşlarına yönelik saldırılar konusunda alınması gereken güvenlik tedbirleri ile Kerkük'te yerel seçimlerin iptal edilmesi konusundaki girişimlerden Türkiye'nin duyduğu endişeleri de iletti. 
     ABD Başkan Yardımcısı Cheney de özellikle camide meydana gelen olayla ilgili hassasiyeti çok iyi anladığını ifade ederek, bu konunun ABD makamları tarafından bütün boyutlarıyla soruşturulduğunu kaydetti. 
     Cheney, Türk şoförlerinin öldürülmesi, Iraktaki Türk vatandaşlarına yönelik saldırılar ve Kerkük seçimleriyle ilgili endişe ve beklentileri anladığını kaydederek, bunu hem ABD Başkanı George W. Bush, hem de Irak makamlarıyla paylaşacağını belirtti. 
     
</TEXT>
</DOC>
