<DOC>
<DOCNO> 286030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun50.html </URL>
<DATE> 2004/11/04/ </DATE>
<TIME> 22.56 </TIME>
<AUTHOR>  </AUTHOR>
<HEADLINE>
İnternetten film indirirken dikkat edin... 
</HEADLINE>
<TEXT>

     Hollywood stüdyolarının, internette korsan film alış verişi yapan kimseleri dava edeceği bildirildi. 
     Amerikan Sinema Derneği, internet ortamında yasa dışı yoldan film indirenler ve gönderenler aleyhinde 16 Kasım'dan itibaren Amerikan mahkemelerinde çok sayıda dava açılacağını bildirdi. 
     Dernek Başkanı Dan Glickman, film kaçakçılığının, 110 yıllık sinema tarihinde en büyük tehdit olduğunu söyledi ve müzik sanayicilerinin yaptığı gibi internetteki yasa dışı film işlemlerini adalete havale edeceklerini belirtti. 
     Glickman, ''Filmlerimizi çalanlar internette iz bırakmadıklarını ve hiçbir şeyden sorumlu tutulamayacaklarını sanıyorlar, ama fena halde yanılıyorlar. Bunların kimler olduklarını biliyoruz'' diye konuştu ve film başına 30 bin dolara kadar tazminat talep edeceklerini belirtti. 
     Korsan filmler yüzünden, Amerikan sinema sanayiinin yılda 3,5 milyar dolar zarara uğradığı tahmin ediliyor. 
     
</TEXT>
</DOC>
