<DOC>
<DOCNO> 291964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun12.html </URL>
<DATE> 2004/11/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Chrysler'e rekor tazminat cezası 
</HEADLINE>
<TEXT>

     ABD'de yeni bir 'trilyonluk' tazminat davası daha karara bağlandı. Bir trafik kazasında arka koltukta oturan bebeklerini kaybeden aile, otomotiv devi Daimler Chrysler firması aleyhine açtığı davayı kazandı. 
     Mahkeme, firmanın aileye tam 105 milyon dolar tazminat ödemesine karar verdi. 
     2001 yılında meydana gelen kazada, çocuğun büyükbabasının kullandığı minibüse bir kamyonet arkadan çarptı. 
     Kaza anında otomobilin ön koltuğu göçtü ve ön koltukta oturan yolcunun kafası çocuğun alnına çarparak kafatasının çatlamasına yol açtı. Çocuk, bu kazada hayatını kaybetti. 
     
     Chrysler aileyle anlaşmaya çalıştı 

     Aile, bunun üzerine otomobili üreten Daimler Chrysler şirketi aleyhine tazminat açma kararı aldı. Firmanın aileyle anlaşarak davayı önleme çabaları sonuçsuz kaldı. 
     Dava sonucunda mahkeme, firma aleyhinde karar vererek, aileye 105 milyon dolar tazminat ödemesini kararlaştırdı. 

     
</TEXT>
</DOC>
