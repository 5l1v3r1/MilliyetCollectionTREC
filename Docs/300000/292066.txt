<DOC>
<DOCNO> 292066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy24.html </URL>
<DATE> 2004/11/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
"Kadının, kadın doktor istemesi"yle ilgili madde tartışmalara yol açtı... 
</HEADLINE>
<TEXT>

     Ceza Muhakemeleri Usulü Kanunu CMUK Tasarısı'nın ''kadının, istemi halinde kadın hekim tarafından muayene edilmesini'' düzenleyen maddesi, tartışmalara neden oldu. 
     TBMM Adalet Komisyonu, CMUK Tasarısı'nın görüşmelerini, sabahki oturumda üzerinde uzlaşma sağlanamayan ''kadının muayenesini'' düzenleyen madde üzerinde sürdürdü. Maddeye karşı çıkan CHP'li milletvekilleri ile AK Parti milletvekilleri arasında tartışma yaşandı. 
     CHP Tekirdağ Milletvekili Mehmet Nuri Saygun, kadınlara kadın doktor tarafından muayene tercihi verilmesi halinde bu hakkın diğer kişilere de yaygınlaştırılması gerektiğini belirterek, bunun, gelecekte ciddi sıkıntılara neden olacağını savundu. Saygun, ''Bu düzenleme, çağdaş Türkiye mantalitesine aykırıdır'' görüşünü savundu ve düzenlemenin değiştirilmesini istedi. 
     AK Parti Isparta Milletvekili Recep Özel, herkese doktorunu seçme hakkı verilmesinin konuşulduğu ortamda, kadının, ''mahremi'' ve ''genel ahlakı''na göre tercih hakkının elinden alınmaması gerektiğini söyledi. Özel, ''Düzenleme, örf ve adetlerimize uygundur'' görüşünü savundu. 
     AK Parti Adıyaman Milletvekili Hüsrev Kutlu, kadın ile erkeğin hukuken eşit olmasına karşılık beden ve doğası gereği ayrıldığını belirterek, ''Üst aramalarında, tuvalet ihtiyacında, hamamda, kadın-erkek diye ayrıma gidiliyor. Rusya'da eskiden kadın ve erkek birlikte hamama girermiş, bilmiyorum CHP'li arkadaşlar böyle bir özlemin içinde olabilir'' dedi. 
     Şüpheli ve sanık kadının sıkıntılı durumda bulunduğunu, böyle bir durumda kadın doktor tarafından muayene edilmek istenmesinin doğal olduğunu söyleyen Kutlu, ''Ben erkek doktoru tercih ederim, ama Orhan Bey kadın doktoru tercih edebilir'' diye konuştu. 
     CHP'li Orhan Eraslan'ın bu sözlere tepki göstermesi üzerine Komisyon Başkanı Köksal Toptan, tartışmaya müdahale ederek, ''Bu komisyonda siyasi parti ayrımı yapılmıyor. Teknik bir komisyonuz, herkes hassasiyetle çalışıyor burada...Sayın Kutlu'nun bu sözlerini düzeltmek istiyorum'' dedi. 
     Hüsrev Kutlu da özür dileyerek, parti isminin tutanaklardan çıkarılmasını istedi. 
     AK Parti Yozgat Milletvekili Bekir Bozdağ, düzenlemeyi savunarak, konunun farklı noktalara çekilmemesini istedi. 
     CHP'li Eraslan, maddenin gerekçesinde ''genel ahlaka uygunluk'' ifadesine yer verildiğini belirterek, ''Bu bomba madde...Ortaçağ ahlak anlayışı, ortaçağ hekim anlayışı...Çağdaş olmayan bir düzenleme...'' diye konuştu. 
     
     ''MESELENİN İDEOLOJİK YANI YOK'' 
     Adalet Bakanı Cemil Çiçek, görüşünün sorulması üzerine, Komisyonun bugüne kadar önemli çalışmalara imza attığını belirterek, ideolojik gereklere göre düzenlemeler yapılmadığına dikkati çekti. Yapılmak istenen düzenlemeyle hiçbir mesleği küçümsemek, hiçbir mesleği ayrımcılığa tabi tutmanın amaçlanmadığını dile getiren Çiçek, meselenin ideolojik yanı olmadığını vurguladı. 
     Kadın ile erkeğin birçok noktada eşit olduğunu, ancak eşitsizliği ortadan kaldırmak adına kadın lehine ayrımcılık yapmanın Anayasa emri olduğuna işaret eden Çiçek, bir yasa metninde genel ahlak ile ilgili düzenleme yapmanın çok da aykırı düşmeyeceğini savundu. 
     Alman ve Avusturya Usul Yasası'nda benzeri düzenlemenin bulunduğunu, bu yasalardaki ilgili maddeleri okuyarak örnek gösteren Çiçek, kadın hekimi tercih etmesinin kadının talebine bırakıldığını vurguladı. Çiçek, ''Ama hiçbir surette buradan rejime, ileride olabilecek taleplere yönelik anlam çıkarmak fevkalade yanlış olur'' görüşünü ifade etti. 
     Çiçek, tasarıdaki düzenlemenin uygun olduğunu belirtti. 
     
     ''BİR ADIM ÖTESİ KADINLARA AYRI OTOBÜS...'' 
     AK Parti'li Kutlu, CHP'li Eraslan'ın ''ortaçağ ahlak anlayışı'' sözlerine itiraz ederek, ''Bu madde benim ve benim gibi düşünenlerin genel ahlakına uygundur. Biri çıkıp bunu, 'ortaçağ ahlak anlayışı' olarak nitelendiremez'' dedi AK Parti Gaziantep Milletvekili Mahmut Durdu, düzenlemenin aynen korunmasını isteyerek, yapılan son değişiklikle pozitif ayrımcılığın Anayasa'ya girdiğini vurguladı. 
     AK Parti Uşak Milletvekili Ahmet Çağlayan, otobüslerde bile kadının bir kadının yanına oturduğunu belirterek, ''Önemli olan kadınların rahatı ve huzuru... Özellikle şüpheli ve sanık kadının rahat olması, delile rahat oluşmayı sağlayacaktır'' diyerek düzenlemeyi destekledi. 
     CHP'li Eraslan yeniden söz alarak, tasarının 2 günden beri süren görüşmelerinde yaptığı teknik katkısının, Bakan Çiçek tarafından ''ideolojik'' olarak görüldüğünü ifade etti ve ''1929'dan 2004 yılına kadar kadının muayenesi genel ahlak anlayışına aykırı yapılmış demek ki...Şimdi genel ahlaka uygun hale getiriliyor. Otobüste kadının, bir kadın yanına oturması örnek verildi. Bu anlayışın bir adım ötesi kadınlara ayrı otobüs, ayrı polikliniktir...Bu domino taşı etkisi yaratır. Bu kadar yorumdan sonra bu maddenin ne kadar tehlikeli olduğu da ortaya çıktı'' diye konuştu. 
     Görüşünün sorulması üzerine Yargıtay Üyesi Keskin Kaylan, mevcut düzenlemede böyle bir madde bulunmadığına işaret ederek, uygulamanın metin haline getirildiğini söyledi. 
     
     ''BALLANDIRA BALLANDIRA ANLATIYORLAR'' 
     AK Parti Kahramanmaraş Milletvekili Mehmet Yılmazcan, ''Şüpheli veya sanık kadını muayene eden erkek doktorların, bunu dışarıda nasıl ballandıra ballandıra anlattıklarına şahit olduk'' dedi. 
     CHP Bursa Milletvekili Mehmet Küçükaşık ise yapılmak istenenin ne olduğunu sorarak, ''Bundan sonra da kadın doktorun eşcinsel olup olmadığını mı tartışacağız '' dedi. 
     Tartışmaların ardından maddenin metinden çıkarılmasını içeren CHP'li milletvekillerinin önergesi ile ''kadının istemesi halinde ve olanaklar elverdiğinde kadın hekim tarafından muayene edilmesini'' düzenleyen ve Hükümet tarafından hazırlanan önergeler reddedildi. Madde, tasarıdaki şekliyle AK Parti'li milletvekillerinin oylarıyla kabul edildi. 
     
</TEXT>
</DOC>
