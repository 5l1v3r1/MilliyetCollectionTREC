<DOC>
<DOCNO> 272595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun07.html </URL>
<DATE> 2004/09/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AB'den net uyarı Zina yasası yanlış olur 
</HEADLINE>
<TEXT>

     Başbakan Erdoğan'ın AB'ye rest çekmesiyle sonuçlanan gerilimin ilk işaret fişeği sabah saatlerinde geldi. Verheugen'in sözcüsü, zina yasası ile ilgili bir açıklama yaparak Türkiye'yi net olarak uyardı. 
     Avrupa Birliği AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, TCK tasarısının TBMM genel kurulundan Adalet Komisyonu'na çekilmesinden ''kaygı duyduğunu'' bildirdi. 
     Yasa tasarısının geri çekilmesinin Türkiye'nin reform süreci hakkında şüpheler doğurabileceğini belirten Filori, ''Anladığımız kadarıyla yeni yasa tasarısındaki bu gelişme, zinayı suç olarak gören maddenin tekrar tasarıya konulmak istenmesinden kaynaklanıyor'' dedi. 
     Gecikmenin Türkiye'nin reform hareketleriyle ilgili şüphe yarattığını kaydeden Filori, ''Bu Türkiye'nin AB'ye giriş sürecine yeni riskler getiriyor'' diye konuştu. 
     Filori, komisyonun tasarıyla ilgili olarak daha önce ifade ettiklerini aslında tekrar ettiğini, ancak bu defa sözlerine ''vurgu'' yaptığını kaydetti. 
     Kritik eşiğin aşıldığı yönündeki düşüncenin zarar görüp görmediği yönünde bir soru üzerine Filori, Türkiye'nin reform sürecinin tamamına bakılması gerektiğini belirtti. 
     TCK reform tasarısının, yargı reformuyla bağlantılı olarak Kopenhag kriterlerinin önemli bir parçası olduğunu hatırlatan Filori, ''Tasarı, resmin önemli bir parçasını oluşturuyor. Bu konu 6 Ekim'de yayımlanacak ilerleme raporunda yer alacaktır'' dedi. 
     Filori, zinanın suç haline getirilmesiyle ilgili düzenlemenin, ilerleme raporunun yayımlanmasından sonra yapılması halinde AB'nin Türkiye'ye yönelik muhtemel tavrının sorulması üzerine, ''Müzakereler sırasında da siyasi süreç yakından takip edilecektir'' diye konuştu. 
     Filori, Türkiye'nin 6 Ekim'de yayımlanacak ilerleme raporu öncesinde siyasi reformlar açısından çok önemli aşamalar kaydettiğine dikkat çekerek, ''TCK konusunda da aynı ilerlemeyi kaydetmelerini bekliyoruz'' dedi. 
     Filori, bir soru üzerine, komisyon tarafından insan haklarını ihlal iddialarını araştırmak üzere Türkiye'ye gönderilen yetkilinin yarın akşam Belçika'ya döneceğini kaydetti. 
     Komisyona yakın bir kaynak ise zinayla ilgili yapılmak istenen düzenlemenin, AB içinde bazı kişilere, kiliselerin insanların özel hayatına karıştığı dönemleri hatırlattığını belirtti. 
     Çözülmezse rapor olumsuz olur 
     Bu arada, Avrupa Birliği-Türkiye Karma Komisyonu Başkanı Hollandalı Joost Lagendijk, ''zina sorunu çözülmezse, 6 ekimde yayınlanacak Avrupa Birliği Komisyonu'nun raporu, ya olumsuz ya da şartlı olur'' uyarısında bulundu. 
     Zinanın suç sayılma olasılığının devam etmesi, Avrupa Birliği'ni rahatsız ediyor. 
     
     Rapora zina sorunun giderilmesi şartı 

     CNN TÜRK Brüksel muhabiri Zeynel Lüle'ye konuşan Lagendijk, Komisyon raporuna 17 aralığa kadar bu sorunun giderilmesi şartının konulabileceğini ve bunun Avrupa Birliği'ne üye birçok ülke tarafından kabul göreceğini de ileri sürdü. 
     
     'Sorun giderilmedikçe müzakerelere başlanamaz' görüşü 

     Lagendijk, ikinci bir seçenek olarak da, Komisyon raporunun 'tavsiye' bölümünde, 'bu sorun giderilmedikçe müzakerelere başlanamaz' görüşüne yer verilebileceğini vurguladı. 
     
     "Tasarıda ısrar 'Türkiye'yi AB'ye almayın' demek" 

     Lagendijk, "evlilik dışı ilişkinin hapisle cezalandırılacağı bir Türkiye'nin Avrupa'da yer bulması imkansızdır. Bu konunun ve tartışmaların uzaması, Türkiye'yi Avrupa'dan dışlamak isteyenlerin tezlerini ne yazık ki gün geçtikçe kuvvetlendirmektedir. Bu tasarıda ısrar etmek, Türkiye'yi Avrupa Birliği'ne almayın demektir" şeklinde konuştu. 

     
</TEXT>
</DOC>
