<DOC>
<DOCNO> 273893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun22.html </URL>
<DATE> 2004/09/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Nasrettin Hoca fıkraları Almanca anlatıldı 
</HEADLINE>
<TEXT>

     Almanya'nın başkenti Berlin'de Nasrettin Hoca'nın tanınmış fıkraları Almanca anlatıldı. 
     Berlin'deki Türkevi'nde Türkiye'nin Berlin Başkonsolosluğu'yla Nasrettin Hoca fıkralarından seçmelerin Almanca olarak yer aldığı ''Molla Nasrudin'' CD'sini piyasaya çıkartan Dieter Göbel tarafından düzenlenen toplantıda, saz eşliğinde anlatılan Nasrettin Hoca fıkraları Türk ve Alman dinleyicilere keyifli dakikalar yaşattı. 
     Programdan sonra konuşan Göbel, Nasreddin Hoca kişiliğinin çeşitli isimler altında Fas'tan Hindistan'a kadar tanındığını, toplantının amacının da Nasrettin Hoca'yı Almanlara daha iyi tanıtmak olduğunu söyledi. 
     Almanların da Nasrettin Hoca tiplemesinde Till Eulenspiegel'e sahip olduklarını ve bu kişinin de Nasrettin Hoca'yla aynı dönemde yaşadığına işaret eden Göbel, ''Almanlar bu CD'yi dinledikten sonra Türklerle ortak noktaları olduğunu anlayacaklardır. Bu da insanları bir araya getirecek ve birbirleriyle kaynaştıracaktır. Bu projemle dünyayı değiştirmek değil, insanların ortak yönlerini ortaya çıkarmak istiyorum'' dedi. 
     Nasrettin Hoca fıkralarını Almanca'ya çeviren Kathleen Göpel de binlerce Nasrettin Hoca fıkrasının sadece bir kısmını aldıklarını ve bu projeyle Nasrettin Hoca'yı Almanlara tanıtmak istediklerini belirtti. 
     Berlin Konsolosu Bileda Kaçar da ''Bu projenin Alman toplumuna yönelik olması önemli. Alman halkı Nasrettin Hoca'yı, kültürümüzü ve bizleri daha iyi anlayacak ve böylece daha iyi kaynaşma sağlanacak'' dedi. 
     
</TEXT>
</DOC>
