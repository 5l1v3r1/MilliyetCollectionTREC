<DOC>
<DOCNO> 299455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun53.html </URL>
<DATE> 2004/12/21/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
BM'den İran'a insan hakları kınaması... 
</HEADLINE>
<TEXT>

     İran, BM'nin Tahran yönetiminin temel hak ve özgürlükler bakımından kınanmasını öngören karar tasarısını ''siyasi amaçlı ve gerçek dışı'' olarak değerlendirdi. 
     İRNA'nın haberine göre, Dışişleri Bakanlığı Sözcüsü Hamid Rıza Asefi yaptığı açıklamada, ''güvenilmez ve dürüst olmayan kaynaklarca hazırlanan karar tasarısının geçeklerden uzak olduğunu ve belgelere dayanmadığını, bu yüzden bir geçerliliği olmadığını'' söyledi. 
     BM Genel Kurulu'nda, karar tasarısına ilişkin ülkelerin farklı görüşler içinde olmasının, birçok ülkenin insan hakları konusunun İran'a karşı bir siyasi araç olarak kullanılmasına karşı olduğunu gösterdiğini savunan Asefi, karar tasarısını hazırlayanların yapıcı olmayan yaklaşımlarının, tamamen siyasi amaçlı olduğunu, ayrıca İran'a karşı olumsuz açıklamaların artmasının ve ikili ilişkileri suiistimal etmenin hedeflendiğini öne sürdü. 
     Asefi, İran yönetiminin en önemli stratejilerinden birinin İran'da insan hakları konusunda ilerleme kaydetmek olduğunu da söyledi. 
     BM'nin 191 devletin üye olduğu genel kurulunda dün gece yapılan oylamada, İran'ın temel hak ve özgürlükler bakımından kınanmasını öngören karar tasarısı, 54'e karşı 71 oyla kabul edilmiş, 55 ülke çekinser kalmıştı. 
     Kabul edilen tasarının bağlayıcı özelliği bulunmuyor. Karar, sadece uluslararası topluluğun görüşünü yansıtmış oluyor. 
     Tasarı, Tahran'la ilişkileri son zamanlarda bozulan Kanada tarafından hazırlanmış, 33 ülkenin desteğiyle genel kurula getirilmişti. 
     
</TEXT>
</DOC>
