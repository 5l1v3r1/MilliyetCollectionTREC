<DOC>
<DOCNO> 270157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur24.html </URL>
<DATE> 2004/09/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fidye için kaçırılan 2 kişi öldürüldü .. 
</HEADLINE>
<TEXT>

     Beykoz'da 5 gün önce fidye amacıyla kaçırılan 2 kişi, başlarından silahla vurularak öldürüldükten sonra cesetleri Pendik'teki bir su kuyusuna atılmış halde bulundu. 
     AA muhabirinin aldığı bilgiye göre, Ahmet Eroğlu ve Erol Öztürk'ün 3 Eylül 2004 tarihinde Beykoz'dan kaçırılması olayını araştıran İstanbul Organize Suçlar Şube Müdürlüğü'ne bağlı ekipler, olaya karıştıkları gerekçesiyle 3 kişiyi gözaltına aldı. 
     Eroğlu ve Öztürk'ün bir çete tarafından fidye amacıyla kaçırıldığı ve istediklerini alamayan çete üyelerince öldürüldükleri yönündeki bilgiyi değerlendiren polis, gözaltına alınan kişilerin ifadeleri doğrultusunda cesetleri aramak için Pendik Kurtköy Emirli Köyü yakınlarındaki bir besi çiftliğinin yakınındaki su kuyusuna gitti. Arama çalışmalarına jandarma ve itfaiye ekipleri de katıldı. Yaklaşık 29 metre derinliğindeki kuyudan su boşaltıldı. Ardından halatlarla kuyunun içine giren itfaiye görevlileri, öğretmen olduğu ve dekorasyon işleriyle uğraştığı ifade edilen Ahmet Eroğlu'nun cesedini çıkardı. 
     Eroğlu'nun, kafasından tek kurşunla vurulduğu, elleri vücudunun arkasından, ayakları da deri kemerle bağlanıp, kafasına naylon bir poşet geçirilerek koli bandıyla bantlandığı anlaşıldı. 
     İtfaiye görevlileri, daha sonra da kafasından ve sol kürek kemiğinden ateşli silahla vurulup el ve ayakları bağlanarak tişörtü başına geçirilerek bantlanmış haldeki Erol Öztürk'ün cesedini kuyudan çıkarttı. 
     Yakınlarının polise kayıp başvurusunda bulunduğu Eroğlu ve Öztürk'ün cesetleri, olay yerindeki incelemelerin ardından Adli Tıp Kurumu'na kaldırıldı. 
     Pendik'te cesetleri bir su kuyusunda bulunan Ahmet Eroğlu 38 ve Erol Öztürk'ün 32 öldürülmesi olayına ilişkin gözaltına alınan 3 kişinin sorgusu sürüyor. 
     
     GÖZALTINDAKİLERİN SORGUSU SÜRÜYOR 

     Öğretmen olan ve dekorasyon işi yapan Eroğlu ile yanında çalışan Öztürk'ün öldürülmesiyle ilgili gözaltına alınan Engin K., Yücel K. ve Mehmet K'nın Organize Suçlar Şube Müdürlüğü'ndeki işlemleri devam ediyor. Şebeke elebaşı olduğu belirtilen Cafer A. adlı kişinin ise yakalanmasına çalışılıyor. 
     Polis yetkilileri, Ahmet Eroğlu ile Erol Öztürk'ün 3 Eylül Cuma günü, Beykoz Hekimbaşı Çiftlik Caddesi'ndeki Bayramoğlu İnşaat Taahhüt ve Dekorasyon Limited Şirketi'ne gelen bir telefonun ardından işyerinden çıktıklarının ve Kavacık'ta bir akaryakıt istasyonunda buluştukları Cafer A'nın adamları tarafından Pendik Kurtköy'deki çiftlik evine götürüldüklerinin anlaşıldığını belirtti. 
     
     GASP ETMEK İÇİN KAÇIRMIŞLAR 

     Yetkililer, gasp amacıyla kaçırılan Eroğlu ve Öztürk'ün burada öldürülerek su kuyusuna atıldıklarının tespit edildiğini, gözaltına alınan bazı zanlıların da cinayetleri gasp amacıyla işlediklerini ilk ifadelerinde itiraf ettiklerini kaydetti. 
     Bu arada, ailelerin Eroğlu ve Öztürk'ün kayıp olduklarını bildirmelerinin ardından yürütülen teknik takiple zanlıların yakalandıkları ve cesetlerin atıldığı yeri de söyledikleri öğrenildi. 
     
     15 YILLIK EDEBİYAT ÖĞRETMENİ 

     Öte yandan, 2 çocuk babası olan Ahmet Eroğlu ile yine 2 çocuğu bulunan Erol Öztürk'ün öldürüldükleri haberi, çevrelerinde büyük üzüntü yarattı. 
     Eroğlu'nun görev yaptığı Fevzi Çakmak Lisesi idarecileri, 15 yıllık edebiyat öğretmeni olan Eroğlu'nun aydın bir kişi olduğunu ifade ederek, ''Onun böyle bir olaya kurban gidecek çevresi ve ilişkileri yoktu'' dediler. 
     Dekorasyon şirketinde çalışanlar ise 3 Eylül Cuma akşamı bir kişinin Ahmet Eroğlu'nu telefonla arayarak, ''Pendik'teki çiftlik evini dekore ettirmek istediğini'' söylediğini, bunun üzerine Eroğlu'nun da yanında çalışan Erol Öztürk ile 34 NDT 26 plakalı otomobiline binerek yola çıktığını anlattılar. 
     Eroğlu'nun hiçbir borcu olmadığını ve çevresinde sevilen bir kişi olduğunu ifade eden işyeri personeli, ''O, karıncayı bile incitmeyecek kadar iyi bir insandı'' diye konuştular. 
     Polisin olayla ilgili başlattığı soruşturma sürüyor. 

     
</TEXT>
</DOC>
