<DOC>
<DOCNO> 278286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yasam/yas02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da otelde patlama 23 ölü 
</HEADLINE>
<TEXT>


İsrail sınırına yakın Taba kentinde bulunan Hilton Oteli'ndeki patlamada 114 kişi de yaralandı... 

DIŞ HABERLER SERVİSİ 

Mısır dün gece 3 ayrı patlamayla sarsıldı. Kızıldeniz kıyısındaki İsrail sınırına yakın Taba kentindeki İsrailli turistlerin akın ettiği Hilton Oteli'nde dün gece meydana gelen patlamada ilk belirlemelere göre 23 İsrailli öldü, 114 kişi de yaralandı. Mısır polisi, patlamanın gaz sızıntısından kaynaklandığını açıklarken, İsrail, otele patlayıcı yüklü araçla intihar saldırısı düzenlendiğini bildirdi. Patlamada otelin batı kanadının tamamen çöktüğü bildirildi. Taba'daki patlamadan sonra Nueyba ve Ras Sultan kentinlerinde de 2 ayrı patlama oldu. Mısır polis kaynakları, Ras Sultan'daki patlamada 7 Mısırlının öldüğünü ya da yaralandığını duyurdu. Taba'nın güneyindeki Ras Sultan da Taba gibi İsrailli turistlerin uğrak yeri olarak biliniyor. Patlamalar sırasında, 10 bin kadar İsrailli, dün gece sona eren Yahudi bayramı Sukkot nedeniyle Sina Yarımadası'nda tatil yapıyordu. 


</TEXT>
</DOC>
