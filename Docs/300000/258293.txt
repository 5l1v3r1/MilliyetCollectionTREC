<DOC>
<DOCNO> 258293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo22.html </URL>
<DATE> 2004/07/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
12 Dev Adam'a Mercedes desteği sürüyor... 
</HEADLINE>
<TEXT>

     Basketbol Federasyonu, Mercedes Benz ile sponsorluk anlaşmasını 3 yıl daha uzattı. 
     A Milli Takım'ın, Abdi İpekçi Spor Salonu'nda yaptığı antrenman sonrası bahçede düzenlenen törende, Federasyon ile Mercedes, 3 yıllık sponsorluk anlaşması imzaladı. Anlaşmaya Basketbol Federasyonu adına başkan Turgay Demirel, Mercedes Benz adına ise satış ve pazarlama direktörü Eşref Biryıldız imza attı. 
     Milli takımın sponsorluğunu 2001 yılından beri yapan Mercedes Benz, imzalanan anlaşmayla millilere 3 yıl daha destek verecek. Törende, milli takım otobüsü olacak 0 403'ün yanı sıra, 2 adet minibüs ve 5 adet otomobil federasyona teslim edildi. 
     Bu arada imza töreni öncesi konuşan Basketbol Federasyonu Başkanı Turgay Demirel, Mercedes Benz'in 2001 yılından beri kendilerine büyük destek verdiğini belirterek, ''Mercedes Benz, başarıya giden yolda bize süratli ve güvenli destek veriyor. Kendilerine teşekkür ediyoruz'' dedi. 
     Mercedes Benz Satış ve Pazarlama Direktörü Eşref Biryıldız ise milli takıma destekten gurur duyduklarını vurgulayarak, ''Desteğe 2 araçla başladık ve şimdi bu sayıyı artırdık. Milli Takım umarım bizim desteğimizle daha da başarılı olur'' diye konuştu. 
     
</TEXT>
</DOC>
