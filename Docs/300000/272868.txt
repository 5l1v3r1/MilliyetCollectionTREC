<DOC>
<DOCNO> 272868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun05.html </URL>
<DATE> 2004/09/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kerry'den Bush'a yolsuzluk suçlaması 
</HEADLINE>
<TEXT>

     ABD'de Demokrat Parti'nin başkan adayı John Kerry, 2 Kasım'daki seçimde yarışacağı Cumhuriyetçi Başkan George W. Bush ve yardımcısı Dick Cheney'i, kendilerine yakın Halliburton gibi yolsuzlukla suçlanan şirketlere önemli avantajlar sağlamakla suçladı. 
     Seçim kampanyasını New Mexico eyaletinde sürdüren Kerry, ''Dick Cheney'nin eski şirketi Halliburton, Amerikan askerlerinin ve vergi ödeyen halkın zarar görmesi pahasına, Irak'taki rezaletten büyük kar sağladı. Bu tür şirketlerin fahiş fiyatlarla ve israfla yaptığı işlere göz yuman Bush yönetimi, güveni kötüye kullanıyor'' dedi. 
     Kerry, başkan seçilmesi durumunda ihale işlemlerini şeffaflaştıracağını ve yolsuzluk yapanların ağır şekilde cezalandırılacağını söyledi. 
     Cheney'nin 2000 yılına kadar başkanlığını yürüttüğü petrol altyapı şirketi Halliburton, ihalesiz kendisine verilen milyarlarca dolarlık sözleşmelerde devleti dolandırmakla suçlanıyor. Halliburton hakkında halen birkaç konuda soruşturma yürütülüyor. 
     
</TEXT>
</DOC>
