<DOC>
<DOCNO> 289377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/dunya/axdun01.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık hepsi şahin 
</HEADLINE>
<TEXT>


ABD Başkanı Bush, Dışişleri Bakanlığı'na sertlik yanlısı Rice'ı atadı. Bir konuşmasında, Irak Savaşı'na muhalif tutumundan dolayı, "Fransa'yı cezalandırın" diyen Rice'ın, yeni görevindeki icraatları merakla bekleniyor 

DIŞ HABERLER SERVİSİ 


ABD'de önceki gün istifasını açıklayan Dışişleri Bakanı Colin Powell'ın yerine, Ulusal Güvenlik Danışmanı Condoleezza Rice getirildi. ABD Başkanı George W. Bush, dün kararını Beyaz Saray'da gazetecilere açıklarken, Rice'ın yerine yardımcısı Stephen Hadley'i atadığını da söyledi. Rice, ABD Senatosu'ndan onay aldıktan sonra, Powell'ın yerine geçecek. Powell, Rice'ın görevi onaylanıncaya kadar ABD Dışişleri Bakanlığı görevini sürdürecek. Irak Savaşı sırasında Fransa ve Almanya başta olmak üzere Avrupa ülkelerinin tutumunu sert bir dille eleştiren Rice'ın icraatları Avrupa'da merakla bekleniyor. 
50 yaşındaki Rice, ulusal güvenlik danışmanı olarak Beyaz Saray'da göreve başladığı Ocak 2001'den bu yana, Bush'a en yakın isimlerin başında yer alıyor. 

Bush için en uysal kadro 
John Ashcroft'tan boşalan Adalet Bakanlığı'na kendi hukuk danışmanı Alberto Gonzales'i atayan ve Powell'ın yerine de Rice'ı getiren Bush'un, yeni dönemde yönetimin diğer isimleriyle tamamen uyum içinde çalışacak "uysal" bir kadro istediği yorumu yapılıyor. 
Rice, Powell'ın yerine oturması durumunda ABD'nin ilk siyah kadın dışişleri bakanı olacak. Powell, ABD'nin ilk siyah dışişleri bakanıydı. İlk kadın bakan ise Clinton döneminin Dışişleri Bakanı Madeleine Albright olmuştu. 
Irak Savaşı sırasında savaş karşıtı Avrupa ülkelerini sert dille eleştiren Rice'ın bu göreve getirilmesi, özellikle Fransa'da şüpheyle karşılandı. Rice, 2003 baharında yaptığı bir konuşmada, savaş karşıtı tutumlarını eleştirdiği ülkeler için şunları söylemişti "Fransa'yı cezalandırın, Almanya'yı önemsemeyin, Rusya'yı affedin." 




</TEXT>
</DOC>
