<DOC>
<DOCNO> 293454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy27.html </URL>
<DATE> 2004/11/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
MGK tutanakları açıklanıyor 
</HEADLINE>
<TEXT>

     Milli Güvenlik Kurulu'nun ilk sivil genel sekreteri Yiğit Alpogan, MGK tutanaklarının kamuoyuna açıklanacağını söyledi. 
     Basını bilgilendirme toplantısı düzenleyen Alpogan, MGK’nın 1930’lu yıllardan bu yana tutulan 70 yılı aşkın kayıtlarının planlı bir eleme’nin ardından kamuyounun bilgisine sunulacağını belirtti. 
     1970’li yıllara kadar olan kayıtların sıraya konulduğunu bildiren Alpogan, kurulun önümüzdeki dönemde sadece düşünce üreten bir think tank’ kuruluşu olarak çalışacağını aktardı. 
     Teşkilat yapısını ve bu yapıdaki değişiklikleri detaylı olarak anlatan Alpogan’ın basını bilgilendirme toplantısına ilgi büyüktü. 150 kişinin katıldığı toplantıya özellikle büyükelçilik çalışanları ve yabancı gazeteciler yoğun ilgi gösterdi. 
     
     Tarihe ışık tutacak 

     Yiğit Alpogan’ın bu açıklamasıyla birlikte tarihin gizli kalmış birçok konusunun da açıklığa kavuşması bekleniyor. Söz konusu dönemde çok partili yaşama geçiş, toplumsal olaylar, askeri darbeler ve II. Dünya Savaşı gibi Türkiye tarihinin önemli kilometre taşları yer alıyor. 
     MGK’nın basını bilgilendirme toplantısına, daha önce akreditasyonları olmadığı için bu tür faaliyetleri izleyemeyen Yeni Şafak, Vakit gibi gazetelerin temsilcileri de davet edildi. 
     
</TEXT>
</DOC>
