<DOC>
<DOCNO> 264402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko15.html </URL>
<DATE> 2004/08/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
General Motors, Çin'de taşıt kredisi verecek... 
</HEADLINE>
<TEXT>

     Dünyanın en büyük otomobil üreticisi General Motors, GM Çin'de otomobil üretiminden sonra taşıt kredisi de vermek için şirket kurdu. 
     Bu girişimle GM, Çinli Shangai Automotive ile ortak ürettiği otomobillerin müşteri finansmanını sağlayacak şirketi faaliyete geçirerek, 22 milyar dolarlık otomobil pazarına sahip bu ülkedeki diğer güçlü rakipleri Volkswagen, Ford ve Toyota'nın bir adım önüne geçmiş oldu. 
     Çin'in en büyük otomobil üreticisi Volkswagen ise Çin yetkililerinin yine oto finansmanı alanında faaliyet gösterecek şirketine faaliyet izni vermesini bekliyor. 
     Bu ülkede etkin olan diğer büyük otomobil şirketleri Ford ve Toyota da, taşıt kredisi işine girmek için ilk başvurularını yaptı. 
     Oto kredilerinin, Çin'de özellikle araba satışlarında yeni bir büyüme dalgası yaratması bekleniyor. Gelişmiş ülkelerde taşıt kredileri kullanım oranı yüzde 80'lerde iken halen Çin'de satılan araçların devlet bankaları kanalıyla sadece yüzde 2-4'ünde kredi kullanılıyor. 
     GM, 10 yıl içinde Çin'de taşıt kredisi kullanımının yüzde 50'lere ulaşmasını beklediklerini kaydetti. 
     Fakat ülkede bu konuda yasal düzenlemelerin yetersiz olduğu belirtiliyor. GM'nin Çin'deki finansman biriminin müdürü Christian Weidemann, gelişmiş ülkelerde taşıt kredilerinin 10 dakikada onaylanabildiğini, merkezi kredi sorgulaması imkanı bulunmadığından Çin'de bu sürenin 10 güne kadar çıkabildiğini ifade etti. 
     ''Bazen adresine ya da işyerine gidip kredi talebinde bulunanın bize başvuran olup olmadığını kontrol etmek zorunda kalıyoruz'' diyen Weidemann, diğer türlü bankalar gibi aldatılma ihtimallerinin yüksek olduğunu, işi doğru yapmanın zaman alabileceğini söyledi. 
     
     ÇİN PAZARI 
     Piyasa araştırma şirketlerinin bu yıl yüzde 10-20 büyümesini bekledikleri dünyanın 4'ncü büyük otomobil pazarı Çin'in, 2010 yılında ABD'nin ardından 2'nci sıraya yerleşeceği öngörülüyor. 
     Alman otomobil devi Volkswagen'in yaklaşık yüzde 13 pazar payıyla 1'nci sırada yer aldığı Çin'de, yüzde 10 pazar payıyla 2'nci sırada yer alan GM arasında amansız bir yarış yaşanıyor. Çinli ortağıyla birlikte 3 milyar dolarlık yeni yatırım kararı alan GM, bu ülkedeki üretim kapasitesini 3 yıl içinde 2'ye katlayarak yıllık 1.6 adetlik milyon üretim hedefliyor. 
     Çin'de geçen yıl satılan araç sayısı 2 milyona yaklaşmıştı. 
     
</TEXT>
</DOC>
