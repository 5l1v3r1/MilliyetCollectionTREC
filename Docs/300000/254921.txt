<DOC>
<DOCNO> 254921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/dunya/axdun02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'yı elektrik çarptı 
</HEADLINE>
<TEXT>


Kentin yüzde 80'ini etkileyen 20 dakikalık elektrik kesintisi hayatı felç etti ve Olimpiyat Oyunları öncesinde soru işaretleri doğurdu 

ATİNA Milliyet 


40 dereceyi bulan sıcaklarla yaz mevsiminin en kavurucu günlerini yaşayan Yunanistan'ın başkenti Atina, inşaatları süren tesisleri 13 - 29 Ağustos'ta düzenlenecek Olimpiyatlara yetiştirme telaşındayken, dün 20 dakika süren elektrik kesintisi yüzünden önemli bir imaj darbesi yedi. 
Atina'ya elektrik sağlayan Lavrion enerji santralının dün devre dışı kalmasıyla kentte hayat durdu. Kalkınma Bakanı Dimitris Siufas, kentin yüzde 80'ini elektriksiz bırakan kesintinin personel hatası sonucu meydana geldiğini söylese de bazı bakanlık kaynakları kesintinin klimaların aşırı çalışmasından kaynaklandığını belirtti. 
Elektrik kesintisi, Yunanistan'ın Olimpiyat Oyunları süresince artacak olan enerji talebini karşılamakta başarılı olup olamayacağına dair soru işaretleri doğmasına yol açtı. 

5 milyon kişi etkilendi 
Kesinti, 12 milyonluk ülkede 5 milyonluk bir nüfusu etkiledi. Son 20 yıl içinde kentte meydana gelen üçüncü büyük elektrik kesintisi inşaatı süren Olimpiyat tesislerinde de çalışmaların durmasına neden oldu. Elektrik kesintisi yüzünden Atina metrosu çalışmazken şehir merkezinden 40 kilometre ötedeki Elefterios Venizelos Havaalanı'na ilk seferini yapan hızlı tren de "rayda" kaldı. Atina'da 500 trafik lambasının da kesinti sırasında bozulması nedeniyle kentte tam bir trafik kaosu yaşandı. Asarsörlerde kalan yüzlerce Atinalı, itfaiye ekipleri tarafından kurtarıldı. Yunanistan'ın Mora Yarımadası ve bazı Ege adalarında da elektrik kesintisi yaşandı. 


</TEXT>
</DOC>
