<DOC>
<DOCNO> 279060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun26.html </URL>
<DATE> 2004/10/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fransa'da Türkiye tartışmaları tam gaz... Tartışma var, oylama yok 
</HEADLINE>
<TEXT>

     Fransız gazetelerinde bugün çıkan haberlerde, ''AB'nin Türkiye ile tam üyelik müzakerelerini açma kararından önce parlamentoda bir tartışma yapılacağı, ancak bu tartışmanın oylamasız olacağının artık kesinleştiği'' bildirildi. 
     Gazeteler ayrıca, ''Cumhurbaşkanı Jacques Chirac'ın açıklamalarıyla kamuoyunu ve siyasileri yatıştırmaya çalıştığı'' yorumunu yaptılar. 
     Le Figaro gazetesi, Chirac'ın, AB zirvesinin düzenleneceği 17 Aralık'tan önce parlamentoda bir tartışma yapılmasına artık sıcak bakmasını, ''iktidar partisine yönelik bir jest'' olarak değerlendirdi. 
     ''Chirac ve Başbakan Jean-Pierre Raffarin'ın, Fransa'da kamuoyunu ve siyasileri yatıştırmak için zirve öncesi tartışma açılmasına artık karşı koymadıklarını'' belirten Le Figaro, ''5. Cumhuriyet Anayasası'na aykırı olduğu gerekçesiyle Chirac ve Raffarin'ın parlamentoda oylama yapılmasına karşı çıktıklarına'' dikkat çekti. 
     Liberation gazetesi de hükümetin, Türkiye konusunda 17 Aralık'tan önce parlamentoda tartışma yapılmasına geçen hafta karşı çıktığını hatırlattı, ancak sağ ve sol partilerden gelen yoğun baskı üzerine Chirac ve Raffarin'ın oylamasız tartışma yapılması önerisini kabul etmek zorunda kaldıkların yazdı. 
     
     FRANSIZLARI İKNA 

     ''Chirac'ın dün akşam France-2 televizyon kanalına yaptığı açıklamada, Fransızları ikna ve yatıştırma yoluna gittiğini'' belirten Liberation, Chirac'ın Türkiye'nin üyeliği konusunda Fransızların referandumda son sözü söyleme hakları olduğunu hatırlatmasına da dikkat çekti. 
     Le Parisen gazetesi, ''Chirac'ın, Fransızların endişelerini anladığını'' yazdı ve ''müzakerelerin en az 10 yıl süreceği ve Fransızların referandumla son sözü söyleyeceğini'' belirtmesiyle ''Cumhurbaşkanı'nın kamuoyunu yumuşatmaya çalıştığı'' yorumunu yaptı. 
     Parlamentodaki ''üçüncü büyük siyasi güç'' Fransa Demokrasi Birliği UDF , parlamentoda yapılacak Türkiye tartışmasının oylamalı olması konusunda ısrar ediyor. Siyasi uzmanlar, dış politika konularında karar verme yetkisinin Chirac'ın sorumluluğunda olduğunu hatırlatarak, bunun 5. Cumhuriyet Anayasası'na aykırı bir durum olacağını savunuyorlar. 
     Türkiye konusunda tamamen ikiye bölünen Sosyalist Parti'nin Genel Sekreteri François Hollande ve taraftarları, müzakerelerin açılmasına karşı çıkmazken, eski başbakanlardan Laurent Fabius ve yakın arkadaşları ise müzakerelerin başlamasına itiraz ediyorlar. 
     
</TEXT>
</DOC>
