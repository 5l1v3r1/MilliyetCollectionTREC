<DOC>
<DOCNO> 286938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur23.html </URL>
<DATE> 2004/11/07/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
Patlamayan iftar topu fünye ile patlatıldı... 
</HEADLINE>
<TEXT>

     Sivas'ta, fitili ateşlenen iftar topu patlamayınca, iftardan yaklaşık 3 saat sonra Emniyet Müdürlüğü bomba imha ekibince fünyeyle patlatıldı. 
     AA muhabirinin aldığı bilgiye göre, Sivas'ta ramazan ayı boyunca iftarla birlikte, Kale Parkı'nda, belediyeden bir görevli tarafından patlatılan iftar topu, bu akşam ateşlenmesine rağmen patlamadı. 
     Görevli, durumu Sivas Emniyet Müdürlüğü'ne bildirdi. 
     İftar topunun patlatıldığı parkta geniş güvenlik önlemleri alan ekipler, yaptıkları aramada patlamayan parçayı bir çam ağacının dibinde buldu. 
     Olay yerine çağrılan bomba imha ekipleri, patlamayan iftar topunu, kontrollü olarak fünyeyle patlattı. 
     İftardan yaklaşık 3 saat sonra, büyük bir gürültüyle patlayan parça çevrede yankı uyandırdı. 
     Yetkililer, havai fişek veya ses bombası tarzında yapılan iftar topunun konulduğu yerden yaklaşık 80 metre yükseldiğini ve orada patladığını bildirdiler. 
     
</TEXT>
</DOC>
