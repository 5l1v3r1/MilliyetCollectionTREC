<DOC>
<DOCNO> 288336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun53.html </URL>
<DATE> 2004/11/12/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Hollanda'da terör örgütü PKK'nın yasaklanması istendi 
</HEADLINE>
<TEXT>

     Hollanda'da üçlü koalisyon hükümetinin büyük ortağı ve Başbakan Jan Peter Balkenende'nin mensubu olduğu Hıristiyan Demokrat Parti CDA , terör örgütü PKK'nın yasaklanmasını istedi. 
     Partisi adına Lahey'de bir açıklama yapan Milletvekili Wim van Fessem, ülkede bu örgüte karşı düzenlenen son operasyonların, PKK'nın bir terör örgütü olduğunu açıkça ortaya koyduğunu ve yasaklanması gerektiğini bildirdi. 
     Milletvekili van Fessema, PKK'nın AB'nin terör örgütleri listesinde yer aldığını anımsattı ve birliğin terörist kabul ettiği bir organizasyonu, Hollanda'nın da kısa zamanda yasaklaması gerektiğini bildirdi. 
     Hollanda'da, terör örgütü PKK'ya karşı bugün 5 ayrı merkezde yapılan ve 200'den fazla polisin katıldığı operasyonlarda, toplam 38 kişi gözaltına alınmış ve 29 kişinin bulunduğu bir eğitim kampı ortaya çıkarılmıştı. 
     Eindhoven yakınlarındaki Liempde köyünde bir orman içinde bulunan kampta, saldırı teknikleri, bomba yapımı, suikast düzenlenmesi gibi teorik olarak askeri eğitim yapıldığı ve çok sayıda bu amaçla malzeme bulunduğu belirlenmiş, bu eğitimi alanların daha sonra pratik için Ermenistan'a gittiklerinin görüldüğü bildirilmişti. 
     Koalisyonun büyük ortağı Hıristiyan Demokratların yanında diğer hükümet ortağı Liberal Parti de, terör örgütü PKK'ya karşı yapılan operasyonları memnuniyetle karşıladığını bildirdi ve bu operasyonların Hollanda'nın suç örgütlerinin yuvalandığı bir ülke görünümünden kurtulması açısından son derece yararlı olduğunu açıkladı. 
     Ana Muhalefet Sosyal Demokrat İşçi Partisi ise terör örgütü PKK'nın yasaklanması konusunda eğitim kampında ortaya çıkan gerçeklerin tam olarak aydınlanmasından sonra görüşünü açıklayacağını bildirdi. 
     Hollanda'da iki yıl önce de terör örgütü PKK'nın kapatılması gündeme gelmiş, meclis çoğunluğu kapatılmasından yana siyasi görüş bildirmesine rağmen, hükümet, temel kişisel haklarla çelişeceği gerekçesiyle yasaklama istemine karşı çıkmıştı. 
     
</TEXT>
</DOC>
