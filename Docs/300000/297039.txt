<DOC>
<DOCNO> 297039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy14.html </URL>
<DATE> 2004/12/12/ </DATE>
<TIME> 23.46 </TIME>
<AUTHOR>  </AUTHOR>
<HEADLINE>
GP Genel Başkanı Uzan gözaltına alındı... 
</HEADLINE>
<TEXT>

     Genç Parti GP Genel Başkanı Cem Uzan'ın, Şişli Cumhuriyet Savcılığı'nın talebi üzerine gözaltına alındığı öğrenildi. 
     Uzan, Şişli Cumhuriyet Savcılığı'nın talebi üzerine Beykoz Çubuklu'da ikamet ettiği evde İstanbul Mali Şube Müdürlüğü ekiplerince gözaltına alındı. 
     Yetkililer, Cem Uzan'ın Mali Şube Müdürlüğü'ne götürüleceğini kaydettiler. 
     Mali Şube Müdürlüğü ekiplerince 2 gün önce gerçekleştirilen aramalar sırasında Uzan'ın evinden alınan bazı doküman, bir koli içerisinde Vatan Caddesi'ndeki İstanbul Emniyet Müdürlüğü'ne getirilmişti. 
     Polis yetkilileri, ''el konulan İmar Bankası'nın kayıtlarını içeren bazı back-up'ların bulunması için mahkeme kararıyla çeşitli adreslerde arama yapıldığını'' açıklamışlardı. 
     
     UZAN, İSTANBUL MALİ ŞUBE MÜDÜRLÜĞÜ'NE GETİRİLDİ 

     Beykoz Çubuklu'da ikamet ettiği evde gözaltına alınan Genç Parti GP Genel Başkanı Cem Uzan, İstanbul Mali Şube Müdürlüğü'ne getirildi. 
     Şişli Cumhuriyet Savcılığı'nın talebi üzerine evinde gözaltına alınan Uzan, saat 00.05'te Vatan Caddesi'ndeki İstanbul Emniyet Müdürlüğü'ne getirilerek, Mali Şube Müdürlüğü'ne çıkarıldı. 
     Cem Uzan'ın, Şişli Cumhuriyet Savcılığı'nın talebi doğrultusunda, ikamet ettiği evde ele geçirilen dokümana ilişkin olarak ifadesine başvurulacağı öğrenildi. 
     
</TEXT>
</DOC>
