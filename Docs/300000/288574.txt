<DOC>
<DOCNO> 288574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/soneko12.html </URL>
<DATE> 2004/11/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Açık deterjanlar taklit sayılacak... 
</HEADLINE>
<TEXT>

     Açık olarak satılan deterjanlar, çamaşır suları ana solüsyonları ve mekanik temizleme tozları taklit ve tağşiş edilmiş karıştırılmış sayılacak. Çamaşır suları ana solüsyonu sadece orjinal ambalajlı kapalı kaplarda satılabilecek. 
     Gıda Maddelerinin ve Umumi Sağlığı İlgilendiren Eşya ve Levazım Hususi Vasıflarını Gösteren Tüzükte Değişiklik Yapılmasına Dair Tüzük Resmi Gazete'nin bugünkü sayısında yayımlanarak yürürlüğe girdi. Yönetmeliğe göre, çamaşır suları ana solüsyonu yalnız orjinal ambalajlı kapalı kaplarda satılabilecek. Orjinal ambalajlı kapların üzerinde yer alması gereken etiket yazılarının, ilgili bakanlıkların olumlu görüşü üzerine Sağlık Bakanlığ'nca yürürlüğe konan tebliğe uygun olması zorunlu olacak. 
     Deterjan kullanımına Sağlık Bakanlığı tarafından izin verilmeyen maddeler hariç olmak üzere, temizleme gücünü artıran ve yıkama suyunun sertliğini gideren çeşitli fosfat, zeolit, bentonit, karbonat, silikat bileşikleri, boraks ve perborat tuzları ile gelişen teknolojiye uygun olarak diğer katkı maddeleri kullanılabilecek. Deterjanların nitelikleri, ambalajları, etiketleriyle diğer konuların ilgili bakanlıkların olumlu görüşü üzerine Sağlık Bakanlığı tarafından yürürlüğe konulan tebliğlere uygun olması gerekecek. 
     
     ÜRETİCİ VE İTHALATÇILAR BAKANLIĞA BİLDİRECEK 
     Deterjan üreticileri ve ithalatçılarının, deterjanı ilk defa üretmek ve piyasaya sunmak için Sağlık Bakanlığı tarafından yürürlüğe konulan tebliğ ile belirlenen esaslara göre adı geçen bakanlığa bildirimde bulunmaları zorunlu olacak. 
     
     AÇIK DETERJANLAR TAKLİT SAYILACAK 
     Tüzükte yapılan değişikliğe göre, açık olarak satılan deterjanlar, çamaşır suları ana solüsyonları ve mekanik temizleme tozlarıyla, ambalajları üzerinde yer alması gereken ve Sağlık Bakanlığı tarafından yürürlüğe konulan tebliğe uymayan çamaşır suları ana solüsyonları, deterjanlar ve mekanik temizleme suları taklit veya tağşiş edilmiş karıştırılmış sayılacak. 
     
     BİBERONLARA DİKKAT 
     Tüzük değişikliğine göre, çocuk emzikleri, süt çekme aletleri, biberon gibi ürünlerde sağlığa zararlı herhangi bir madde bulunmayacak. Bu ürünlerin yapılarında bulunabilecek ağır metal miktarı ve N-Nitrozamin miktarıyla diğer konular ilgili bakanlığın olumlu görüşü üzerine Sağlık Bakanlığı tarafından yürürlüğe konulan tebliğe uygun olması gerekecek. 
     
</TEXT>
</DOC>
