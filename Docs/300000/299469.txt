<DOC>
<DOCNO> 299469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko13.html </URL>
<DATE> 2004/12/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Merkez Bankası, Yılbaşı tatili yapmayacak... 
</HEADLINE>
<TEXT>

     Yeni yıla girerken vatandaşların Yeni Türk Lirası YTL talebinin karşılanması amacıyla Merkez Bankası'nın şubeleri, 1-2 Ocak tarihlerine rastalayan Cumartesi ve Pazar günleri de hizmet verecek. 
     Merkez Bankası Konya Şube Müdürü Haydar Tırman, AA muhabirine yaptığı açıklamada, YTL kullanımına geçilmesine sayılı günler kala, bankaların tüm hızıyla hazırlıklarını sürdürdüğünü bildirdi. 
     Merkez Bankası'na gelen taleplere bağlı olarak, bankalara YTL ön yüklemesinin yapıldığını dile getiren Tırman, 1 Ocak'a kadar ön yükleme işleminin tamamlanacağını söyledi. 
     Yeni yıla girilmesiyle birlikte, bankaların gerçek taleplerinin karşılanmaya başlanacağını dile getiren Tırman, şunları kaydetti 
     ''Bankalar, 1 Ocak'ta müşterilerine YTL yok dememek için ön yükleme yaptırıyor. Bu konuda çalışmalarımız aralıksız sürüyor. Ayrıca bankalar, 1 Ocak'a girildiği andan itibaren YTL kullanımında bir sorun yaşanmaması için, kendi bünyesindeki tüm hazırlıklarına hız verdi. Tüm bankalar, müşterilerine 1 Ocak'ta ATM'ler aracılığıyla YTL ile hizmet verecek.'' Tırman, YTL'ye geçişte bir sorun yaşanmaması ve vatandaşların talebinin karşılanması amacıyla, Merkez Bankası Şubeleri'nin yılbaşı tatili yapmayacağını vurguladı. 
     1-2 Ocak'ta şubelerin hizmet vereceğini ifade eden Tırman, 2005 yılında Türk Lirası ve YTL'nin aynı anda kullanımda olacağını da anımsattı. 
     
</TEXT>
</DOC>
