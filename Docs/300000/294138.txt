<DOC>
<DOCNO> 294138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko42.html </URL>
<DATE> 2004/12/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Özince Mortgage için mevduat vadelerinin uzaması lazım 
</HEADLINE>
<TEXT>

     Türkiye Bankalar Birliği Başkanı ve İş Bankası Genel Müdürü Ersin Özince, mortgage sisteminin hayata geçirilmesine ilişkin olarak, ''İpotekli kredilerin verilebilmesi için bir miktar daha ya bankacılıkta mevduat vadelerinin uzaması lazım veya bankaların varlığa dayalı menkul kıymet tarzında, tahvil tarzında kıymet ihraç etmeleri lazım. Bunların da şu andaki reel faiz yüksek olduğu için çok etkin olacağını düşünmüyorum'' dedi. 
     Özince, 2. Uluslararası Finans Zirvesi sırasında gazetecilerin sorularını yanıtladı. Bir gazetecinin, ''Halk arasında dolaşan bir dedikodu, kredi kartı krizi başlayabilir diyorlar. Bu olabilir mi '' şeklindeki sorusu üzerine Özince, bankacılık gibi çok hassas bir sektörde, dedikodulara hiç itibar edilmemesi gerektiğini ifade etti. 
     Kredi kartlarıyla ilgili hiçbir sorun olduğunu düşünmediğini belirten Özince, şunları söyledi 
     ''Sektörün otoritesi Avrupa normları doğrultusunda bir düzenleme yaparsa, hiçbir vatandaşımızın endişesi olmasın, Türkiye'de tüm vatandaşlara bankacılık ihtiyaçlarını karşılayacak kadar bankamız da, banka sermayemiz de var. Vatandaşın endişeleneceği bir durum olmasını mümkün görmüyorum.'' Özince, kredi kartları kullanımının daraltılmasına ilişkin bir soruya karşılık, şunları kaydetti 
     ''Kredi kartlarının kullanılmasının daraltılması söz konusu değil. Bunu bu şekilde anlarsa vatandaşlarımız panik falan da olmazlar. Çünkü, Türkiye'de borçlanmanın tek aracı kredi kartı değildir. Malını taksitle satmak isteyenler, kredi kartsız da satmışlardır. Herkes canının istediği kadar da borçlanır. Bunun istediği kadarını kredi kartıyla, kredi kartı yoksa nesi varsa onu teminata verip yapar.'' 
     
     MORTGAGE SİSTEMİ 

     Mortgage sistemine hazır olunup olunmadığına yönelik bir soru üzerine Özince, bu konuda kamunun içinde bulunduğu hazırlığı çok fazla izleyemediklerini ifade etti. 
     Özince, ''Ama ipotekli kredilerin verilebilmesi için bir miktar daha ya bankacılıkta mevduat vadelerinin uzaması lazım veya bankaların varlığa dayalı menkul kıymet tarzında, tahvil tarzında kıymet ihraç etmeleri lazım. Bunların da, şu andaki reel faiz yüksek olduğu için çok etkin olacağını düşünmüyorum. Vatandaşlarımızın döviz geliri yoksa, döviz üzerinden borçlanırken de çok iyi düşünmelerini tavsiye ederim'' diye konuştu. 
     Ersin Özince, ''Kısa vadede böyle bir şeyin olmasını beklemiyoruz diyebilir miyiz '' sözü üzerine, şöyle dedi 
     ''Hayır. Türkiye'deki iyileşmenin ne kadar süratli yer aldığını gördük. Bankalarımızın da bünyesinde ciddi bir gelişme, iyileşme var. Tüketici kredilerine her alanda daha fazla önem veriliyor. Eğer gerekli yasal düzenlemeler yapılırsa mümkündür.'' 

     
</TEXT>
</DOC>
