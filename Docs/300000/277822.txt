<DOC>
<DOCNO> 277822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur09.html </URL>
<DATE> 2004/10/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tecavüzcüyü öldürüp, otomobille ezdi 
</HEADLINE>
<TEXT>

     Neşet KARADAĞ ADANA, DHA 
ADANA'da 28 yaşındaki Ersül Çanga'yı, kız kardeşini kaçırıp, tecavüz ettiği iddiasıyla öldürüp, ardından üzerinden otomobille geçerek cesedini ezdiği ileri sürülen 23 yaşındaki Ramazan Alçınkaya, "Küfür edince öldürdüm. Kaçarken arabayla üzerinden geçmişim'' diye savunma yaptı. 
     Yeşilyurt Mahallesi, Abdi İpekçi Caddesi 80'inci Sokak'ta oturan Ersül Çanga'yı 2 ay önce öldürdüğü öne sürülen tutuklu sanık Alçınkaya ile kendisine yardımcı olduğu iddia edilen, 26 yaşındaki Ümit Köker, 24 yaşındaki Serdal Güzel ile tutuksuz sanıklar 21 İhsan Alçınkaya, 23 yaşındaki Cihan Çelik ve 16 yaşındaki Ö.A.'nın yargılanmasına Adana 3'üncü Ağır Ceza Mahkemesi'nde başlandı. İhsan Alçınkaya ve Ö.A.'nın katılmadığı duruşmada, Tasarlayarak adam öldürmek' suçundan ömür boyu hapis cezası istemiyle yargılanan Ramazan Alçınkaya, Ersül'ün kız kardeşi N.'yi kaçırıp tecavüz ettiğini öne sürdü. Alçınkaya, kendisini doktor, subay, MİT mensubu olarak tanıtarak dolandırıcılık suçlarından sabıkalı Çanga'yı nasıl öldürdüğünü şöyle anlattı 
     "Kardeşimi iğfal ettiğini her yerde söylüyordu. Evlenmeleri için kendisi ile görüşmek istedim. Benden kaçtı. Olay günü, Ö.A. ve Serdal ile otomobil ile geziyorduk. Yolda Ersül ile karşılaştık. Elini, beline attı. Silah çekeceğini sanıp, arabayı üzerine sürüp, onu yere düşürdüm. Kalkıp küfür ederek kaçmaya başladı. Yakaladım. Konuşalım' dedim. Küfür etmeye devam edince yere ateş ettim. Elimden silahı almak istedi. Kabzası ile kafasına vurdum. Küfür etmeye devam edince kendimden geçip kafasına ateş ettim. Otomobili manevra yaptırırken üzerinden geçmişim. Sonradan haberim oldu.'' Duruşmaya gelen tutuklu Ümit Köker, Serdal Güzel ile tutuksuz Cihan Çelik ise, öldürme olayı ile ilgilerinin olmadığını iddia etti. 
     
     "OĞLUM ÖLDÜRÜLECEĞİNİ BANA SÖYLEDİ'' 
     Öldürülen Çanga'nın babası 66 yaşındaki İsmet Çanga, oğlunun öldürülmeden bir gün önce kendisine, "Baba, Ümit beni öldürmek istiyor'' dediğini söyledi. Baba Çanga, "Oğlum Ümit'in kız kardeşi A.'yı kaçırıp, evlenmişti. Sonradan ayrıldılar. Oğlum bu kez de Ramazan'ın kız kardeşini kaçırdı. Kıza, Oğlum, işsiz-güçsüz. Evine dön' dedim. Oğlumu planlayarak öldürdüler'' dedi. 
     Tutuklu sanıkların tutukluğunun devamına karar verilirken, duruşma öldürülen Çanga tarafından kaçırılıp, tecavüz edildiği öne sürülen A.K. ve N.A.'nın dinlenmesi için ertelendi. 
     
</TEXT>
</DOC>
