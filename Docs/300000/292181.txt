<DOC>
<DOCNO> 292181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas19.html </URL>
<DATE> 2004/11/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiltere'de 53 bin kişi HIV taşıyor, sayı yükseliyor 
</HEADLINE>
<TEXT>

     İngiltere'de bin kişinin HIV virüsü taşıdığı ve bu sayının giderek yükselmekte olduğu açıklandı. 
     Sağlık Bakanlığının resmi istatistiklere dayanan açıklamasında, pek çok kişinin de HIV taşıdığından habersiz yaşadığına işaret edilirken, bunların sayısının da 15 bine yakın olduğu kaydedildi. 
     Son bir yılda HIV taşıdığı teşhisi konulan kişilerin sayısının 6606 olduğunu, bütün istatistiklerin bir merkezde toplanmasının ardından rakamın 7 bine ulaşacağını belirten Sağlık Bakanlığı yetkilileri, bunun daha ziyade İngiltere'nin HIV taşıyan insanların sayısının çok olduğu ülkelerden göç almasından kaynaklandığını bildirdi. 
     Bu arada, hükümet bugün ülkede cinsel yolla bulaşan hastalıkların engellenebilmesi için 300 milyon sterlin bütçeli yeni bir kampanya başlattı. 
     Geçen bir yılda cinsel yolla bulaşan hastalıklarda 700 bin yeni vakanın eklendiğini belirten hükümet yetkilileri, 300 milyon sterlinlik yeni kampanyanın 130 milyon sterlinlik bölümünün kliniklere yatırım olarak kullanılacağını bildirdi. Yetkililer, kalan miktarın da cinsel yolla bulaşan hastalıklara karşı bir reklam kampanyasında kullanılacağını kaydetti. 
     Bu kampanyanın son 20 yılın en büyük kampanyası olacağına da dikkat çeken yetkililer, kampanyada 25 yaşın altındaki genç grubun cinsel yolla bulaşan hastalıklarla ilgili eğitiminin hedeflendiğini bildirdi. 
     
</TEXT>
</DOC>
