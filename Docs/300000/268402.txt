<DOC>
<DOCNO> 268402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun35.html </URL>
<DATE> 2004/09/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fransa, türban yasağı ile yeni öğretim yılına sorunsuz girdi 
</HEADLINE>
<TEXT>

     Fransa'da, geçen martta çıkarılan okullarda laikliğe ilişkin yasa, yeni öğretim yılının ilk gününde sorunsuz karşılandı. 
     Milli Eğitim Bakanlığı yetkilileri, devlet okullarında dini simgelerin açıkça taşınmasını yasaklayan yasanın bir anlamda test edildiği bugün, okullarda sorun yaşanmadığını açıkladılar. 
     AFP muhabirinin öğrendiğine göre, Strasbourg kentinde iki liseli kız öğrenci yasağa rağmen okula başörtüleriyle girdi. Paris yakınlarındaki Mantes-la-Jolie banliyösünde ise 8 Müslüman kız öğrenci, okula girerken başlarını açmayı kabul etti. 
     Bakanlık yetkilisi Hanife Şerifi, durumu AFP muhabirine değerlendirirken, ''Durum gösteriyor ki, herkes sorumluluğunun bilincinde. Ana babalar, öğrenciler, öğretmenler... Hepsi kendilerini sorumlu hissediyor'' dedi ve daha önce başörtülerini çıkarmayacaklarını söyleyen genç kızların bile, bugün başörtülerini çıkararak okula geldiklerini ve ''gayet normal şekilde'' derslere girdiklerini kaydetti. 
     Strasbourg'daki okula başörtüleriyle alınan kızların, başörtülerini çıkarmamakta inat etmeleri halinde ise derslere sokulmayacakları belirtildi. 
     Irak'ta iki Fransız gazeteciyi kaçıran dinci grup, Fransa'da laiklik yasasının iptal edilmesini istemiş, aksi halde rehineleri öldüreceğini açıklamıştı. 
     
</TEXT>
</DOC>
