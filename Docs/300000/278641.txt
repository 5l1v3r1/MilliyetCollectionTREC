<DOC>
<DOCNO> 278641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/cemal.html </URL>
<DATE> 2004/10/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Önce kendine güven 
</HEADLINE>
<TEXT>


Avrupa Birliği'ne girip de bölünmüş ülke var mı Yok. Barış ve huzuru bozulan ülke var mı Yok. Ekonomisi kötüye giden ülke var mı Yok. Ama Yunanistan, İspanya, Portekiz gibi AB'ye girip de her bakımdan bize tur üstüne tur bindiren ülkeler var. 
O zaman... 
Bütün kötülükler bize mi 
Şu günlerde kimilerinin söylediklerine, yazdıklarına bakınca öyle. Sanki Avrupa'yla birlikte bir felaket yolculuğuna çıkılıyor. İkinci sınıflığa mahkumuz Türkiye bölünecek Kıbrıs elden gidecek Ermenistan'a ödün... 
Vah vah vah 
Bütün Avrupa elinde balta, lime lime etmek için kapının arkasında bizi bekliyor. Koca Türkiye'nin kendine güveni bu kadar mı Bu denli mi özgüven yoksunuyuz Hiç mi kafamız işlemiyor 
Bazı çevrelerde bir vıdık vıdıktır gidiyor. Orasından burasından devamlı bir mıncıklama hali... Evet, bazen şeytan ayrıntıda gizlidir. 
Ama her zaman değil. 
Hem Avrupa hem Türkiye kendi gelecekleri açısından tarihi bir karar aldılar. Birbirleriyle bütünleşme ya da ortaklık kararının kendisi çok büyük bir önem taşıyor. 
Onun için şimdi zaman, detayda boğulma zamanı değil. Ağaçlara bakıp ormanı gözden kaçırma zamanı hiç değil. Armudun sapı, üzümün çöpü diyerek tarih yazılamaz. Öyle olsaydı, Türkiye Cumhuriyeti'ni tarih sahnesine çıkartan Lozan Antlaşması yapılamazdı. 
Geçelim. 
Elbette Türkiye'yi çetin bir dönem bekliyor. Devlet ve toplum olarak değişmek hiç o kadar kolay olabilir mi 
Ama abartmayalım. 
Türkiye reformlara alışık. Osmanlı döneminden beri kendini değiştirebilen, reforme edebilen insanlar yaşıyor bu topraklarda. 1920'lerin laik Cumhuriyet Devrimi de, 1940'ların çok partili demokrasi adımları da, 1980'li, 1990'lı yılların ekonomik ve siyasal liberalleşme atılımları da, bizi AB'nin eşiğine getiren son reformcu süreç de bu ülkenin reformcu kumaşına ışık tutuyor. 
Onun için kendimize güvenelim. 
Güçlükler elbet var. 
Evet, Kıbrıs bunlardan biri. Çünkü Kıbrıs Rumlarının elinde veto kartı var. Üstelik bu veto kartını, müzakerelerin her aşamasında, otuza yakın durakta Türkiye'ye karşı sallayabilirler. 
Peki, nasıl oldu bu 
Eğer Annan Planı'nı gecikmeden kabul etmiş olsaydık, müzakere masasında bugün sadece Papadopulos değil, yanında Denktaş da oturuyor olacaktı. Şimdi zeytinyağı gibi suyun yüzüne çıkmaya çabalayan Kızılelma ve Denktaş müritleri oldu, bu güzel gelişmeyi önleyen. 
Allah'tan Kıbrıs Türkleri onlara yüz vermedi. Eğer Kuzey Kıbrıs'tan Annan Planı'na yüzde 65 evet çıkmamış olsaydı, 6 Ekim'de Türkiye'nin yüzüne AB kapısı açılmayacak, kapanmış olacaktı. 
Evet, Kıbrıs uğraştıracak. 
Denktaş müritlerinin yüzünden... Ama onlara rağmen sonunda Kıbrıs da çözülecek, kimsenin kuşkusu olmasın. 
Çünkü her iki tarafta da, gerek Kıbrıs Türkleriyle Rumlar, gerekse Türk ve Yunanlılar arasında konuya dost - düşman penceresinden bakanlar azalıyor. Çözümden her iki tarafın da kazançlı çıkacağını düşünenler, artık birbirlerini hasım değil ortak olarak görenler çoğalıyor. 
Evet, Güneydoğu da kolay olmayacak. Kürt sorunuyla ilgili olarak demokrasi ve insan hakları çerçevesinde daha çok taleplerle karşılaşacağız. Ama bunlar ille de üniter devleti aşan ya da zedeleyen talepler olamayacak. 
Tersi inandırıcı değil. 
Bu açıdan en tipik örnek Fransa'nın kendisi. Devletinin üniterliğini demokrasi çerçevesinde korumayı devam ettiriyor. Ama aynı Fransa, gerek yerel yönetimler, gerek kültürel kimlikler, gerekse din ve inanç özgürlüğü türban dahil alanlarında Türkiye'den daha ileri durumda... 
Yani daha bizim yapmamız gerekenler var. Kolay olmayacak ama yapmak zorundayız, eğer demokratik hukuk devleti çıtasını yükseltmek istiyorsak... 
İnişli çıkışlı, bazen patırtılı gürültülü bir müzakere süreci bekliyor Türkiye'yi. Bu bakımdan bazı örnekler verilebilir 
1 Tarım dosyası yüzünden İspanya'yla iki yıl boyunca müzakereleri askıya almıştı Avrupa Birliği. İspanya iki defa "Bu kadarı da fazla " diyerek uzun süreli biçimde masadan kalkmıştı. 
2 Antidemokratik uygulamalar üzerine Slovakya'yla müzakereler iki kez askıya alınmıştı. 
3 Müzakerelerin askıya alınmasının eşiğinden Bulgaristan'la Romanya ikişer kez döndü. Geçen çarşamba günü yayımlanan raporda, bu ülkeler için 2007 olarak öngörülen üyelik tarihinin, yetersizlik nedeniyle bir yıl daha ileriye atılacağı belirtildi. 
4 Öte yandan Avusturya'nın üyeliği birkaç yıl önce, genel seçimlerin galibi olan aşırı sağcı Haider yüzünden az daha askıya alınıyordu. 
Türkiye'ye "Şartlı ortaklık " diyenler, "Açık uçlu üyelik olur mu " diye eleştirenler için veriyorum bu örnekleri. Müzakereler bazı şartların yerine getirilmesi, normlara uyulması için yapılıyor. Bunlar yerine getirilmediği sürece, üyelik de gelmiyor. 
Tarım ve serbest dolaşıma gelince... AB Komisyonu'nun kararında değişmesi gereken çifte standart hiç kuşkusuz var. Ama bu konuya da kesin dille değil, bir ihtimal olarak - örneğin kitlevi göç halinde diye - değiniliyor. Şu da unutulmasın 1986 yılındaydı Türkiye'nin serbest dolaşım hakkını elde etmesi... O zamandan beri de hala gerçekleşmeyi bekliyor 
Bir nokta kesin 
Avrupa'da Türkiye korkusu olduğu için AB'de Türkiye'ye kapı açma kararı güç oldu. Güç olduğu içindir ki, Komisyon raporunda çifte standart kokan birtakım şeylerin altı biraz fazlaca kalın çizildi. 
Ama bunların hiçbiri aşılmaz şeyler değil. Biz gerekenleri yapmak için irade ve kararlılığımızı ortaya koyalım, gerisi gelir. 
Aş ve iş sorununu çözmeye başlayan bir Türkiye göç vermez, göç alır. Yurtdışındaki vatandaşları, tıpkı İtalyan ve İspanyollarda olduğu gibi, memleketlerine geri döner. 
Kısacası 
Önce kendine güven 



</TEXT>
</DOC>
