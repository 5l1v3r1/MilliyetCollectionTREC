<DOC>
<DOCNO> 297074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur04.html </URL>
<DATE> 2004/12/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Öğrenciler en çok "kulak çekme"den şikayetçi... 
</HEADLINE>
<TEXT>

     İlköğretim okulu öğrencilerinin en çok ''kulak çekme'', ''tahta sildirme'' ve ''ayakta tutma'' cezalarından şikayetçi oldukları, dayak olaylarının alt sosyoekonomik düzeylerdeki okullarda daha yaygın olarak görüldüğünü ortaya çıkardı. 
     Çukurova Üniversitesi Eğitim Fakültesi Sosyal Alanlar Bölümü Öğretim Üyesi Doç. Dr. Adnan Gümüş, İlköğretim Bölümü Öğretim Üyesi Yrd. Doç. Dr. Songül Tümkaya ve Milli Eğitim Müdür Yardımcısı Turan Dönmezer tarafından, Adana'daki 12 ilköğretim okulunda, 868 öğrenciyle yapılan araştırma sonucu, öğrencilerin en çok ''kulak çekme'', ''tahta sildirme'' ve ''ayakta tutma'' cezalarından şikayetçi olduklarını belirledi. 
     Araştırmaya göre, okullarda, yasaklama ve yoksun bırakma uygulamalarına yaygın olarak rastlanıyor ve öğrencilerin yaklaşık yüzde 50'si bu tür davranışlarla karşı karşıya geliyor. 
     ''Kötü bir davranış yaptıklarında okulda kendilerine ne yapıldığı'' konusundaki soruya, öğrencilerin yüzde 50'si, bir çeşit ceza olarak nitelendirdikleri ''tahta sildiriliyor'' yanıtını verdi. ''Tahtayı sildirme'' tarzındaki fiziki zorlamalar daha çok alt sosyoekonomik semtlerde rastlanırken, üst sınıf okullarda ise daha çok ''fazladan ders- ödev verme'' tarzı cezalandırmalar artış gösteriyor. 
     Bu arada, öğrencilerin en çok ''kulak çekme'' davranışlarıyla karşılaştıkları, yüzde 37.8'i ''bazen'', 37.1'i ''hiç'', yüzde 10.1'i ''çoğunlukla'', yüzde 15'nin ise ''her zaman'' bu durumla karşılaştıkları belirlendi. 
     ''Tebeşir fırlatma'' davranışının neredeyse hiç yapılmadığı belirlenirken, dayakla hiç karşılaşmayan öğrenci oranının ise okullara göre yüzde 35 ile 60 arasında değiştiği, ortalamasının ise yüzde 46.7 olduğu belirtildi. Sopa-dayak olaylarının da alt sosyoekonomik düzeylerdeki okullarda daha yaygın olarak görüldüğü ifade edildi. 
     Araştırmada, öğretmenlerden aylık olarak en az bir kez dayak yiyenlerinin oranı yüzde 28.5'i bulurken, yüzde 45'inin son bir yıl içinde en az bir kez dayak yediği, buna karşın hiç dayak yemeyenlerinin oranının ise yüzde 36'da kaldığı saptandı. 
     
     FİZİKİ CEZA VE ENGELLEME 
     Doç.Dr. Gümüş, ''okullarda olumlu tutum ve davranışların neredeyse istisnai düzeyde'' kaldığını belirterek, ''Öğrenciler pek çok fiziki ceza ve engellemeyle karşılaşmaktadır'' dedi. 
     Gümüş, şunları kaydetti 
     ''Okullarda kötü muamele, aşağılanma, yasaklama, yoksun bırakma, alaya alma ve küçük düşürme davranışları oldukça yaygındır. Hem öğretmenler, hem öğrenciler, okullarda dayağa çok rastlandığını ifade etmektedirler. Sonuçta, bütün çocuklar şiddete tanıklık etmekte, okullardaki bu disiplin anlayışı ve genel ortam daha çok öğrencinin olumsuz bir benlik tasarımı geliştirmesine yol açmaktadır. 
     Öğrenciler kendilerini, aşağılanmış, tehdit edilmiş, reddedilmiş hissetmekte ve daha fazla içe kapanmakta ya da psikosomatik düzeye varan tepkiler göstermektedir. Sadece kendi benlik algıları değil, arkadaş ve aileleri önünde alay veya utanma-uzaklaşma durumuyla karşı karşıya gelmektedirler.'' 
     
</TEXT>
</DOC>
