<DOC>
<DOCNO> 254764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko02.html </URL>
<DATE> 2004/07/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Akaryakıt bayileri eylemden vazgeçti... 
</HEADLINE>
<TEXT>

     Ankara'daki akaryakıt bayileri, bugün bir gün süreyle yapacakları pompa kapatma eyleminden vazgeçti. 
     Ankara Ticaret Odası ATO Basın Danışmanı Melih Çuhadar, konuya ilişkin yaptığı açıklamada, dağıtım paylarının artırılması konusunda yaşanan sorunlar nedeniyle Ankara'daki akaryakıt bayilerinin bir gün süreyle akaryakıt satmama kararı aldıklarını anımsattı. 
     Çuhadar, ancak ilgili bakanlarla yapılan görüşmeler sonrasında, ilk Bakanlar Kurulu toplantısında konunun ele alınıp çözümlenmesi doğrultusunda hükümetten güvence alındığını, bu nedenle pompa kapatma eyleminin durdurulduğunu kaydetti. 
     Akaryakıt bayileri, 1998 yılında yüzde 8.5 düzeyinde olan bayi kar marjının günümüzde yüzde 4.54'lere indiğini gerekçe göstererek uyarı anlamında bugün Ankara'da pompa kapatma eylemi yapma kararı almışlardı. 
     
     BAŞBAKAN'IN SAĞDUYUSUNA İNANIYORUZ 

     Petrol Ürünleri İşverenler Sendikası PÜİS Genel Başkanı Muhsin Alkan, hükümetten akaryakıt bayilerinin sorunlarının bugün yapılacak Bakanlar Kurulu toplantısında görüşüleceği sözünü aldıklarını, Başbakan Recep Tayyip Erdoğan'ın sağduyusuna inanarak eylemden vazgeçtiklerini söyledi. 
     Petrol Ürünleri İşverenler Sendikası PÜİS Genel Başkanı Muhsin Alkan ve Türkiye Akaryakıt Bayileri Petrol Gaz Şirketleri İşveren Sendikası TABGİS Genel Başkanı Atıf Ketenci, Ankara'daki akaryakıt bayilerinin bugün yapacakları pompa kapatma eyleminden vazgeçmeleriyle ilgili açıklamalarda bulundu. 
     PÜİS Başkanı Alkan, pompa kapatma eylemi kararını Ankara'daki akaryakıt bayilerinin aldığını, kendilerinin de sendika olarak eyleme destek verdiklerini belirtti. 
     Alkan, bugün Enerji ve Tabii Kaynaklar Bakanı Hilmi Güler ile İstanbul'da sorunlara ilişkin toplantı yaptıklarını ve Güler'in iyi niyetine inandıklarını ifade ederek, konunun Türkiye Odalar ve Borsalar Birliği Başkanı Rifat Hisarcıklıoğlu tarafından Başbakan Recep Tayyip Erdoğan'a iletildiğini anlattı. 
     Başbakan Erdoğan'dan, sağduyulu davranarak gerekenleri yapacağı mesajını aldıklarını belirten Alkan, ''Bundan sonra eylemin yapılması yanlış olurdu'' diye konuştu. 
     Alkan, sorunları görüşme sözü aldıklarını ve Başbakan Erdoğan'ın sağduyusuna inandıklarını belirterek, bu nedenle eylemden vazgeçmeye karar verdiklerini bildirdi. 
     
     KETENCİ'NİN SÖZLERİ 

     Türkiye Akaryakıt Bayileri Petrol Gaz Şirketleri İşveren Sendikası TABGİS Genel Başkanı Atıf Ketenci de Enerji ve Tabii Kaynaklar Bakanı Hilmi Güler ile bugün yapılan 3.5 saatlik toplantının olumlu sonuçlanmadığını belirtti. 
     Ancak, konunun Başbakan Erdoğan'a iletildiğini ve Erdoğan'ın, ''Eylemi durdurun, gelin görüşelim'' çağrısında bulunduğunu söyleyen Ketenci, bugün yapılacak Bakanlar Kurulu toplantısında konunun görüşüleceği sözünü aldıklarını belirtti. 
     Ketenci, ''Başbakanımızın sağduyusuna ve Enerji Bakanımıza güvenimiz nedeniyle, hakkımızın hükümetimizce verileceği inancıyla eylemi durdurduk, pankartları indirdik'' diye konuştu. 

     
</TEXT>
</DOC>
