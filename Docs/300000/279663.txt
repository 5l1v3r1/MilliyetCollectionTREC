<DOC>
<DOCNO> 279663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/temelkuran.html </URL>
<DATE> 2004/10/13/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Varoş'un "CEZA"sı 
</HEADLINE>
<TEXT>


Slavoj Zizek'in bir yazısı Birgün gazetesinde yayımlandı geçtiğimiz Pazar günü. Varoşlardan, varoşlardaki özgürlük ve isyan imk nından söz ediyordu. Kendi deyişiyle "demode Marks"a atıfta bulunarak, "zincirlerinden başka kaybedecek bir şeyi kalmamış insanlardan" bahsediyordu. Oralarda bir isimsizler kalabalığının çoğaldığını anlatıyordu Zizek, isimsizliğin büyüttüğü bulutsu, sisimsi isyanı kar topumsu. Hiçbir yere ait olmayan insanlarda bir imk n olduğunu söylüyordu yazı. Aidiyetin kapatıcı, terbiye edici, evcilleştirici bağlarından bağımsız insanlar diyordu varoş kalabalıkları için. Öksüzlükte hırçınlaşmış çocuklar gibi. Olabilir mi 

Sisin makineli şiiri 
Ceza, bir "rap star". Son albümünün adı "Rap Star Ceza". CD kapağının içinde bir "varoş fotoğrafı" var sis renginde, gri. Geldiği yerin ilanı olarak bir fotoğraf bu betonarme ve tıkış tıkış. "Benim geldiğim yerde bu sözleri biriktiren böyle binalar ve bu binaları dolduran ve sizin görmediğiniz insanlar var" der gibi bir fotoğraf bu. Fotoğraf, bir yeni sesin ilanı ihtimal. Savaştan, anlamdan, terörden, adaletsizlikten, açlıktan, proletaryadan, tanrıdan, ölümden, pop star'lar etrafından kokuşan bir halktan, paranın rezaletinden, şiddetin çaresizliğinden söz ediyor sözler. Hızlı hızlı, uyaklı, tumturaklı. Rap müziğin ya da rap dilinde şiirin olması gerektiği gibi. 
Televizyonlarda görebileceğiniz, talk-show'larda rastlayabileceğiniz cinsten bir popülaritesi yok Ceza'nın. Daha ziyade yukarıda bahsi geçen "isimsizlerin" dinlediği bir ses. Bulutsu, sisimsi, kartopumsu. Kalabalık bir kitlenin, görünmeyen, adlandırılmayan ve televizyon programına çağırılmayan bir kalabalığın "şairi". 
Şöyle başlıyor konuşmaya, imlasız ve duraksız 
"bu merkezi bir sistem çamura gir ve pislen " 
Devam ediyor 
"ceza etnik bir sentezdir bela teknik bir arızadır üç fazdır kanadı kırıktır taktik kuşkunun oluşumudur şu yaptığım rapteki uçurumdur" 
Kendinden bahsettiği her yerde uyarıyor dinleyeni 
"dikkat et bu rapin faslı mikrop kapma dilim paslı" 
Devam ediyor 
"günahla ekilen tohum kabusla irkilen toplum ne yaptınız bu gençlik için ha tarihle övünün dövündük her ölümün her yenilginin ardından alınan ders ne kader bela başımdan eksik olmaz" 

İmlasız ve duraksız 
Okuması zor bir şiir bu. Anlaşılması da zor belki de anlaşılması gereken tek şey öfke. Ses verilmiş sanki zencileştirilenlerin küfrüne. Sesin kendi içinde kendi müziğini bulmaya çalıştığı, bitimsiz ve kesintisiz bir konuşma olarak ilerlediği bir söz kalabalığı. Bazen ihtilalden bile bahseden bir karmaşa imlasızlığına ve yazım biçimine dokunulmadan alıntılanmıştır 
"üsküdar stil bu müptezelide madara etti anlat derdi sokaklar hem cehennem hemde cennet olabilir mi bilmem ancak metafiziksel ihtilal var doğdum hep duvardı büyüdüm hala daha duvar var her gün kavga gördüm kiminde korku kiminde kanlar gerçek gecekondularmı yoksa bu mezarlar..." 

İsyan Olabilir mi 
Ceza'nın şiirindeki anlam ve düzen karışıklığı, kuralsız ve aidiyetsiz varoşun sesi gibi. Anlam, gelenek, görüntü, iktidar, şiddet, açlık, belirsizlik bombardımanı altında kalmış bir topraktan ancak böyle bir ses çıkabilir herhalde. Bombardımanı aynılayan, taklit eden, taklit ederek dinleyene anlatan bir ses makineli tüfek gibi. 
Şehrin düzgün Türkçe'sine bir karşı koyuş olarak Ceza, takip edilmeli. 



</TEXT>
</DOC>
