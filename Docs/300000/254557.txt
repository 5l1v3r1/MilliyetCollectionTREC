<DOC>
<DOCNO> 254557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun11.html </URL>
<DATE> 2004/07/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Şaron Adalet Divanı'na tepki Tek taraflı görüşü reddediyoruz... 
</HEADLINE>
<TEXT>

     İsrail Başbakanı Ariel Şaron, Hollanda'daki Lahey Uluslararası Adalet Divanı'nın, İsrail'in Batı Şeria'da inşa ettiği ''güvenlik duvarı''nın uluslararası hukuk bakımından yasadışı olduğuna ilişkin ''tek taraflı görüşünü reddettiklerini'' söyledi. 
     Şaron, Kudüs'te kabinesinin haftalık pazar toplantısının açılışında yaptığı konuşmada, ''İsrail devleti Adalet Divanı'nın görüşünün tamamen reddeder. Burada söz konusu olan tek taraflı bir görüştür ve bu görüşün arkasında siyasi değerlendirmeler bulunmaktadır. Bu görüş, güvenlik duvarının inşa sebebini gözardı etmektedir, inşa sebebi de Filistin terörüdür'' ifadesini kullandı. 
     Şaron, Tel Aviv'de bugün düzenlenen bombalı saldırının, Adalet Divanı'nın bu görüşü ışığında düzenlendiğini ileri sürerek, ''Bundan 1 saat önce İsrailli bir kadın Filistinli teröristlerce öldürüldü. Bu cinayet, Adalet Divanı'nın güvenlik duvarıyla ilgili görüşünü açıklamasından sonra gelen ilk cinayet'' diye konuştu. 
     Uluslararası Adalet Divanı, İsrail'in inşa ettiği ''güvenlik duvarı''nın, uluslararası hukuk bakımından yasadışı olduğuna hükmetmiş, kararında, duvar tamamlandığında, bunun Filistin toprağının ilhakıyla eşdeğer ve Filistin'in özerklik hakkına engel olacağını bildirmişti. 
     
     ADALET DİVANININ GÖRÜŞÜNE TEPKİLER 
     Bu arada, başta Filistin lideri Yaser Arafat'ın örgütü El Fetih olmak üzere, aşırı dinci Hamas ve İslami Cihad ile bazı küçük örgütler, Adalet Divanı'nın İsrail'in güvenlik duvarı inşası aleyhine görüş bildirmesinden memnun olduklarını açıkladı. 
     Örgütlerin ortak açıklamasında, bu kararın Filistin hakları için bir zafer niteliği taşıdığının altı çizilirken, Katar, Yemen ve Bahreyn, kararın hemen uygulanmasını istediklerini açıkladı. 
     Arap Birliği ise bugün bir toplantı yaparak, Adalet Divanı'nın kararıyla ilgili ortak bir strateji belirleyeceğini duyurdu. 
     Daimi delegeler nezdinde yapılacak toplantıya, Genel Sekreter Amr Musa başkanlık edecek. 
     Öte yandan, Adalet Divanı'nın görüş bildirmesinin ardından duvara karşı çıkan ve inşaatı protesto etmek amacıyla açlık grevi yapan İsrailli Arap milletvekili Azmi Bişara ve 20 kadar kişi dün açlık grevini sona erdirme kararı aldı. 
     Balad partisi lideri Bişara, dünya ve Arap kamuoyunun dikkatini duvarın inşaatına çekmek amacıyla 3 Temmuz'da açlık grevine başlamış, daha sonra diğerleri Bişara'ya katılmıştı. 
     Bu arada, Suudi Arabistan, Adalet Divanı'nın kararını ''tarihi bir karar'' olarak nitelendirirken, Mısır, uluslararası topluma bu kararın uygulanması için girişimde bulunması çağrısı yaptı. 
     
</TEXT>
</DOC>
