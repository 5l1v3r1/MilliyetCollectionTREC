<DOC>
<DOCNO> 279783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo18.html </URL>
<DATE> 2004/10/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fenerbahçeli Serhat Hiçbir yere gitmiyorum... 
</HEADLINE>
<TEXT>

     Fenerbahçeli futbolcu Serhat Akın, takımdan ayrılacağı iddialarının gerçeği yansıtmadığını savunarak, ''Ben hiçbir yere gitmiyorum. Gittiğim yer Fenerbahçe Samandıra Kamp Tesisleri'dir'' dedi. 
     Serhat Akın, sarı-lacivertli kulübün resmi internet sitesinden yaptığı açıklamada, sezon sonu Fenerbahçe'den ayrılacağı yönündeki haberlerle ilgili olarak ''Gerçek olan tek şey, benim şu an Fenerbahçe Profesyonel Futbol Takımı'nın oyuncusu olmam ve sözleşmemin devam ettiğidir'' şeklinde konuştu. 
     ''Sözleşmem bitse bile benim gönlüm yine Fenerbahçe'den yana olur'' diyen Serhat, şunları kaydetti 
     ''Çünkü ben bu takımla çok güzel günler yaşadım. Şampiyonluklar yaşadım. Fenerbahçe takımı herkesin oynamak için can attığı bir takım. Buna dışarıdaki oyuncular da dahil. Bütün bunları bile bile benim Fenerbahçe'den gitmeyi istemem, hem Süper Lig, hem de Şampiyonlar Ligi devam ederken istemem, neyi değiştirir ki. İşte bu haberleri hazırlayanlar yaşadığımız dönemin transfer dönemi olup olmadığını bile bilmiyorlar. Bütün düşünceleri Fenerbahçe'yi ve Serhat Akın'ı sevenlerin kafalarını karıştırmak. Hiçbir yere gitmiyorum.'' Serhat, sözlerini şöyle tamamladı 
     ''Benim burada hedef haline getirilmemin altında aslında yedek kulübesinde olmam yatıyor. Benim yedek kalmamı dert edinenler, 'Serhat bundan sonra bu takımda kalmaz' diye yorum yapıyorlar. Ama hepsi avuçlarını yalasın. Sadece ben değil takımdaki bütün arkadaşlarım bu tür haberleri görünce sadece gülüyor. Çünkü nedense basınımızın bazı üyeleri bu tür haberleri yapmaktan zevk alıyor. Ama taraftar gerçeklerin neler olduğunu çok iyi biliyor.'' 
     
</TEXT>
</DOC>
