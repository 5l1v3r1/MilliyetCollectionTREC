<DOC>
<DOCNO> 299867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko30.html </URL>
<DATE> 2004/12/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Başesgioğlu Asgari ücrette 5'lik artışın düşüklüğünü herkes benimsiyor 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, asgari ücret konusunda, daha önce yayınlanan Ekonomik Program'da bu yılın ilk yarısı için yüzde 5 artış öngörüldüğünü hatırlatırken, ''bu yüzde 5'in düşük olduğu, bütün kesimler tarafından benimseniyor. Asgari Ücret Tespit Komisyonu, umarım makul bir belirleme yapacaktır'' dedi. 
     Bakan Başesgioğlu, Ankara Ticaret Odası'sında ATO 'en çok vergi ödeyen, döviz kazandıran' işadamları için düzenlenen plaket töreninden ayrılırken, gazetecilerin asgari ücretle ilgili sorularını yanıtladı. 
     Bir gazetecinin, ''asgari ücrette bir sürpriz olup olmayacağını'' sorması üzerine Başesgioğlu, asgari ücreti belirlemek amacıyla oluşturulmuş bir yasal komisyon bulunduğunu ve bu komisyonun çalışmalarına devam ettiğini bildirdi. 
     Komisyonun yılbaşından önce, 2005 yılında uygulanacak asgari ücreti belirleyeceğini ifade eden Başesgioğlu, şunları kaydetti 
     ''Bu komisyonda işçi temsilcilerimiz, işveren temsilcilerimiz ve kamu temsilcilerimiz görev yapıyorlar. Sizin de yakından bildiğiniz gibi daha önce yayınlanan Ekonomik Program'da, yılın ilk yarısı için düşünülen artış yüzde 5. Ama bu yüzde 5'in az olduğu, bütün kesimler tarafından benimseniyor. Şimdi bunun üzerine ne kadar çıkılabilir ne arttırılabilir Tabii bütün ücretlerin genel artış düzeyini, diğer makro ekonomik dengeleri, asgari ücretlinin satınalma gücünü de dikkat alarak, Asgari Ücret Tespit Komisyonu umarım makul bir belirleme yapacaktır.'' Asgari ücrette en yüksek artışın geçen yıl yapıldığını, Komisyon'un yılın ilk yarısında yüzde 34.1, ikinci yarısında da yüzde 5 olmak üzere yaklaşık yüzde 40 oranında artış yaptığını hatırlatan Başesgioğlu, bunun, geçmiş yıllardan kaynaklanan kayıpları büyük ölçüde telaffi ettiğini söyledi. 
     Komisyonun ayın 28'inde yeniden toplanacağını belirten Başesgioğlu, daha sonra 2005 yılı için belirlenecek asgari ücretin açıklanacağını bildirdi. 
     ''Asgari ücretin, en düşük memur maaşı seviyesine çekilme ihtimali bulunup bulunmadığının'' sorulması üzerine de Başesgioğlu, şunları kaydetti 
     ''Tabii arkadaşların, bizatihi bazı bilimsel verilere dayanarak, çeşitli kuruluşlardan aldığı verilere dayanarak yapmış oldukları bir çalışma. Benim şu anda Komisyon'un açıklayacağı miktarla ilgili bir şey söylemem, Komisyon'un işine karışmak demek olur. Onun için Komisyon çalışmalarını bekleyeceğiz.'' 
     
</TEXT>
</DOC>
