<DOC>
<DOCNO> 290848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun30.html </URL>
<DATE> 2004/10/16/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Irak'ta aldığı emri uygulamayan ABD birliği hakkında soruşturma açıldı 
</HEADLINE>
<TEXT>

     Irak'ta görevli yedek askerlerden oluşan bir Amerikan birliğinin mensupları hakkında, üstlerince verilen emre uymadıkları gerekçesiyle soruşturma açıldı. 
     İlk olarak yerel gazete Clarion-Ledger'da çıkan habere göre, ABD Kara Kuvvetleri'nde 343'üncü Levazım Bölüğü'ne bağlı bir grup asker, Bağdat yakınındaki Taci bölgesinde meydana gelen olayda, çatısma alanındaki Amerikan birliklerine yakıt götürmeleri için kendilerine verilen emre ''tehlikeli olduğu'' gerekçesiyle uymadı. 
     Mississippi eyaletinde yayımlanan Clarion-Ledger gazetesine göre, 343'üncü Levazım bölüğüne bağlı 17 askerden oluşan birliğin mensupları, araçlarının kötü durumda olduğunu ve iyi korunmadıklarını belirterek, aldıkları emre uymadı. Askerlerin, bunun üzerine gözetim altına alındığı bildirildi. 
     ABD'nin Bağdat'taki askeri sözcülüğünden yayımlanan açıklamada da haber doğrulandı, ancak bunun ''münferit bir olay'' olduğu ifade edildi. Konuyla ilgili ABD Kara Kuvvetleri Komutanlığı bünyesinde soruşturma açıldı. 
     Gözlemciler, bütün bir birliğin emre uymamasının çok ciddi bir disiplin suçu olduğuna dikkat çektiler. 
     Clarion-Ledger gazetesine konuşan söz konusu askerlerin ABD'deki yakınları, birliğin, konvoyla malzeme taşıma görevinin ''çok tehlikeli'' olduğu gerekçesiyle emri uygulamadığını söylediler. Irak'ta özellikle Bağdat'ın batısındaki Sünni bölgesinde etkili olan direnişçiler, Amerikan askeri konvoylarına sıklıkla saldırı düzenliyor. 
     Söz konusu birliğin, aslında sivil olan yedek askerlerden oluştuğu belirtildi. ABD'deki ''yedek askerlik'' uygulamasında, sivil gönüllüler, zaman zaman kısa dönemler için silah altına alınıyor. 
     Ancak Irak'taki direnişin boyutunun genişlemesi ve muvazzaf birliklerin sayısının yetersiz kalması yüzünden yedek askerler, daha sık ve uzun süreler için göreve çağırılıp Irak'a gönderiliyor. 
     
</TEXT>
</DOC>
