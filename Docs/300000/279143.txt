<DOC>
<DOCNO> 279143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy14.html </URL>
<DATE> 2004/10/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baykal "Merak ettiğiniz konularda cevap verirsem ortalık biraz karışır'' 
</HEADLINE>
<TEXT>

     CHP Genel Başkanı Deniz Baykal, bazı konuların kamuoyu tarafından çok merak edildiğini belirterek, ''Çok merak ettiğiniz konularda cevap verirsem ortalık biraz karışır'' dedi. 
     Baykal, Trabzon Belediyesi'ni ziyaret ederek, Belediye Başkanı Volkan Canalioğlu ile görüştü. 
     Görüşmenin ardından bölgenin sorunlarıyla ilgili basın toplantısı düzenleyen Baykal, Trabzon'un bir tarih, kültür ve ticaret kenti olduğunu ve bölgenin her alanda potansiyeli yüksek illeri arasında yer aldığını ifade ederek, taşıdığı öneme rağmen Trabzon'a gereken önemin gösterilmediğini iddia etti. 
     Baykal, yöre halkının ekonomik güçlük çektiğini belirterek, ''Trabzon ekonomisi iktidardan kaynaklanan yaklaşım ve anlayışlar dolayısıyla sıkıntı yaşamaktadır'' diye konuştu. 
     Trabzon'un ''Ayağa kaldırılması gereken en önemli iller'' arasında yer aldığını bildiren Baykal, CHP olarak kente sahip çıkacaklarını kaydetti. 
     Baykal, gazetecilere, ''Bazı konuları çok merak ettiğinizi, benim de o konularda konuşmamak için kendimi çok zor tuttuğumu biliyorum. Sen o soruyu sorarsan, ben de cevap verirsem ortalık biraz karışır. O nedenle bunu burada böyle noktalayalım, herkes için daha iyi olur'' dedi. 
     
</TEXT>
</DOC>
