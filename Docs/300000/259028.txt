<DOC>
<DOCNO> 259028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko38.html </URL>
<DATE> 2004/07/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İşsizliğe karşı 32 milyon euroluk proje desteği... 
</HEADLINE>
<TEXT>

     İstihdam ve işsizlik sorununun çözümü için sivil toplum kuruluşları ile ilgili sosyal taraflar tarafından geliştirilecek projelere, 2005 sonuna kadar 32 milyon euroluk destek sağlanacağı bildirildi. 
     Avrupa Komisyonu desteğiyle sürdürülen Aktif İşgücü Programları Projesi kapsamındaki, Yeni Fırsatlar Hibe Programı İstanbul'da düzenlenen bir toplantı ile tanıtıldı. 
     Marmara Bölgesi Hibe Planı Danışmanı Murat Gönülalan, geliştirilecek projelere 2005 yılı sonuna kadar toplam 32 milyon euro hibe yapılacağını belirtti. 
     Hibenin 24 milyon eurosunun AB tarafından, 8 milyon eurosunun ise Türkiye tarafından karşılandığını belirten Gönülalan, hibeden yararlanmak isteyenlerin proje tekliflerini, ikinci çağrının son tarihi olan 13 Eylül'e kadar teslim etmesi gerektiğini söyledi. 
     Planın Türkiye İş Kurumu tarafından yönetileceğine değinen Gönülalan, amacın işsizlerin ve işini kaybetme riski taşıyanların korunması olduğunu söyledi. 
     Verilen bilgiye göre, kar amacı gütmeyen sivil toplum kuruluşları, vakıflar, dernekler, yerel yönetimler, meslek oda ve kuruluşları, sendikalar, eğitim kuruluşları, araştırma enstitüleri ve kooperatifler hibe alabilmek için başvurabilecek. 
     Hibe planı başvurusu hakkında detaylı bilginin İŞKUR il müdürlükleri, www.iskur.gov.tr, www.deltur.cec.eu.int ve www.iskurabprojesi.org internet adreslerinden alınabileceği belirtildi. 
     
</TEXT>
</DOC>
