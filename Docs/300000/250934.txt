<DOC>
<DOCNO> 250934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur27.html </URL>
<DATE> 2004/06/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Evlerini yılanlar sardı... Valilik dertli aileye yeni ev yapacak... 
</HEADLINE>
<TEXT>

     Muş'ta, evlerini yılanlar saran ve bu yılanlardan bir türlü kurtulamayan ailenin yardım istediği üzerine Muş Valiliği, toprak evi yıkıp, yerine beton ev yapma kararı aldı. 
     Merkeze bağlı Bağlar Köyü'nde yaşayan Yalvarcı Ailesi, havaların ısınmasıyla birlikte adeta yılanların baskınına uğradı. Özellikle gece eve girerek, evin değişik bölümlerine yayılan yılanlardan tüm çabalarına rağmen kurtulamayan Maşallah Yalvarcı, durumu yazılı bir dilekçeyle Muş Valiliği'ne bildirerek yardım istedi. 
     Yalvarcı'nın başvurusunun ardından, Sosyal Yardımlaşma ve Dayanışma Vakfı'ndan bir ekip eve gelerek inceleme yaptı. Evin büyük bölümünün topraktan inşa edilmesi ve sağlıklı bir yapı olmaması nedeniyle yılanların eve girişinin önlenemeyeceğini anlayan ekip, durumu tekrar Valilik'e bildirdi. 
     
     EVİ YIKIP YENİDEN YAPACAKLAR 

     Muş Valiliği de Yalvarcı Ailesi'nin toprak evini yıkıp yerine beton bir ev yapmak için aileye yardımda bulunulmasına karar verdi. 
     Yalvarcı Ailesi'nin, Muş merkezde, kirası Sosyal Yardımlaşma ve Dayanışma Vakfı'nca ödenecek olan yeni bir eve geçici olarak yerleştirileceği, köydeki toprak evin yıkılıp, yerine beton bir ev yapılacağı öğrenildi. 
     Evde zor günler geçirdiklerini anlatan 2 çocuk babası Yalvarcı, eşi Remziye Yalvarcı'nın evdeki yılanlardan korktuğu için düşük yaptığını belirterek, ''Hepimiz korkuyorduk. Ancak onların eve girmesini engelleyemiyor ve evdekileri de dışarı atamıyorduk'' dedi. 
     
</TEXT>
</DOC>
