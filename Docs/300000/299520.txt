<DOC>
<DOCNO> 299520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy15.html </URL>
<DATE> 2004/12/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rum gazeteci "Eğitim sistemimizle Türkler'in barbar olduğuna inandım" 
</HEADLINE>
<TEXT>

     Kıbrıs Rum kesiminden gazeteci Andonis Angistiyonidis, ''Eğitim sistemimiz içinde Türklerin barbar olduğuna inanmak zorunda kaldım'' dedi. 
     Kıbrıs Türk Kültür Derneği İstanbul Şubesi tarafından, ''1963 Kanlı Noel Olayları 41. Yıldönümü'' nedeniyle Şişli'deki Şube binasında basın toplantısı düzenlendi. 
     ''Kan Sesi'' adlı belgeselini tanıtmak üzere toplantıya davetli olan Rum gazeteci Angistiyonidis, basın toplantısına yaptığı telefon bağlantısında, ''sınırdan geçerken yaşadığı sorunlar nedeniyle İstanbul'da bulunamadığını'' söyledi. 
     ''Türk ve Rum halklarının yıllardır ayrı yaşadıklarını ve bu nedenle her iki halkın da birbiriyle ilgili sağlıklı bilgiler edinemediğini'' vurgulayan Angistiyonidis, ''devlet politikasıyla Türklerin barbar olduğunun yıllarca kendilerine anlatıldığını'' bildirdi. Angistiyonidis, ''Eğitim sistemimiz içinde Türklerin barbar olduğuna inanmak zorunda kaldım. Tarihi gerçekleri araştırınca, kendimi karısı tarafından aldatılmış bir adam gibi hissettim. Gerçeklerin bize söylenenlerle ilgisi yoktu'' diye konuştu. 
     
     ''HAİN OLARAK SUÇLANMAM ÖNEMLİ DEĞİL'' 
     40 yaşında olduğunu ve araştırmaya başladıktan sonra 1974 yılında Türklerin barbarlıklara maruz kaldığını gördüğünü vurgulayan Kıbrıs Rum kesiminden gazeteci Andonis Angistiyonidis, ''Bizim içimizde de barbarlar olduğunu keşfettim. Belgeseli hazırlarken şok oldum. Ve bu belgeseli izleyen çevremdekiler de şok oldular. Türklerin barbar olduğu çığlığına karşı, 3 günlük, 15 günlük bebeklerin bile katledildiğini görmek büyük hayal kırıklığı yarattı'' dedi. 
     ''Tarihin yeniden yazılması gerektiğini ve bu gerçekleşmeden bir uzlaşmanın söz konusu olamayacağını'' dile getiren Angistiyonidis, ''Amacının Rumları hedef göstermek değil, okullardaki yanlış eğitimin hiçbir şeye hizmet etmeyeceği gerçeğini ortaya çıkarmak olduğunu'' söyledi. 
     Angistiyonidis, kendisinin ''hain'' olarak suçlanmasına önem vermediğini de kaydederek, ''Önemli olan inandığım doğru yola hizmettir. Bu nesilde nefret ortadan kalkmalıdır. Çocuklarımın Türklerden nefret etmesini istemiyorum. Kıbrıs Türkü'ne yönelik yapılacak olumsuz hareketler, kardeşime yapılandan farklı sayılmamalıdır'' diye konuştu. 
     ''Politikacıların belki bir 40 yıl daha uzlaşı arayışını sürdüreceklerini'' ifade eden Angistiyonidis, ''kendisinin soruna nasıl çözüm getirileceğiyle ilgili olmadığını ve nefretin bir an önce durmasına önem verdiğini'' vurguladı. 
     
     ''BU BELGESEL, BENİM TÜRKLERDEN ÖZÜRÜMDÜR'' 
     ''Türklerin barbar olduğu' şeklinde eğitimle büyüyen çocukların nefret dolu olacağını'' kaydeden Angistiyonidis, ''Bu belgesel benim Türklerden özürümdür'' dedi. 
     Şube Başkanı Zehra Bilge Eray da, toplantıda yaptığı konuşmada, Kıbrıs Türklerinin 1954 yılından beri her türlü baskıya uğradığını anlatarak, ''Bu haftanın 'mücadele ve şehitler haftası' olduğunu'' söyledi. 
     Eray, mücadelelerini genç kuşaklara aktarmak istediğini belirterek, ''Ama bugünlerde çok daha önemlisi, Kıbrıs Türkü'nün 21 yıldır yaşayan devletini Rum'a yamamak isteyenlere ve o acı dolu yılları unutunlara, unutturmak isteyenlere hatırlatmaktır'' diye konuştu. 
     Toplantıda daha sonra Angistiyonidis'in ''1974 yılında Kıbrıslı Türklerin uğradıkları toplu katliamları'' anlatan ''Kan Sesi'' adlı belgesel izlendi. 
     
</TEXT>
</DOC>
