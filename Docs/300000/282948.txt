<DOC>
<DOCNO> 282948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo10.html </URL>
<DATE> 2004/10/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gaziantepspor'da buruk sevinç... 
</HEADLINE>
<TEXT>

     Konyaspor ile 2-2 berabere kalarak sahadan 1 puanla ayrılan Gaziantepspor'da buruk sevinç yaşanıyor. 
     Gaziantepspor Teknik Direktörü Nurullah Sağlam, iyi mücadele etmelerine karşın galibiyet golünü atmayı başaramadıklarını söyledi. Konyaspor maçına mutlak galibiyet için hazırlandıklarını belirten Sağlam, şöyle konuştu 
     ''Konyaspor maçının çok zorlu geçeceğini biliyorduk. Bu nedenle karşılaşmaya çok sıkı hazırlandık. Amacımız, son haftalardaki başarısızlığa son vererek, yeniden istikrarlı bir çıkış yakalayabilmekti. Sahaya mutlak galibiyeti düşünerek çıktık ve maça iyi başlayan taraf olduk. Baskılı oyunumuz ile bir an önce golü bulup, oyunda üstünlüğü ele geçirmek istedik. 
     Ancak, baskılı oyunumuza karşın ilk golü rakibimiz attı ve biz 45. dakikada biraz gecikmeli olarak golü atmayı başardık. İlk yarısı 1-1 berabere biten karşılaşmanın ikinci yarısında da iyi mücadele eden taraf biz olduk. Maçın 69. dakikasında 2-1 öne geçmeyi başarmamıza karşın rakibimizin beraberlik golüne engel olamadık. Maçın bitimine 5 dakika kala kazandığımız penaltıyı da gole çeviremeyince sahadan 1 puanla ayrıldık. Mutlak galip gelmemiz gereken bir karşılaşmadan 1 puanla ayrıldığımız için üzgünüz.'' 
     
</TEXT>
</DOC>
