<DOC>
<DOCNO> 279634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/spo04.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın korkusu 
</HEADLINE>
<TEXT>



BORDO - Mavili ekiple birlikte iki sezondur başarılı sonuçlara imza atan Trabzonspor Teknik Direktörü Ziya Doğan, ailesini Trabon'a getirmemesindeki en büyük nedenin, gelecek korkusu olduğunu belirtti. Yerel bir televizyonda konuşan Doğan, Erdoğan Arıca'nın geçen sezon üç takım değiştirdiğine dikkat çekerek, "Çocukları okula gidiyor. Bir yılda 3 okul değiştiren çocuğun psikolojisi ne olur " diye konuştu. 
ANTRENÖRLERİN kaderinin, alınacak sonuçlara bağlı olduğunu vurgulayan Doğan, "5 yıllık anlaşma yaparsın, ama 2 maç kötü gittiğinde, ayrılmak zorunda kalırsın. Türkiye'de başarısızlıktan antrenör sorumludur" diye konuştu. Bu konuda da Beşiktaş Teknik Direktörü'nü örnek gösteren Ziya hoca, şöyle devam etti "Del Bosqeu, dünya çapında bir teknik direktör. Ancak sonuçlar ortada. Gerekli zaman tanınırsa başarılı olur." 

Trabzon lobisi 

TRABZONSPOR, başta Ankara olmak üzere İstanbul ve İzmir'de lobi faaliyetlerine başlayacak. Başkent'te bakanlara hediye olarak forma ve eşofman vermeyi planlayan yönetim, Bordo-Mavili renklere gönül veren Hava Kuvvetleri Komutanı İbrahim Fırtına'yı da maça davet edecek. Ayrıca, üst düzey bürokratlar ile işadamlarına da ziyarette bulunulacak. 

Ankara'ya dikkat 

LİGDE bu hafta Ankaraspor ile karşılaşacak olan Trabzonspor'un Teknik Direktörü Ziya Doğan, rakip konusunda futbolcularını uyardı. Türkiye'nin en iyi hücum eden takımıyla karşılaşacaklarını söyleyen Doğan, "Çok zor bir maç olacak. Beşiktaş'ı nasıl mağlup ettiğini gördük. Yükselişimizi sürdürmek için Ankaraspor galibiyetine ihtiyacımız var" dedi. 


</TEXT>
</DOC>
