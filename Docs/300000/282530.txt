<DOC>
<DOCNO> 282530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur04.html </URL>
<DATE> 2004/10/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Biri cinsel organından 7 estetik ameliyat olan eşe tazminat şoku 
</HEADLINE>
<TEXT>

     Bahri KARATAŞ İZMİR, DHA 

İZMİRLİ işadamı Kemal Gültay, uzun yıllar Turizm ve Çevre İl Müdürlüğü ve Büyükşehir Belediyesi Genel Sekreter yardımcılığı yapan 28 yıllık eşi 2 çocuk annesi Nilgül Gültay'dan şiddetli geçimsizlik gerekçesiyle boşandı. Hakim, Nilgül Gültay'ın kusurlu olduğunu belirtip istediği 20 milyar tazminat ve 1 milyar lira aylık nafakayı reddetti. 
     İzmir'de devlet memuru ve belediyeci olarak yıllarca görev yapan renkli kişiliğiyle tanınan, bir dönem de DYP'de siyaset yapan 51 yaşındaki Nilgül Gültay, eşi 54 yaşındaki Kemal Gültay ile mahkemelik oldu. Makine Mühendisi Kemal Gültay, avukatları Sevinç Çağıral ve Nuri Çağıral, aracılığıyla İzmir 4'üncü Aile Mahkemesine boşanma davası açtı. 
     Kemal Gültay, dilekçesinde, eşinin kendisi hakkında sırtından geçindiği' yönünde sözler söylediğini belirterek, şu iddialarda bulundu 
     "Eşim yıllarca devlet memuru olarak çalıştı. Toplum içinde sürekli olarak benim onun sırtından geçindiğimi söylüyor. Büyükşehir belediyesinde iş ya da ihale ayarlayıp veya sağlayarak, bana menfaat temin ettiğini vurguluyor. Oysa eşim benim verdiğim parayla, lüks giysiler aldı. Anlaşıp evliliğimizi bitirecektik. Olmayan trilyonları istemesi nedeniyle dava bu hale geldi. Birlikte notere gittik. Bugüne kadar şirket adına yapılan tüm işleri karşılıklı ibra ettik. Malları ikimiz de çocuklarımızın üzerine yaptık. Şimdi ise beni gayrimenkulleri elinden almakla suçluyor. Kendisinin bankada 20 milyar liralık hisse senedi, 25 milyar lira mevduatı var. Ayrıca 1 milyar lira da emekli maaşı alıyor. Bu parayla da rahatlıkla geçinebilir.'' 

     
</TEXT>
</DOC>
