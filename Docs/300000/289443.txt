<DOC>
<DOCNO> 289443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/yazar/altan.html </URL>
<DATE> 2004/11/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Fırtınalı, yağmurlu yumuşak serüvenler... 
</HEADLINE>
<TEXT>


PAZARTESİ sabahı Dalaman - İstanbul uçağı saat 9.10'daydı. Köyceğiz'deki son gecede lodos fırtınası, Türkiye Cumhuriyeti demokrasisinin bireylere tanıdığı hak ve özgürlükleri hiçe sayıp tüm sazları yerlere kadar domaltıyor, gücünün yettiği ağaçların, belalı lodosa karşı sağa sola hızlıca eğilmekten deli divaneye dönmüş dallarındaki sarı yapraklarını, insafsızca kopartarak yerlerde sürüklüyordu. 
Bir de hafiften bir yağmur başlamıştı. 

Dalaman Havalimanı'na bir saat öncesinden gitmekte yarar vardı. Yağmur arttırıyor gibiydi hızını. 
Bizim Irak'a giden bahtsız ve korunmasız kamyon şoförlerine karşı da eli tüfekli yüzü maskeli, pespayenin de en alt düzeyi bir cellatlığı benimsemiş "Allah - ü ekber"ci garip direnişçi veya teröristlerin nedense kullandıkları silah ve mermi kaynakları hiç açıklanmıyordu. Bu silahlarla mermilerin hangi yıl, hangi fabrikalardan üretilmiş olduğu ile bunların kimlere, kaça satılmış olduğu hiç kurcalanmıyor ve sanki hiç bilinmiyordu. 
Köyceğiz Gölü'nün dalgalarını, köpük köpük kıyılarda patlatan lodos fırtınasının, umurunda değildi ne Irak'taki kanlı cesetler siklonu, ne de milyarlarca dolarlık silahlara bu paraları kimlerin ödediği. 

Dalaman Havalimanı, ana baba günüydü. Fırtına kasırgaya dönüşmüş, bekleme salonunun camlarını kırbaçlayan yağmur uçaklara da, pilotlara da, THY personeline de posta koymaya başlamıştı. 
Hoparlörlerden bir anons, kısa vadeli bir teslimiyeti ilan ediyordu 
- Hava muhalefetinden ötürü, Dalaman - İstanbul seferi yarım saat gecikecektir. 

2 yaşında, paytak paytak yürüyen, tombulun tombulu bir dost gelmişti yanımıza bize çikolata ikram ediyor ve gündemdeki kapkaç olaylarını anlatarak, bir elini de sağ yanında büküp, yolda giderken el çantalarının zorla nasıl alındığını gösteriyordu... 
2 yaşındaki Alara'nın çıtır çıtır anlatımına, annesi çevirmenlik ediyordu. Daha o yaşta alfabeyi de sökmüş gibiydi. Üstelik gönlü de o kadar cömertti ki, çikolata ikramından sonra sıra, küçük şişesiyle ellerimize döktüğü kolonya ikramına gelmişti. 

Hava muhalefetinden ötürü yarım saat geç kalkacağı bildirilen uçak, yarım saat sonra da kalkmadı. 
Yağmurla fırtına bütün şiddetiyle sürüyordu. Alara, mini minicik elleriyle göğsünü yumruklayarak bir Tarzan filmi anlatıyordu. 
17 Aralık'ta Türkiye'nin, AB'den müzakerelerin başlaması için kesin bir tarih alıp alamayacağıyla ilgili görünmüyordu. 
Şayet bir tarih alamazsak, bundan bizim değil, AB'nin zararlı çıkacağı ve sınıfta kalacağı konusundaki iddialara boş vermiş gibiydi. 

17 Aralık'ta, müzakerelerin başlaması için kesin bir tarih alamadığımız zaman, AB üyelerinin başına neler geleceği ortadaydı. 
İsveç'in yılda adam başına 29 bin dolar olan ulusal geliri, yılda adam başına 3.500 dolara düşecekti. 
Şiddetli bir yağmurda, Amsterdam'daki evleri sular basacaktı. 
Fransa'da Adalet Bakanlığı'nın bütçeden aldığı pay, binde 8'e inecekti. 
Almanya'da adam başına yılda düşen 10 kitap 6 Almana 1 kitap düşmesine dönüşecekti. 
İngiltere'de sağlık sorunları tam bir çıkmaza girecekti. 
AB üyeleri çok zor durumlarda kalacaklardı, 17 Aralık'ta kesin bir müzakere tarihi saptamadıklarında... 
Türkiye ise, Kopenhag kriterlerini, Ankara kriterleri olarak etiketlendirecek ve yoluna devam edecekti... 
2 yaşındaki Alara da, Tarzan'ın taklidini yaparken emin görünüyordu bundan... 

Hava biraz sakinler gibi oldu. İstanbul uçağı 2 saatlik bir rötarla havalandı. 
Zaman zaman sağa sola zorlu sallanmalarla, hava türbülansları doğaldı. 
Fakat bir anda, bir hava boşluğu ve bir düşüş ki, insanın yüreğinin ağzına gelmemesi mümkün değil... 
Arkadaki koltukta, ilk kez hayatında uçağa binmiş genç bir hanım hıçkırarak ağlıyor, ne yapacağını bilemiyor, çırpınıyordu. 
Bir başka yolcuya da, yatıştırıcı bir iğne yapılmıştı. Yolcular arasındaki yeni yürümeye başlamış ikizlerin, ikisi de uyumuştu. 
Alara sakin sakin soruyordu annesine 
- Bir daha ne zaman düşeceğiz .. 

Pilotlar da, hostesler de alışıktılar hava muhalefetine. Yolcuları fazla kaygılandırmadan, sonunda rahatça indirdiler uçağı İstanbul Havaalanı'na... 
Ne var ki, araba trafiği kilitlenmişti otobanlarda da, Fatih Sultan Mehmet Köprüsü'nde de... Bir saatlik bir uçuşun iki katı bir sürede gelebildik Göztepe'ye... 

15 - 20 yıl sonra AB üyesi olduğumuzda Alara da, 21. yüzyıllı bir genç kız olarak, bir türlü çağıyla buluşamadan yaşamış olanlara, kim bilir nasıl şaşacak ve belki de kim bilir nasıl gülecekti .. 
Tıpkı şimdi bizim gaz lambalı çocukluğumuza, kız kardeşim Dr. Gülderen Alpagut'la şaşıp güldüğümüz gibi... 



</TEXT>
</DOC>
