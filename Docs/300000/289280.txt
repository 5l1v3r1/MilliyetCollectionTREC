<DOC>
<DOCNO> 289280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo24.html </URL>
<DATE> 2004/11/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ahmet Yıldırım Kaybetme sırası rakiplerde 
</HEADLINE>
<TEXT>

     Beşiktaşlı futbolcu Ahmet Yıldırım, lig yarışında ümitlerini henüz kaybetmediklerini belirterek, ''Rakiplerimiz kötü oynarken kazandı, biz iyi oynarken kaybettik, şimdi kaybetme sırası onlarda'' dedi. 
     Beşiktaş Kulübü Divan Kurulu Lokali'nde düzenlenen bayramlaşma töreninde açıklamalarda bulunan Ahmet, iyi futbolculardan kurulu bir ekibe sahip olduklarını söyledi ve ''25 tane çok iyi oyuncumuz var. Hepsi her an oynayabilecek düzeyde futbolcular. Bugüne kadar rakiplerimiz kötü oynarken kazanmasını bildi, biz ise iyi oynarken kaybettik. Şimdi kaybetme sırası onlarda diye düşünüyorum'' diye konuştu. 
     Konyaspor maçında sadece bir deplasman beraberliği aldıklarını ve bunun her şeyin sonu olmadığını dile getiren Ahmet, bundan sonra Beşiktaş taraftarlarına çok daha güzel günler yaşatmayı arzu ettiklerini söyledi. 
     Ahmet Yıldırım, öncelikle hedeflerinin UEFA Kupası olduğunu belirtirken, ''Ancak hem lig, hem de Avrupa'da ilerlemek istiyoruz. Bunu başaracak gücümüz de var'' dedi. 
     
     SONKAYA ''DAHA ÖNÜMÜZDE 22 MAÇIMIZ VAR'' 
     Beşiktaşlı Fatih Sonkaya ise yılbaşında Hollanda'da hocasıyla arasındaki sorunlar nedeniyle 4-5 ay futbol oynayamadığını belirterek, ''Bu nedenle yüzde 100 kapasiteyle mücadele edemiyorum'' dedi. 
     Yavaş yavaş kendini bulduğunu belirten Fatih, her geçen hafta kendisini daha iyi hissettiğini söyledi. Takımdaki arkadaşlığı öve öve bitiremeyen Fatih, ekipteki herkesin kardeş gibi olduğunu dile getirdi. 
     Fatih, alınan olumsuz sonuçları yeni bir takım olmalarına bağlarken, ''Daha önümüzde 22 maçımız var. Ne olacağı belli olmaz'' diyerek, iddialarının sürdüğünü kaydetti. Beşiktaş taraftarlarına hayran olduğunu da kaydeden Sonkaya, ''Böyle bir taraftar olamaz. Hollanda'da ve hiçbir yerde yok. Ben şaştım, bu nasıl taraftar '' dedi. 
     Fatih Sonkaya, Türk futbolculardan Alpay Özalan'ı örnek aldığını ifade ederken, oyun stilinin hoşuna gittiğini ve fiziğini Alpay'a benzettiğini sözlerine ekledi. 
     
</TEXT>
</DOC>
