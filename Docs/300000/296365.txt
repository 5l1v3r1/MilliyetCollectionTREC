<DOC>
<DOCNO> 296365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas06.html </URL>
<DATE> 2004/12/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Korsan G.O.R.A. boş çıktı 
</HEADLINE>
<TEXT>

     
     Fatih KARAÇALI ADANA, DHA 

     

ADANA Emniyet Müdürlüğü Güvenlik Şube ekiplerinin gerçekleştirdiği operasyonda, aralarında vizyona yeni giren G.O.R.A. filminin korsanının da bulunduğu yaklaşık 3 bin CD, 8 bin 50 film kapağı ile CD çoğaltmak için özel hazırlanmış ve 1.5 dakikada 7 kopya hazırlayan bilgisayar ele geçirildi. Yapılan incelemede G.O.R.A. filminin kopyası olarak satılan CD'lerin boş çıktığı belirlendi. 
     Adana Mısır Çarşısı'nda korsan CD çoğaltılıp satıldığı ihbarını alan Güvenlik Şubesi ekipleri, gruplar halinde çarşıya dağılarak korsan CD topladı. Tezgahlar ve gizli bölmelerde yapılan aramalarda ele geçirilen CD'leri tek tek sayan polisin dikkatini G.O.R.A. filminin korsanları çekti. Filmin kopyasını izlemek isteyen polis, CD'lerin boş olduğunu belirledi. Korsanların boş CD'leri 3 milyon liradan sattıklarını saptadı. 
     Geçen hafta içinde aynı çarşıda korsan CD satan işyerlerine baskın yapan polis ile satıcılar arasında arbede yaşanmıştı. Polise saldıran satıcılardan 4'ü çıkarıldıkları mahkemece tutuklanırken, 10 bin CD ele geçirilmişti. Yetkililer korsan CD'cilere yönelik operasyonların sürdürüleceğini belirtti. 
     
</TEXT>
</DOC>
