<DOC>
<DOCNO> 290354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/spor/spo06.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karar kaos yaratır' 
</HEADLINE>
<TEXT>



Muhalefet etmişti 
FUTBOL Federasyonu Tahkim Kurulu'nun, Profesyonel Futbol Disiplin Kurulu'nun PFDK Beşiktaşlı Emre Aşık'a, TV görüntülerine dayanılarak verdiği 2 maçlık cezayı kaldırmasına muhalefet eden Tahkim Kurulu Başkanvekili Erkan Vardar, Siyah - Beyazlı futbolcunun cezasının onaylanması gerektiğini kaydetti. Vardar, bu durumun gelecekte futbolda kaos ve kargaşa ortamı yaratacağını savundu. 

'Kendi de kabullendi' 
EMRE'NİN yapmış bulunduğu hareketin değerlendirilmesi ve bu davranışların yasalar karşısında durumunun incelenmesi gerektiğini belirten Vardar, "Emre, PFDK'ya verdiği itiraz dilekçesinde tevili ikrar yoluyla olayı ve hareketi kabul etmiştir. İtiraz dilekçesinde eylemin tavsifinde doğrudan T.C. Kanunu'nun anladığı anlamında elle sarkıntılık olarak kabulü mahkemelerin yetkisine giren husustur" dedi. 

'Herkesi özendirecek' 
ERKAN Vardar sözlerini şöyle sürdürdü "Suç teşkil eden eylemlerin göz ardı edilmesi halinde bu cüreti artıracağı gibi, özendirme etkisi yaratacaktır. Başka takım oyuncularının görüntüye girmeyen olaylarının olduğunu, bunların cezalandırılmadığını ileri sürerek bu eylemin de ceza kapsamı dışında bırakılmasını talep etmek gibi yasal olmayan şeyi ve olayı kullanarak eyleme meşruiyet kazandırmak istenmesi mümkün değildir." 


</TEXT>
</DOC>
