<DOC>
<DOCNO> 277986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/tamer.html </URL>
<DATE> 2004/10/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
CHP Türkiye'yi AB'ye daha iyi sokar 
</HEADLINE>
<TEXT>

Şimdi seferberlik zamanı. AB'de Türkiye ile önyargıların giderilmesi, yanlış bilgilerin düzeltilmesi için 2,5 ayımız var 

Dün öğle saatlerinde tüm Türkiye gibi ben de soluğumu tutmuş, TV başında AB'den çıkacak tarihi kararı bekliyorum. Avrupa Konseyi Parlamenterler Meclisi'nin Strasbourg'daki toplantısından yapılan naklen yayında Başbakan Tayyip Erdoğan önce bir konuşma yapıyor, ardından AB Parlamentosu üyelerinin sorularını yanıtlıyor. 
Bir an önce sonucu öğrenebilmek için kanallar arasında zaplıyorum, ama yararı yok tabii. Hepsinde aynı canlı yayın sadece altyazılar ve çevirmenler değişik. 
Saat tam 14.00, AB Komisyonu Başkanı Romano Prodi ve AB'nin Genişlemeden Sorumlu Komiseri Günter Verheugen tarihi kararı açıklamak üzere birlikte salona giriyorlar. Prodi'nin konuşmasında müzakerelerin ucunun açık olduğu izlenimi ağır basıyor. Neyse ki Verheugen, tavsiye kararını açıklarken bu yanlış izlenimi de gidererek "Türkiye katılımcı müzakereci" diyor. 

Verheugen bizi seviyor 
Yıllardır antipatik bulup sinirlendiğimiz Verheugen, son birkaç aydır Türk milletinin gözdesi. Türkiye'nin üyelik müzakerelerine başlaması için canla başla çalışmaya başladığından ve bizim de bunu fark ettiğimizden beri onu çok seviyoruz. Avrupa Birliği Dışişleri Bakanı pozisyonunda olan Verheugen, aynı partiden olduğu Alman Şansölye Gerhard Schröder'in desteğini de arkasına almış, yüzümüzü güldürüyor. AB - Türkiye ilişkilerindeki bu tarihi dönemeci gerçekleştirmenin "gururundan" sık sık söz ediyor. Müzakere yolunun açılmasının mimarı olarak kabul edilen Verheugen'in Alman disiplini içinde yapılmayanları yüzümüze vurması kadar, yapılanları takdir etmesi de doğal. Ama "Verheugen'in Başbakan Erdoğan'a kişisel hayranlığının da bu süreçte payı olduğu" görüşünü savunanlar bile var. 

Kim daha çok AB'ci 
Bu arada geçen gün KalDer üst yönetiminden Agah Uğur, Dr. Yılmaz Argüden ve KalDer'in yeni Genel Sekreteri Hakan Kilitçioğlu ile sohbet ederken, müzakereler için yakılacak yeşil ışıkla, muhalefetin işi iyice zorlaşır diye düşündük. Ortada zaten doğru dürüst bir muhalefet yok. Toplumun 73 gibi büyük bir çoğunluğu, Türkiye'nin AB üyeliğinden yana. CHP'ye etkili bir muhalefet yapabileceği alan kalmıyor derken, Kilitçioğlu CHP'ye mükemmel bir slogan buldu "Ben AB'ye daha iyi girerim " 
3 Kasım 2002 gecesi, seçim sonuçlarının rengi belli olduktan hemen sonra seçmene ilk teşekküründe AB'yi, AKP'nin en öncelikli hedefi olarak telaffuz eden Erdoğan, baş koyduğu bu yolda dün Türkiye'ye tarihi bir virajı döndürdü. AKP'nin başlangıçtaki motifi, kendi seçmen kitlesine dönük kişisel özgürlükler ve herkese demokrasi miydi Kim bilir Artık önemli de değil zaten. Çünkü Erdoğan, dünya politikasında sesini duyuran liderlerden biri olma yolunda. AB hedefini içselleştirdiğine de kuşku yok. 

Seferberlik başlıyor 
Bugünden itibaren bizlere düşen, Avrupa kamuoyunda ciddi bir seferberlik başlatmak ve Avrupa Konseyi'nin müzakerelerle ilgili son sözü söyleyeceği 17 aralık tarihine kadar Avrupa'da Türkiye ile ilgili önyargıların giderilmesi, doğru bilinen yanlışların düzeltilmesi için çaba harcamak. 
Örneğin daha dün, Verheugen'in tavsiye kararını açıklamasının hemen ardından kürsüye gelen Hıristiyan Demokrat grup sözcüsü, Türkiye'nin 10 yıl sonra 90 milyon nüfuslu bir ülke olacağını söyledi. Ve kimse de kalkıp bunu düzeltmedi. 
Bu tür yanlış bilgilerin en etkili ağızlardan telaffuz edilmesinde Türkiye'nin AB'ye kendisini iyi tanıtamamasının ve bu tür teknik bilgileri iyi aktaramamasının da payı var, AB'deki bazı kesimlerin inatla Türkiye'ye önyargıyla yaklaşmalarının da... 
Bugünlerdeki Türkiye karşıtı demeçlerin çoğunun, Avrupalı politikacıların kendi kamuoylarına yönelik olduğunu bilsek de, adam adama markaj için önümüzdeki 2,5 ayı en iyi şekilde kullanmamız lazım. 



</TEXT>
</DOC>
