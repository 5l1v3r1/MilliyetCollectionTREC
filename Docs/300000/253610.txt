<DOC>
<DOCNO> 253610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy24.html </URL>
<DATE> 2004/07/07/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Belediyeler yasasında 7 madde daha kabul edildi. 
</HEADLINE>
<TEXT>

     TBMM Genel Kurulu'nda, Belediyeler Kanunu Tasarısı'nın 3 maddesi daha kabul edildi. 
     Tasarının ''yetki devri'' başlıklı maddesi, belediye başkanının görev ve yetkilerinden bir kısmını uygun gördüğü takdirde yöneticilik sıfatı bulunan belediye görevlilerine devrebilmesini hükme bağlıyor. 
     ''İhtilaf hali''ni düzenleyen madde uyarınca belediye başkanının kendisinin, birinci ve ikinci derecedeki kan ve kayın hısımlarının ve evlatlıklarının, belediye ile ihtilaflı olduğu durumlarda dava açılması ve bu davada belediyenin temsili, meclis birinci başkanvekili, bulunmadığı takdirde ikinci başkanvekili veya bunların yetkilendireceği kişiler tarafından yerine getirilecek. 
     Belediye başkanlığının sona ermesini de düzenleyen tasarıya göre, mazeretsiz ve kesintisiz olarak 20 günden fazla görev yerini terkeden, seçilme yeterliliğini kaybeden, görevini sürdürmesine engel hastalık veya sakatlık durumu raporla belgelenen belediye başkanının görevinin sona ermesi öngörülüyor. Bunların yanı sıra meclisin feshine neden olan eylem ve işlemlere katılan belediye başkanının görevi sona erecek. Bu hallerde belediye başkanının görevine, İçişleri Bakanlığının başvurusu üzerine Danıştay'ın kararı ile son verilecek. 
     Belediye başkanlığının herhangi bir nedenle boşalması halinde, vali belediye meclisinin 10 gün içinde toplanmasını sağlayacak. Meclis, belediye başkanlığının boşalması veya seçim dönemini aşacak şekilde kamu hizmetinden yasaklanma cezasının verilmesi durumunda bir başkan seçecek. Başkanın görevden uzaklaştırılması, tutuklanması veya seçim dönemini aşmayacak şekilde kamu hizmetinden yasaklanması durumunda ise bir başkanvekili seçecek. 
     Belediye başkanı veya başkanvekili, belediye meclisi üyeleri arasından gizli oyla belirlenecek. Yeni seçilen başkanın görev süresi, yerine seçildiği belediye başkanının görev süresiyle sınırlı olacak. Başkanvekili ise yeni başkan seçilinceye veya görevden uzaklaştırılmış ya da tutuklanmış başkan göreve dönünceye kadar görev yapacak. 
     Belediye başkanı veya başkanvekili seçiminin 15 gün içinde tamamlanmaması halinde belediye meclisinin feshine ilişkin hükümler uygulanacak. 
     ''Belediye başkanının görevlendirilmesine'' ilişkin hüküm uyarınca da belediye başkanlığının herhangi bir nedenle boşalması ve yeni belediye başkanı veya başkanvekili seçiminin yapılamaması durumunda, seçim yapılıncaya kadar büyükşehir ve il belediyelerinde İçişleri Bakanı, diğer belediyelerde vali tarafından görevlendirme yapılacak. 
     
     ''AB'YE Mİ İRAN'A MI '' 

     TBMM Genel Kurulu'ndaki görüşmeler sırasında CHP Kocaeli Milletvekili Salih Gün, belediyelerin büyükşehir-büyükşehir olmayan şeklinde ayrılmasını eleştirerek, büyükşehirlere büyük olanaklar sağlanmasının eşitliğe aykırı olduğunu söyledi. 
     CHP İzmir Milletvekili Canan Arıtman, tasarının reform niteliği taşımadığını, demokratikleşme ve şeffaflık unsurları içermediği gibi denetim yollarını da tıkadığını savundu. Arıtman, 28 Mart yerel seçimlerinde belediye meclisleri ile il genel meclislerine kaç kadın üye seçildiği konusunda resmi kurum ve bakanlıklardan 3 aydır bir yanıt alamadıklarını, yerel yönetici kadınların çok düşük oranlarda olduğunu ifade ederek, ''Türkiye Cumhuriyeti'nin kuruluşunda çok önemli bir yeri olan Erzurum'un AK Parti'li belediyesinin meclisinde tek kadın üye yok. Bu AB'ye mi İran'a mı gittiğimizi gösteriyor. Bunu takdirlerinize bırakıyorum'' dedi. 
     İçişleri Bakanı Abdülkadir Aksu, yerel yönetimlere seçilen kadınlara ilişkin bilginin İçişleri Bakanlığı'nda bulunduğunu bildirerek, Arıtman'a göndereceğini söyledi. 
     
     BELEDİYE PERSONELİNİN HER TÜRLÜ ALACAKLARI 

     ZAMANINDA VE ÖNCELİKLE ÖDENECEK TBMM Genel Kurulu'nda Belediyeler Yasa Tasarısı'nın 4 maddesi daha kabul edildi. 
     ''Görevden Uzaklaştırma''yı düzenleyen maddeye göre, görevleriyle ilgili bir suç nedeniyle haklarında soruşturma veya kovuşturma açılan belediye organları veya bu organların üyeleri, geçici bir önlem olarak kesin hükme kadar görevden uzaklaştırılabilecek. Görevden uzaklaştırma iki ayda bir gözden geçirilecek. Devamında kamu yararı görülmeyen görevden uzaklaştırma önlemi kaldırılacak. 
     Soruşturma veya kovuşturma nedeniyle görevden uzaklaştırılan belediye organları veya bu organların üyeleri hakkında Memurlar ve Diğer Kamu Görevlilerinin Yargılanması Hakkında Yasa'ya göre soruşturma izni verilmemesi, takipsizlik, kamu davasının düşmesi veya beraat kararı verilmesi, davanın genel af ile ortadan kaldırılması veya görevden düşürülmeyi gerektirmeyen bir suçla mahkum olunması durumunda görevden uzaklaştırma önlemi kaldırılacak. 
     Görevden uzaklaştırılan belediye başkanına, görevden uzak kaldığı sürece aylık ödeneğinin üçte ikisi ödenecek ve bu süre içinde diğer sosyal hak ve yardımlardan yararlanmaya devam edecek. 
     
     NORM KADRO VE PERSONEL İSTİHDAMI 

     Tasarıya göre, ''Belediye Teşkilatı'', norm kadroya uygun olarak yazı işleri, mali hizmetler, fen işleri ve zabıta birimlerinden oluşacak. 
     Beldenin nüfusu, fiziki ve coğrafi yapısı, ekonomik, sosyal ve kültürel özellikleri ile gelişme potansiyeli dikkate alınarak, norm kadro sistemine uygun olarak gerektiğinde sağlık, itfaiye, imar, insan kaynakları, hukuk işleri ve ihtiyaca göre diğer birimler oluşturulabilecek. Bu birimlerin kurulması, kaldırılması veya birleştirilmesi belediye meclisinin kararıyla olacak. 
     Norm kadro ilke ve standartları, İçişleri Bakanlığı ve Devlet Personel Başkanlığı tarafından ortaklaşa belirlenecek. 
     Belediyede ihtiyaç duyulan uzman ve teknik personel, süreleri seçim döneminin bitiminden itibaren otuz günü geçmemek üzere, sözleşme ile çalıştırılabilecek. Sözleşmeli personel eliyle yürütülen hizmetlere ilişkin boş kadrolara ayrıca atama yapılamayacak. 
     Sözleşmeli olarak istihdam edileceklerin ücret miktarı, bütçe yasalarında belirlenecek ücret tavanını aşmamak üzere, Bakanlar Kurulu'nca belirlenen sınırlar içerisinde belediye meclisi tarafından kararlaştırılacak. Bu şekilde çalıştırılacaklara sözleşme ücreti dışında herhangi bir ödeme yapılamayacak ve ayni ya da nakdi menfaat sağlanamayacak. 
     Kamu kurum ve kuruluşlarında istihdam edilen memurlar, belediye başkanının talebi, kendilerinin ve kurumlarının muvafakatiyle, süreleri seçim döneminin bitiminden itibaren otuz günü geçmemek üzere, belediyelerin birim müdürü ve üstü yönetici kadrolarında görevlendirilebilecekler. 
     
     ''NORM KADRO SAYISINA BAĞLI KALMAKSIZIN...'' 

     AK Parti Milletvekillerinin kabul edilen bir önergesi ile norm kadrosunda belediye başkan yardımcısı bulunan belediyelerde norm kadro sayısına bağlı kalınmaksızın belediye başkanına belediye başkan yardımcısı görevlendirme hakkı tanındı. Buna göre belediye başkanı, nüfusu 50 bine kadar olan yerlerde 1, nüfusu 50 bin 1'den 250 bine kadar olan yerlerde 2, nüfusu 250 bin 1'den 500 bine kadar olan yerlerde 3, nüfusu 500 binden fazla olan yerlerde 4 belediye meclis üyesini belediye başkan yardımcısı olarak görevlendirebilecek. 
     Bu şekilde görevlendirilen meclis üyelerine belediye başkanına verilen ödeneğin üçte ikisini aşmamak üzere belediye meclisi tarafından belirlenecek miktarda aylık ödenek verilecek. 
     
     ÖNCELİKLE PERSONEL ALACAKLARI 

     AK Parti Milletvekillerinin kabul edilen bir başka önergesi ile de belediye personelinin her türlü alacaklarının zamanında ve öncelikle ödenmesi hükme bağlandı. 
     Belediyenin yıllık toplam personel giderleri, gerçekleşen en son yıl bütçe gelirlerinin Vergi Usul Yasası'nda belirlenen yeniden değerleme katsayısı ile çarpımı sonucu bulunacak miktarın yüzde 30'unu aşamayacak. Nüfusu 10.binin altındaki belediyelerde bu oran yüzde 40 olarak uygulanacak. Yıl içerisinde aylık ve ücretlerde beklenmedik bir artışın meydana gelmesi sonucunda personel giderlerinin söz konusu oranları aşması durumunda, cari yıl ve izleyen yıllarda personel giderleri bu oranların altına ininceye kadar yeni personel alımı yapılamayacak. Yeni personel alımı nedeniyle bu oranın aşılması sebebiyle oluşacak kamu zararı, zararın oluştuğu tarihten itibaren hesaplanacak yasal faiziyle birlikte belediye başkanından tahsil edilecek. 
     
     PERSONEL DEVRİ 

     Tüzel kişiliği kaldırılan belediyelerin kadroları ve personeli, katılma halinde katıldıkları belediyeye, köye dönüştürülme halinde ilgili il özel idaresine devredilecek. Bu personel, atama işlemleri yapılıncaya kadar, devredildikleri belediye veya il özel idaresince ihtiyaç duyulan işlerde görevlendirilebilecekler. Bunlar yeni bir kadroya atanıncaya kadar, eski kadrolarına ait aylık, ücret, ek gösterge, her türlü zam ve tazminattan ile diğer mali haklarını devredildikleri belediye veya il özel idaresinden almaya devam edecekler. 
     Tüzel kişiliği kaldırılan belediyelerde geçici iş pozisyonlarında görev yapan personel, aynı statüde pozisyonlarıyla birlikte ilgili belediye veya il özel idaresine devredilecek. 
     
     ''KURŞUN ASKER'' TARTIŞMASI 

     CHP İzmir Milletvekili Enver Öktem, personel devrini düzenleyen madde üzerinde yaptığı konuşmada, tasarının IMF, Dünya Bankası gibi kuruluşların ''patentini taşıdığını'' savunarak, ''AK Parti milletvekilleri de kurşun asker gibi herşeye Evet diyen bir anlayıştalar. Ben bunu söylemek istiyorum. Size laf anlatmak deveye hendek atlatmaktan daha zor'' dedi. 
     Öktem'in konuşmasını yanıtlayan AK Parti Grup Başkanvekili Sadullah Ergin, TBMM çatısı altında Öktem'in nitelendirdiği gibi bir milletvekilinin bulunmadığını söyledi. Ergin, ''2000'li yılların başında Türkiye'nin yaşadığı sorunlar üzerine Amerikalardan Türkiye'ye kurtarıcı olarak ve IMF'ye yakınlığıyla bilinen bürokratları Ak Parti Grubu Meclis'e taşımadı ki... Onu taşıyan sizlersiniz'' diye konuştu. AK Parti'nin programı ve hükümet bildirgesinde öngörülen hedefler doğrultusunda milletin iradesine uygun olarak yasalar çıkartıldığını söyledi. 
     CHP Milletvekillerinin her maddesi üzerinde grup adına ve kişisel konuşmalar yaptığı, zaman zaman da karar yeter sayısının aranmasını istediği tasarı üzerindeki görüşmelere devam ediliyor. 
     
</TEXT>
</DOC>
