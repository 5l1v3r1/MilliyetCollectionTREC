<DOC>
<DOCNO> 277366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/civaoglu.html </URL>
<DATE> 2004/10/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
1 değil 2 
</HEADLINE>
<TEXT>


Türkiye artık iki "Stand - by" anlaşması ile izlenecek. 
Birincisi IMF ile olanıdır... İkincisi AB ile olacak... 
IMF ile Stand - by yıllardır uygulanıyor. Türkiye'de hükümetler zaman zaman ayranları kabarıp içeriye dönük efelenmelerle anlaşma güzergahından çıktıklarında, IMF kredi dilimi askıya alınıyor. Yeşil ışık, turuncuya dönüşüyor, Bu işaretleri izleyen uluslararası rating kurumları, Türkiye'nin notunu düşürüyorlar. Türkiye kredi bulmakta zorlanıyor, Borsa düşüyor. Döviz tırmanışa geçiyor. Burunlara yanık kokuları gelince, yabancılar piyasadan çekiliyor. Faizler yükseliyor. 

Dönüşleri muhteşem 
Böylece pabucun pahalı olduğu anlaşılınca, hükümetler, siyasal buz patinajında bir artistik "U" çizerek geri dönüş yapıyorlar. 
Efelenmelerin sonunda "dönüşleri muhteşem " oluyor. 
Ama.. 
Kemer sıkmanın, topluma çok acılar çektirmenin ve bazı hatalı dayatmaların ötesinde, "IMF Güzergahı" böyle disiplinli izlenmeseydi, Türkiye ekonomisi, son krizden çıkabilir miydi 
TL'den 6 sıfır atmanın eşiğine gelebilir miydik 
Enflasyonun yüzde 10'a düşmesi rüyada görülebilir miydi 
Türkiye ekonomisi, IMF'nin tedavisiyle bu çizgiye gelebildi. 
Ama... 
Ekonominin yanı sıra artık "disiplin" refleksi de edinilmekte. 

Dersimiz Avrupalılık 
İkinci "Stand - by" diyebileceğimiz, AB ile tam üyelik için müzakere süreci de, Türkiye'yi çağdaşlığın yol haritasında ilerletecek. 
"Sapma olduğunda, müzakerelerin kesilme" riski var. 
Yani... 
Hükümetlerin, iç politika yatırımı yapmak için ayranı kabardıkça "AB bize ne karışır" diye olası efelenmeleri "cısss" 
Yakar... 
Böyle "keskin sirke" havalarına geçenler, kendi küplerine zarar verirler. 
Bir kez bunun acı dersi "zina" sürecinde yaşandı. 
Son dakika golü olabilirdi. 
İngiltere Başbakanı Blair'in, Başbakan Erdoğan'a Brüksel'e uçmadan önceki "Zina maddesini izah ederim ısrarından vazgeç. İlerleme Raporu olumsuz çıkar. Tarih alamazsın. Biz dostların da sana yardım edemeyiz" mesajı hatırlanmalı. 
Fatih Altaylı yazdı. 
Kimse de yalanlamadı. 
Bu ikinci "Stand - by" için de aynı durum... 
"Sapma olursa müzakerelerin askıya alınması, hatta kesilme olasılığının" caydırıcılığı nedeniyle AB yol haritasında ilerlemek, Türkiye'yi sonuca götürecektir. 
Ama - zaman zaman haklı tepkiler de yaratabilecek bazı zorlamalarına karşın - bu disiplinli yolculuk, Türkiye'nin tüm dokularına çağdaşlığı sindirecektir. 
Sadece demokrasi ve insan hakları değil, eğitim ve kültür, çevre, beslenme, hijyen, sanayi ve hizmet standartları... Yaşamın bütünü ile bir büyük uygarlık dönüşümünün refleksleri kazanılacaktır. 
Başka bir Türkiye oluşacaktır. 

Kulağa küpeler 
Tarih almak ve müzakerelerin başlaması ile "her şey tamam" rehavet moduna geçmek tehlikelidir. 
AB ile müzakere sürecinde adaylığın askıya alındığının, görüşmelere ara verildiğinin örnekleri var. 
Hatta, üyeliğin kesintiye uğraması olasılığı da yaşandı. 
Avusturya'da Nazi eğilimli diye bilinen bir Haider'in hükümet kurması, "AB'den ihraç edilirsiniz" tepkisine çarptı. Macerası böyle noktalandı. 
Yani... 
"Hele bir tarih alalım, sonra, zuladaki uygulamalara geçeriz" zihniyeti çıkmaz sokaktır. 

Fransa'lar olmasın 
Bakınız, uzun süredir, "Türkiye üye olmasın" söylemi, hiç duyulmadı. 
İlk kez Fransa'da dile getiriliyor. 
İlk kez Fransa, daha önce AB'ye üye olanların dışında bir uygulamayı, hukuk sistemine getirmeyi konuşuyor "Yeni üyeler, referandumla kabul edilebilirler" hükmünü, Anayasa'ya koymak için bir halkoylaması tartışılıyor. 
Hedefin, Türkiye olduğu açık. 
Fransa'da referandum engeli, 10 yıl sonra, Türkiye'deki değişimlerle aşılabilir. 
Ancak, tehlikeli olan, bu tartışma kıvılcımlarının diğer üyelere sıçramasıdır. Türkiye'nin iç politikalara malzeme yapılması riskidir. 



</TEXT>
</DOC>
