<DOC>
<DOCNO> 284676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur06.html </URL>
<DATE> 2004/10/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Balkonda oturuyordu, bir kamyon gelip bacağını koparttı .. 
</HEADLINE>
<TEXT>

     
     Soner KOCAER- Ali GÜLER ANTALYA, DHA 
     

ANTALYA'da evinin balkon demirleri arasında ayaklarını sarkıtıp otururken, virajı alamayan bir kamyonun balkona çarpmasıyla yaralanan 4 yaşındaki Emre Gürpe'nin kopan sağ ayağı 8 saatlik operasyonla yerine dikildi. Operasyonun başarılı geçtiği, yaraların iyileşmesinden sonra ikinci bir operasyon yapılacağı açıklandı. 
     İnanılmaz kaza önceki gün saat 16.00 sıralarında Yüksekalan Mahallesi Güllüpınar Caddesi'nde meydana geldi. 07 D 4516 plakalı kamyon, aşırı hız nedeniyle virajı alamayarak 2 katlı binanın zemin kat balkonuna çarptı. Bu sırada balkon demirlerinden ayaklarını sarkıtıp oturan 4 yaşındaki Emre Gürpe'nin sağ ayağı, çarpmanın etkisiyle bileğinden koptu. Kamyon sürücüsü 39 yaşındaki Ali Barsak olay yerinden kaçarken, minik Emre yakınları tarafından Özel Andeva Hastanesi'ne götürüldü. 
     
     BACAĞIN KOPTUĞUNU FARKETMEDİLER 
     Bacağın koptuğunu farketmeyen ve doktorların sorması üzerine durumu öğrenen Emre'nin yakınları, telaşla kazanın olduğu yere döndü. Kopan ayak kamyonun ön paneline sıkışmış halde bulundu. Emre'nin yakınları, bacağı hemen hastaneye götürdü. Ambulansa bindirilen Minik Emre, kopan ayağıyla birlikte Tıp Fakültesi Hastanesi'ne sevkedildi. Acil Servis'te ilk müdahalesi yapılan Emre Gürpe, saat 18.00'de ameliyata alındı. 
     
     8 SAATLİK OPERASYON 
     Tıp Fakültesi Ortopedi ve Travmatoloji Servisi'nde Doç. Dr Serdar Tüzüner başkanlığında, aralarında mikro cerrahi uzmanlarının da bulunduğu ekip tarafından gerçekleştirilen ameliyat, 02.00'de tamamlandı. Servis doktorlarından Emrah Çıplak, Emre Gürpe'nin kopan sağ ayağının yerine dikildiğini, hücreler ölmediği için iyileşme şansının çok yüksek olduğunu açıkladı. Dr. Çıplak, yaraların kapanmasından sonra küçük Emre'nin ikinci bir ameliyata alınacağını kaydetti. 
     
     SÜRÜCÜ TESLİM OLDU 
     Kazanın ardından olay yerinden kaçan kamyon sürücüsü Ali Barsak önceki gece geç saatlerde Yenikapı Polis Merkezi'ne gidip teslim oldu. Barsak, kazanın ardından mahalle sakinlerinin koşuşturması üzerine linç edilme korkusuyla kaçtığını ifade etti. Ali Barsak, işlemlerin tamamlanmasının ardından adliyeye sevkedilecek. 
     
     BABASI DA KAZA SONUCU SAKATLANDI 
     Minik Emre'nin babası müzisyen Cengiz Gürpe'nin de yıllar önce geçirdiği trafik kazası sonucu sakat kaldığı ortaya çıktı. Kaza sonrası koltuk değneklerine mahkum olan Cengiz Gürpe, "Oğlumun da benimle aynı kaderi paylaşmasını istemiyorum. Sağlığına kavuşması için dua ediyorum'' dedi. 
     İnsanın en güvenli yerinin evi olduğunu, böyle bir kazanın inanılmaz olduğunu söyleyen Cengiz Gürpe, "Herhangi bir sosyal güvencemiz yok. Hastane masrafını ödeyecek durumumuz da yok. Eşim memleketimiz Rize'ye çay toplamaya gitmişti. Kazayı öğrenince yola çıktı'' dedi. 
     
</TEXT>
</DOC>
