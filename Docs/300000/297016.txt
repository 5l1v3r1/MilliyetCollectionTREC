<DOC>
<DOCNO> 297016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/soneko02.html </URL>
<DATE> 2004/12/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kamu-Sen Yoksulluk sınırı 1 milyar 746 milyon oldu 
</HEADLINE>
<TEXT>

     Türkiye Kamu-Sen'in araştırmasına göre, Kasım ayında, 4 kişilik bir ailenin yoksulluk sınırı 1 milyar 746 milyon lira, çalışan tek kişinin açlık sınırı ise 635 milyon lira olarak belirlendi. 
     Türkiye Kamu-Sen Araştırma Geliştirme Merkezi'nce, DİE'den alınan Kasım 2004 fiyatları baz alınarak yapılan araştırmada, çalışan tek kişinin aylık gideri 851 milyon 720 bin lira, açlık sınırı ise 635 milyon 376 bin lira olarak saptandı. 
     Araştırmaya göre, 4 kişilik bir ailenin asgari geçim sınırı 1 milyar 746 milyon 524 bin 820 lira oldu ve 4 kişilik bir ailenin asgari geçim sınırı bir önceki aya göre yüzde 1.68 oranında arttı. 
     Dünya Sağlık Örgütü'nün belirlediği şekilde 4 kişilik bir ailenin sağlıklı beslenebilmesi için gerekli harcama Kasım 2004 verilerine göre, günlük 13 milyon 301 bin 195 liraya yükseldi. Buna göre 4 kişilik bir ailenin aylık gıda harcaması 399 milyon 35 bin 850 lira oldu. 
     Kasım ayı itibariyle ortalama 683 milyon lira ücret alan bir memurun ailesi için yaptığı gıda harcaması, maaşının yüzde 58.42'sini, konut gideri ise yüzde 35.74'ünü oluşturuyor. Bir memurun ortalama maaşının yüzde 94.16'sı gıda ve barınma harcamalarına gidiyor. 
     Türkiye'de ortalama ücretle geçinen bir memur ailesinin ulaşım, sağlık, eğitim, haberleşme, giyim gibi diğer zorunlu ihtiyaçlarını karşılaması için geriye sadece 39 milyon 887 bin 200 lira kalıyor. 
     
</TEXT>
</DOC>
