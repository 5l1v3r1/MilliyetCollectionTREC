<DOC>
<DOCNO> 281156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun09.html </URL>
<DATE> 2004/10/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak... Tercümanın başını kestiler, gazeteci kaçırıldı... 
</HEADLINE>
<TEXT>

     Irak'ta Amerikan ordusu için çalışan bir Iraklı tercümanın başı kesik cesedi bulundu. 
     Güvenlik yetkilileri, başsız cesedin Musul'un 40 km güneyindeki Çurgat yöresinde bu sabah bulunduğunu bildirdi. 
     Kimliği belirtilmeyen tercümanın, dün gece öldürüldüğü belirlendi. 
     Amerikan ordusuyla işbirliği yapan Iraklılar, direniş gruplarınca hedef seçiliyor. 
     
     AVUSTRALYALI BİR GAZETECİ KAÇIRILDI, 

     Irak'ta hafta sonu Avustralyalı bir gazetecinin kaçırıldığı, 24 saat rehin tutulduktan sonra serbest bırakıldığı bildirildi. 
     Avustralya Dışişleri Bakanı Alexander Downer, Melbourn kentinden yayın yapan 3AW radyosuna yaptığı açıklamada, Irak sınırlarından çıkana kadar adının ve kaçırılmasına ilişkin detayların gizli kalmasını isteyen gazetecinin durumunun iyi olduğunu söyledi. 
     Downer, ''Anladığım kadarıyla gazeteci bir olayı araştırmak için, Bağdat'ın, kendisine gitmemesi tavsiye edilen bir bölgesine gitmiş. Orada 24 saat alıkonulmuş ve sonra serbest bırakılmış'' dedi. 
     Gazetecinin, şu ana kadar Irak'ta rehin alındığı doğrulanan ilk Avustralyalı olduğu belirtiliyor. 

     
</TEXT>
</DOC>
