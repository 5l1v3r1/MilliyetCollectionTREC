<DOC>
<DOCNO> 255277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/spor/axspo01.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırçın, ama yetenekli 
</HEADLINE>
<TEXT>


Saha içinde ve dışında sinirlidir. Diplomatik davranmayı bilmez, düşündüğünü söyler. Başarılı olanlara büyük saygı duyar. Formda olduğu zaman onu kimse tutamaz. Norveç dışında daha başarılı 

KNUT ESPEN SVEAGAARD 
VG Yazarı 

Carew saha içi ve dışındaki hırçın kişiliğiyle tanınır. Tekniği ile fiziğini kullandığında ve formu iyi olduğunda, Avrupa'da ondan iyisi yoktur. Fizik olarak çok güçlü ve çabuktur. Formunun zirvesinde olduğu bir dönemden örnek vereyim Rosenborg'da oynarken, Şampiyonlar Ligi'nde, Dortmund ve Boavista maçlarını tek başına kazandı. Aşırı derecede yüksek performansta olduğu, kazanmayı istediği zaman çok tehlikelidir. 
Düşündüklerini direkt olarak çekinmeden söyler. Diplomatik davranmayı bilmez. Dikkat çekmek için değişik tarzda giyinir, takı takar. Çok kez kendini Norveçli gibi hissetmediğini söyler. Babası Gambia, annesi Norveç'lidir. Oslo'nun 2 mil dışında "Finstad Jordet" adlı lüks semtte yetiştiği için, kendisini sürekli savunmak zorunda olduğunu zanneder. En büyük olayı, 2002 yılı Eylül ayında Oslo'da, Norveç Milli Takım kampındaki antrenman sırasında, ayakkabılarına tüküren Liverpoollu John Arne Riise'yi otobüste tokatlamasıdır. Bu olay sonrası Milli Takım'dan da ihraç edildi. Futbol Federasyonu ile arası bozuldu. O zamanki teknik patron Nils Johan Semb ile hiç konuşmadılar. Milli Takım'ın başına geçen yıl, Aage Hareide geldi, ama durum yine düzelmedi. Carew hiçbir zaman özür dilemedi. Norveç halkı da bu yüzden onu hatalı ve hırçın olarak görüyor. 

İtirafı sevmez 
Son 5 yıldır sürekli izlediğim ve kendisine en yakın gazeteci olarak söyleyebilirim ki, neşelidir, gırgırı sever. İyi işler yapan, büyük başarılar elde edenlere saygı duyar. Bu yüzden del Bosque'ye saygısı sonsuzdur. 
Büyük yetenek olduğunu 13 - 14 yaşlarında güçlü fiziği ve boyuyla göstermeye başladı. Fiziğiyle ilgili hiçbir çalışması olmadığı halde sağlam ve dayanıklıdır. 17 - 18 yaşlarına geldiğinde ileride büyük yıldız olacağını gösterdi. Norveç küçük bir ülke olduğundan, en popüler takımı Valerange ve gelmiş geçmiş en iyi kulüp Rosenborg'ta forma giydi. Son 4 yıl İspanya ve Avrupa'nın en iyi takımlarından Valencia, 1 sezonda yine İtalya'nın en iyi takımlarından Roma'da forma giydi. Avrupa takımlarında futbolu, Norveç'te ve Milli Takım'da oynadığından çok daha iyi oynadı. 
Kötü oynadığı zaman, kendisine sorulduğunda itiraf etmez. Ancak aradan bir - iki hafta geçtikten sonra kendiliğinden itirafta bulunur. Örneğin önceki gün, Beşiktaş ile ilgili kendisiyle telefonda konuşurken, hiç sormadan Norveç Milli Takımı'nda iyi oynamadığını itiraf etti. 
Carew, Beşiktaş formasıyla ne kadar büyük futbolcu olduğunu gösterecektir. Çünkü, formunun zirvesinde. 24 yaşında hemen hemen 2 metre boyunda. Güçlü fiziği ve çabukluğu ile adından çok söz ettireceğine inanıyorum. Bosque'nin özellikle istemesi onun için gurur kaynağı oldu. 

Şaşkına döndü 

Carew, yüzlerce taraftarın coşkusu ile karşılandı. Sağlık kontrolünden geçen Norveçli santrfor bugün imza atacak ve kampa katılacak 


Büyük izdiham 
BEŞİKTAŞ'IN yeni transferi Norveçli John Alieu Carew dün İstanbul'a geldi. Sportif Direktör Erdil Arpacı tarafından karşılanan ve basın mensuplarına forma ile poz veren Carew, çıkış kapısında bekleyen 200'ü aşkın taraftar nedeniyle bir süre bekletildi. Yıldız oyuncu, çıkıştaki izdiham nedeniyle sıkıntılı anlar yaşadı ve güçlükle kendisini bekleyen araca binebildi. 

Mesai başlıyor 
CAREW havaalanından sonra Memorial Hastanesi'nde sağlık kontrolünden geçti. Norveçli oyuncu bugün 12.30'da Akaretler'deki BJK Plaza'da sözleşme imzaladıktan sonra, Avusturya kampına katılmak üzere 16.00 uçağıyla Türkiye'den ayrılacak. 1.95 boyunda ve 25 yaşındaki eski Valencialı futbolcu geçen sezon İtalyan Roma'da kiralık olarak forma giymişti. 

İşte Carew'in perde arkası 

İki alo yetti 
İRFAN KURTULMUŞ 

Norveç iddiası 
NORVEÇ'İN önde gelen gazetelerinden VG, "3 yılda 105 milyon kron 22 Trilyon TL " kazanacak başlığıyla verdiği haberde, Carew'in transferinin perde arkasını yazdı. Del Bosque'nin geçtiğimiz hafta Oslo'da bulunan Carew'i iki kez telefonla arayarak, "Seni istiyorum. Beşiktaş'a başka forvet düşünmüyorum" dediği bildirildi. Golcü futbolcunun bu sözler üzerine Siyah - Beyazlı formayı giymeyi kabul ettiği de iddia edildi. 

"Mutlu olacağım" 
CAREW, gazeteye "Real Madrid'de birçok başarıya imza atmış Del Bosque'nin özellikle beni Beşiktaş'a istemesi hakkımda yapılan spekülasyonlara son verdi. Seçtiğim kulüpte mutlu olacağıma ve başarılı olacağıma inanıyorum. Ekonomik olarak da Valencia'dan kazandığımın kat kat fazlasını alacağım için mutluyum" dedi. VG gazetesi Norveçli yıldızın yılda 35 milyon kron 7 trilyon TL kazanacağını ileri sürdü. 

Sergen darbe aldı 

Siyah - Beyazlı ekibin yıldız oyuncusu sabah idmanında sol ayak tarak kemiğine tekme yedi ve yere yığıldı. Ayağı da kanayan Sergen antrenmanı yarıda bıraktı 

ORHAN YILDIRIM 

"Çabuk düzelir" 
BEŞİKTAŞ'IN Salzburg'da dün sabah yaptığı idmanda Sergen'in sakatlığı herkesi tedirgin etti. Çift kale maçta Veysel'in darbesiyle yerde kalan yıldız oyuncuya ilk tedavisi saha içinde uygulandı. Kulüp doktoru Ayhan Optur, sol ayak tarak kemiğine tekme yiyen Sergen'in ağrıları olmasına rağmen çabuk toparlanacağını açıkladı. Ancak ayağı kanayan süper solak idmanı yarıda bıraktı. 

Pas çalışması 
SİYAH - Beyazlı ekip dün sabah yapılan idmana, kondisyoner Javier Minano Espin yönetiminde ısınma hareketleri ile başladı. Farklı kültür fizik hareketlerinden sonra kaleciler takımdan ayrılarak, antrenörleriyle çalıştı. Teknik Direktör del Bosque, oyuncuları 4 gruba ayırarak 5'e 2 ve dar alanda çok pas çalışması yaptırdıktan sonra, günü çift kale ile bitirdi. 

Tesisler boş kaldı 
NEVZAT Demir Tesisleri ilgi görmedi. Yönetimin, aileleriyle birlikte gezmek isteyen üyelere dün kapılarını açtığı tesislere az sayıda ziyaretçi geldi. Tesis Müdürü Mustafa Gündüz, tüm çalışanlarını seferber etmesine karşın, sadece üç aile tesisleri gezdi. Tesislerin 23 Temmuz'a kadar saat 14.00 ile 16.00 arasında açık tutulacağı da açıklandı. 

2005 randevusu 
RAHMAN SAĞIROĞLU 

PAKİSTAN Devlet Başkanı Pervez Müşerref dün Başkan Yıldırım Demirören ve yöneticilerle buluştu. Beşiktaş kongre üyesi de olan Müşerref, Demirören'e bir de kılıç hediye etti. Devlet Başkanı, Carew'e övgüler yağdırdı ve "Beşiktaş gelecek yıllarda da şampiyon olsun diye dua ediyorum" dedi. Bu arada 2005 yılı Ocak ayında Beşiktaş ile Pakistan Milli Takımı'nın, Pakistan'da karşılaşması için Başkan Demirören, Müşerref'e söz verdi. 


BJK GÜNLÜĞÜ 

Ahmet halsiz 
AHMET Yıldırım gribe yakalanması nedeniyle dünkü idmanı da bitiremedi. Tecrübeli oyuncu hava değişiminin kurbanı olduğunu belirtirken, ilaç tedavisi uygulandığını söyledi. 
Ronaldo'ya özel ilgi 
TEKNİK Direktör del Bosque dünkü antrenmanın ardından Ronaldo ile özel bir görüşme yaptı. İspanyol hoca, savunmanın bel kemiği olan Brezilyalı oyuncu ile 15 dakika görüştü ve yakından ilgilendi. 
Düşük vites 
TEKNİK heyet, önceki gün yüksek tempoda yapılan ve yaklaşık 5 saat süren çift idmanın ardından dün frene bastı. Siyah - Beyazlı futbolcular 50 dakikalık idmanla rahatlamış oldu. 
Beşte beş 
OKAN Koç ile kaleci Murat ile idman bitiminde giriştiği iddiayı kazandı. Yaklaşık 20 metreden 5 şut atan Okan, hepsini gole çevirdi ve tişört kazandı. Okan geçen yıl 5 golünün 4'ünü Murat'a attığını da hatırlattı. 
Patron Önüt 
TEKERLEKLİ Sandalye Basketbol Takımı'nın Başantrenörlüğü'ne Mehmet Önüt getirildi. Yardımcılığını Mehmet Akın'ın yapacağı Önüt, "Hedefimiz Türkiye 1. Ligi'nde şampiyon olmak, Avrupa Kupaları'nda sevinci yaşatmak" dedi. 

3. rakip Hertha 
BEŞİKTAŞ Alpen Cup Turnuvası ikinci turunda bugün Almanya'nın Hertha Berlin takımı ile Almanya'nın Rosenheim kentinde karşı karşıya gelecek. TSİ 19.00'da başlayacak maç Kanal D'den naklen yayınlanacak. Hertha Berlin, bu sezon milli oyuncumuz Yıldıray Baştürk'ü transfer etmişti. Siyah - Beyazlı ekip 16 Temmuz'da Alman 1860 Münih ile karşılaşacak. 



</TEXT>
</DOC>
