<DOC>
<DOCNO> 273103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun16.html </URL>
<DATE> 2004/09/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Allavi Irak demokratikleşince terörizm bozguna uğrayacak 
</HEADLINE>
<TEXT>

     İngiltere Başbakanı Tony Blair ve Irak Başbakanı İyad Allavi, ''Irak'taki demokratikleşme sürecinin başarıya ulaşmasının global terörizm için bir bozgun olacağı'' görüşünü dile getirdiler. 
     Blair ve ABD temaslarının ardından Londra'ya uğrayan Allavi, yaklaşık bir saat süren görüşmelerinin ardından düzenledikleri ortak basın toplantısında, Irak'ta global terörizme karşı yapılan mücadele için bütün dünya ülkelerinden destek istediler. 
     İngiltere Başbakanı, sözlerine Konuk Başbakan Allavi'nin cesaret ve kararlılığını överek başladı ve Allavi'nin iyi bir liderlik örneği sergilediğini belirtti. 
     Irak'ta yaşanan rehine krizine de değinen Blair, bu krizin aşılması için Irak ve İngiliz hükümetlerinin birlikte çalıştıklarını ifade etti. Irak savaşı ve rejim değişikliğine ilişkin tartışmalara değinen Blair, ''Ancak bunu tartışanlara şunu hatırlatmak istiyorum Neyi tartışırsanız tartışın, ama unutmayın ki, şu anda sürmekte olan mücadelenin sonucu global terörizmin de kaderini belirleyecek. Teröristlerin bu mücadeleyi kazanması halinde global terörizm kazanacak. Ama bu savaşı biz kananırsak, terörizm büyük bir bozguna uğramış olacak. Onlar da, biz de ortadaki bu büyük bahsin farkındayız ve bunun için mücadele ediyoruz'' dedi. 
     Uluslararası toplumu bu nedenle birlik içinde olmaya çağıran Blair, ''Bizim savaşımız Irak halkının savaşıdır ve kazanılacak bu zafer de Irak halkının zaferi olacak'' diye konuştu. 
     Irak Başbakanı Allavi de, Blair'in bu sözlerini desteklerken, Irak'ın Ocak ayında demokratik seçimi gerçekleştirmeye hazırlandığını hatırlattı. ''Seçim tarihini hiçbir surette değiştirmeyi düşünmediklerini'' belirten Allavi, BM'den seçimin sağlıklı biçimde yapılması konusunda yardım istediklerini bildirdi. 
     Soruları yanıtlarken de, Irak'taki savaşın demokrasinin galip gelmesine kadar süreceğini belirten Blair, bazı terör grupları ve Saddam rejiminin destekçilerinin Irak'a yardım eden bütün güçleri ortadan kaldırmayı hedeflediklerini kaydetti. 
     ''Bu noktada stratejimiz gayet açık Terörizmi yerle bir etmenin tek yolu demokrasiyi hakim kılmak'' diyen Blair, ''Irak halkının bağımsızlığına ve demokrasiye kavuşması teröristler için büyük bir bozgun olacak. Savaşıyoruz ve bu savaşı kazanacağız. Çünkü kararlılığımız teröristlerden daha büyük'' dedi. 
     Allavi'yi işaret ederek, ''Bu gördüğünüz insan her gün suikast tehdidi altında yaşıyor, ama yine de girdiği yoldan vazgeçmiyor'' diye konuşan Blair'e, Allavi de, ''Şeytanın güçlerine karşı başarılı oluyoruz'' sözleriyle destek verdi. 
     Irak'ta güvenlik, ekonomi ve demokrasi gibi bütün alanlarda olumlu ilerlemeler sağlandığını, ancak basının sadece olumsuz gelişmeleri yansıtan tutumu nedeniyle bunların bilinmediğini savunan Allavi, Irak'ın yeniden yapılanma programında da olumlu ilerlemeler olduğunu ifade etti. 
     Rehine sorunu üzerinde çalışmalarını sürdürdüklerini belirten Allavi, dünyayı ''Irak'taki savaşın nedenini iyi görmeye'' çağırdı. Allavi, Irak'ta demokrasiye zarar vermek isteyen güçlerin hedefinde aslında dünyanın istikrarını bozmanın bulunduğunu vurguladı. 
     İngiltere'nin desteği için teşekkür eden Allavi, başka bir soru üzerine, Irak'ın asker takviyesi yerine, kendi ordusunu kurması yolunda dost ülkelerin yardımını istediğini anlattı. 
     Aynı soruyu yanıtlayan Blair de, Irak'taki asker sayısı konusunun sürekli değerlendirme altında tutulan bir konu olduğunu söyledi. Blair, İngiliz ve Amerikan askerinin Irak'ın kendi askeri gücünü oluşurmasından sonra gereksiz yere bir dakika daha Irak'ta kalmayacağını belirterek, ''Bunun olmasından sonra tabii ki çekilebiliriz. Ama bugünden şu gün çekileceğiz diye gün vermek de son derece sakıncalı. Bizden bunu beklemeyin'' diye konuştu. 
     Blair ve Allavi'nin öğle yemeğinde de bir araya gelerek, güvenlik ve rehine sorunu gibi önemli konularda görüşmeyi sürdürecekleri açıklandı. 
     
</TEXT>
</DOC>
