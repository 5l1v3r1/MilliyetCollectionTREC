<DOC>
<DOCNO> 270756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur22.html </URL>
<DATE> 2004/09/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
15 milyon liralık öğrenci yardımı izdihamı .. 
</HEADLINE>
<TEXT>

     Diyarbakır'da Sosyal Yardımlaşma ve Dayanışma Vakfı'nca SYDV yoksul ailelerin okuyan çocuklarına yapılan aylık 15'er milyon liralık yardımı alabilmek için aileler banka önünde izdiham yarattı. 
     Alınan bilgiye göre, SYDV tarafından geçen yıl başlatılan uygulama kapsamında Diyarbakır şehir merkezinde yoksul aileler belirlenerek, bu ailelerin okula devam eden 45 bin çocuğuna 15'er milyon liralık eğitim yardımı başlatıldı. 
     Eğitim sezonunun başlamasıyla sürdürülen bu yardımı ailelerin sadece, Ziraat Bankası Yenişehir Şubesi'nden alabilmeleri nedeniyle banka önünde izdiham yaşandı. Bazıları çocuklarıyla banka önüne gelen ve uzun kuyruk oluşturan aileler, zaman zaman kendi aralarında ve banka görevlileriyle tartıştı. 
     Yardımın sadece bir banka şubesinden alınabilmesinin vakıf ve banka arasında yapılan protokolden kaynaklandığını belirten yetkililer, şunları söylediler 
     ''Olabildiğince çok sayıda aileye bu yardım verildi. Bu konuda Diyarbakır en çok yardımın yapıldığı il oldu. Bu yüzden böyle kuyruklar oluşuyor. Kentte 45 bin öğrenciye her ay 15'er milyon lira olmak üzere ayda toplam 700 milyar lira dağıtılıyor. Bu yardım miktarı ekim ayından itibaren lisede okuyan kız öğrencilere 35'er, erkeklere 25'er milyon lira ilköğretimde okuyan kızlara 20'şer, erkeklere ise 16'şar milyon lira olarak ödenecek.'' 
     
</TEXT>
</DOC>
