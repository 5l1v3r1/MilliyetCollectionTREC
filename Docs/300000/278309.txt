<DOC>
<DOCNO> 278309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/temelkuran.html </URL>
<DATE> 2004/10/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yurdum AB'si 
</HEADLINE>
<TEXT>


Bu ülkenin "batmamasının" sebebi, bana sorarsanız, herkesin bir planı olması. Çıkın sokağa, çevirip istediğiniz seyyar satıcıya, istediğiniz gözünü şimdiden para bürümüş üniversite öğrencisine sorun, herkesin mutlaka iyi bir "zengin olma planı" olduğunu göreceksiniz. Tuhaf bir büyü bu bu ülkeyi ne olursa olsun ayakta tutuyor. Ayrıca memleketimizde hiçbir sosyoloğun gizini çözemeyeceği bir "hayatta kalma becerisi" yaşatılıyor. Tarihin hangi noktasında kazanılmıştır bu beceri, alınan bunca darbeye karşı nasıl korunmuştur, bilinemez. Ama böyle acayip bir ülke bu. Ruh Atlası'nı kimse çizemez. Kağıt toplayıcıların ve inşaat amelelerinin cep telefonu sahibi olduğu bir ülkeyi, iddia ediyorum, kimse açıklayamaz. 

Kim öle, kim kala... 
İnanılmaz acayiplikte ve kalitede zengin olma planlarına sahip olduğumuz bu ülkede kimsenin bir "master planı" olmaması ayrıca enteresandır tabii. Yani Türkiye'de yaşayan herkes bilir ki, bu ülkede yaşadığımız için önümüzdeki bir yılı bile zamana ve geleceğe güven duyarak planlamak mümkün değildir. Trafik kazasında ölmezseniz, sokakta serseri bir kurşuna denk gelmezseniz, selde boğulmaz ve depremde göçük altında kalmazsanız... diye başlayan ve sonu gelmeyen bir olasılıklar listesi gözünüzün önündeyken nasıl plan yapılabilir ki 
Ama işte böyle bir ülkede yaşıyor ve ülkenin bu ruhunu inceden inceye biliyor olmasına rağmen herkes, şimdi Avrupa Birliği'yle AB ilgili olarak on yıllardan bahsediliyor, yirmi yıllardan. Oysa Türkiye'de muhtemelen hiç kimsenin hayatında, maaşlarından kesilen sigorta primleriyle emekli maaşını almak dışında bir planı yoktur. Çünkü yapılamayacağını herkes bilir. Türkiye'de zengin olma planı dışında hiçbir plan yoktur. Türkiye'de bir kaldırımın nasıl olacağı konusunda bile her yıl yaz aylarında mutlaka fikir değiştirilir. 

En sevdiğimiz Alman 
Türkiye'nin plansız planları bir yana, bana sorarsanız esasen AB'nin Türkiye'yle ilgili bir planı yok. Bu devasa muammayla ne halt edeceklerini bildiklerini sanmıyorum. Hatta koca Avrupa'da Türkiye'ye ilişkin bir planı olan - anladığım kadarıyla - tek bir kişi var, o da Verheugen. Fakat "Türk - seven Alman "Verheugen'in planları AB'ye ilişkin mi, bakınız onu bilemiyorum. Zira bana daha ziyade emekli olup Türkiye'de bir sayfiye şehrinde yaşamak istiyormuş gibi geliyor. Yani Türkiye'nin AB'ye girmesinden ziyade, kendisi Türkiye'ye girmek istiyor gibi bir tip var kendisinde. Çünkü Türkiye'ye gelince acayip neşeleniyor bu adam. Dikkat edin bak, Avrupa topraklarındayken adamın suratı hep asık. Ama ne zaman ki basıyor ayağını bizim memlekete, bir neşe bir neşe. Bilmiyorum artık. 
Yani gelecek on yıl içinde Avrupa - Türkiye ilişkileri açısından kesin olan tek şeyi ben size söyleyeyim 
Verheugen, artık Bodrum mu olur, Çeşme mi olur bilemiyorum, bir villa alacak bizim memleketten. Budur yani, kesin olan tek şey budur. 
Hah işte, buraya yazıyorum. "Söylemişti" dersiniz. 



</TEXT>
</DOC>
