<DOC>
<DOCNO> 292838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonsiy07.html </URL>
<DATE> 2004/11/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Erdoğan AB, görevlerini yerine getirmezse, Türkiye kararını vermiştir 
</HEADLINE>
<TEXT>

     Selçuk Aval AA 

Başbakan Recep Tayyip Erdoğan, 17 Aralık'ta Avrupa Birliği AB ile müzakerelerin başlaması için tarihin alınacağına inandığını belirterek, ''AB ülkeleri, görevlerini yerine getirmezse Türkiye ne yapacağına karar vermiştir. Kopenhag siyasi kriterlerinin adını 'Ankara Kriterleri' koyar, yolumuza devam ederiz'' dedi. 
     Erzurum'da bin kişilik öğrenci yurdu ile Merkez Kafeterya ve Lokantası'nın açılışını yapan Başbakan Erdoğan'a öğrenciler yoğun sevgi gösterilerinde bulundu. 
     Üniversite öğrencileriyle yemek yiyen Başbakan Erdoğan, burada yaptığı konuşmada, 17 Aralık'ta AB'den müzakere tarihi alınacağına inandığını belirterek, ''Çünkü biz bütün yapılması gerekenleri yaptık. Eğer AB ülkeleri kendi görevlerini yerine getirmezse Türkiye ne yapacağına karar vermiştir. O da nedir Kopenhag siyasi kriterlerinin adını 'Ankara Kriterleri' koyar, yolumuza devam ederiz'' diye konuştu. 
     
     ''RUMLAR KAÇTILAR'' 
     Kıbrıs'ta sorununun çözülemeyeceğini ileri sürenlerin olduğunu hatırlatan Başbakan Erdoğan, şunları söyledi 
     ''Fakat biz üzerine üzerine gittik. Gelin dedik, 'sizinle bu konuda biz varız'. Bunu, BM Genel Sekreteri'ne söyledik. Her zaman onların bir adım önünde olacağımızı, ancak prensibimizin kazan-kazan olacağını ifade ettik. Biz de kazanacaktık onlar da... Rumlar kaçtılar, yanlış yaptılar. Annan da raporunda Beni aldattılar dedi. Ama Türkiye'ye bunu diyemedi. Bize yakışan da buydu. Şimdi bizim alnımız açık, dik duruyoruz. Kendileriyle bunu çok rahat konuşuyoruz.'' 
     
     TÜRKİYE'NİN DÜNYAYA AÇIK BİR YAPIYA KAVUŞTURULMASI... 
     ''Türkiye'yi dünyaya açık bir yapıya kavuşturmanın bahtiyarlığı içindeyiz'' diyen Erdoğan, ''içine kapanık bir Türkiye istemediklerini, 7'den 70'e dünya ile hemhal olan dünyaya açık bir Türkiye'nin mücadelesini verdiklerini ve bu mücadeleye devam edeceklerini'' söyledi. 
     Eğitim, sağlık, güvenlik ve adaletten oluşan 4 başlığa büyük önem verdiklerini anlatan Erdoğan, konuşmasını şöyle sürdürdü 
     ''Eğitimin olmadığı bir ülkede aydınlık bir geleceği konuşmamız mümkün değil. Eğitimin ne noktada olduğunu 81 vilayeti dolaşan bir Başbakan olarak biliyorum. Ülkemi çok iyi tanıyorum. Daha önce felç olmuş bir eğitim yapısı vardı. 70-80 kişilik sınıflar, gidip gelinmekte zorlanılan okullar, öğretmensiz okullar böyle bir eğitim yapısı... Bu sorun çözüldü mü Şu anda dört dörtlük çözülmedi. Türkiye'de 2004 ve 2005 bütçelerinde ilk defa en fazla pay Milli Eğitim Bakanlığı bütçesi olmuştur. Biz en büyük payı Milli Eğitim'e ayırdık. Kadro tahsislerinde Milli Eğitim'e en fazla tahsisi yaptık. Eğitim, sağlık, güvenlik ve adaleti ayağı kaldırmamız lazım. Buralar ayağa kalktığı gün, Türkiye ayağa kalkar. Bunu başaramazsak aydınlık yarınları konuşmak, sadece vakit kaybından öteye gitmez.'' 
     
     20 YIL ÖNCE BAŞLANAN YATIRIMLAR... 
     Açılışı yapılan kredi yurtlar kurumuna ait yurdun inşaatının ne zaman başladığının, nasıl sürüncemede kaldığının bilinmesi gerektiğini ifade eden Erdoğan, ''Bunlar benim siyasette hep yaşadığım, maalesef ülkemin kara talihidir. 20 yıl önce başlanan yatırımlar vardır bu ülkede. Biz iktidara geldiğimizde bunları masaya yatırdık. Baktık ki 5 bin 500 böyle yatırım var. Bunların yarısından çoğu lüzumsuz şeyler. Bakıyorsunuz bir ilin ihtiyaç fazlası var. Nedeni, çünkü oranın bakanı var. Böyle bir popülizm anlayışıyla sıfatınız ne olursa olsun, bu ülkeye ihanet edemezsiniz'' diye konuştu. 
     Bir başka örnek veren Erdoğan, bir bakanın her ilçeye kültür merkezi yaptırdığını ifade ederek, ''Düğün salonu gibi kültür merkezi yapılmış. Yapacaksan il merkezine dört dörtlük bir kültür merkezi yaparsın. Kültür merkezi olmayan ilimiz var. Buraya yaparsın'' dedi. 
     
     ZİHNİYET DEVRİMİ... 
     Başbakan Erdoğan, verdiği örneklerin bir zihniyet meselesi olduğunu ifade ederek, kendilerinin bu zihniyet devrimini gerçekleştirmek için yola çıktıklarını söyledi. 
     Zihniyet devrimini gerçekleştirmekte kararlı olduklarını belirten Başbakan Erdoğan, adımlarını en ince şekilde attıklarını belirterek, şöyle devam etti 
     ''Bir örnek vereceğim. Bugün bin 600'ü aşkın konutu teslim ettik. Ve bunlar, 5.5 ayda tamamlandı. Marmara Depremi'nden sonra geçici konutlar yapmışlardı. '8 ila 12 ayda bitecek' demişlerdi. Onların harcadıklarının çok altında biz kalıcı konutları hem de daha kısa sürede bitirdik. Azmin, inancın, kararlılığın elinden hiçbir şey kurtulamaz.'' Yarının ümidinin gençler olduğunu ifade eden Başbakan Erdoğan, ''Bu zihniyeti iyi yakalayarak, ülkemizi sizin bu anlayışınızın üzerine inşa etmek istiyoruz. Sizler, bunu da aşmak zorundasınız. Aşmazsanız sizlere de yazık olur. Gelen nesil bizi, hocalarını aşamıyorsa yazıklar olsun. Eğer aşıyorsa Türkiye Cumhuriyeti'nin geleceği, sahibidir'' dedi. 
     AK Parti Hükümeti döneminde öğrenci burslarının 45 milyondan 90 milyon liraya çıkarıldığını belirten Erdoğan, ''İnşallah 110 milyon liraya çıkarıyoruz'' dedi. 
     
     MİLLİ EĞİTİM BAKANI ÇELİK... 
     Milli Eğitim Bakanı Hüseyin Çelik de ÖSS'de 4 dalda ilk 100'e giren öğrencilerin ödüllendirileceğini belirterek, ''İlk 100'e giren öğrencilerimize burs hak etmeleri halinde 3 kat burs, 3 kat da kredi vereceğiz. Başarıyı ödüllendirip, artırmayı istiyoruz'' diye konuştu. 
     Devletle iş yapan müteahhitlere seslenen Çelik, özellikle eğitim yapılacak mekanların güvenli yapılmasını isteyerek, ''Devletten iş alın, kazanın. Ama kamuya da kazandırın'' dedi. 
     Erzurum'daki Sosyal Bilimler Lisesi'nin adının Nurettin Topcu olarak değiştirileceğini kaydeden Çelik, açılışı yapılan yurdun 400 milyar lira keşif bedelle ihaleye çıkarıldığını, fakat geçmişte yapılan hatalar nedeniyle 5 trilyon 200 milyar liraya mal olduğunu ifade etti. 
     Kredi ve Yurtlar Kurumu Genel Müdürü Hasan Albayrak ise 77 il 66 ilçede öğrencilere hizmet verdiklerini belirterek, Erzurum'da açılışı yapılan yurdun 3 bloktan oluştuğunu, bin öğrenci kapasiteli olduğunu söyledi. 
     
</TEXT>
</DOC>
