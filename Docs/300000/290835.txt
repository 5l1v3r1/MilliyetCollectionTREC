<DOC>
<DOCNO> 290835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun17.html </URL>
<DATE> 2004/10/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fransız milletvekili, seçmenleri için Türkiye anketi yaptırdı... 
</HEADLINE>
<TEXT>

     Fransa'da ''Val-De-Marne'' bölgesi milletvekili Patrick Beaudoin, seçmenlerinin Türkiye'nin AB üyeliğine ilişkin görüşlerini öğrenmek amacıyla anket düzenledi. 
     İktidardaki Halk Hareketi Birliği UMP milletvekili Beaudoin, bölgesindeki seçmenlerin bu konuda doğrudan görüşlerini alabilmek için 70 bin anket formu bastırdı. 
     Seçmenlere gönderilen anket formunda, ''Türkiye'nin üyeliğini kaçınılmaz mı, gerekli mi, kabul edilemez mi buluyorsunuz'' soruları yer alıyor. 
     Fransa meclisi genel kurulu, perşembe akşamı 4,5 saat süreyle Türkiye'nin AB üyeliğini tartışmıştı. 
     Başbakan Jean-Pierre Raffarin ve Dışişleri Bakanı Michel Barnier, genel kurulda, Türkiye ile tam üyelik müzakerelerinin açılmasını savunurken, milletvekillerinin büyük bir kısmı, tam üyelik yerine Türkiye'ye ''ayrıcalıklı ortaklık'' önerilmesi görüşünü öne sürmüştü. 
     
</TEXT>
</DOC>
