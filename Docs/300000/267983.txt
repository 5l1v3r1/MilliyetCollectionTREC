<DOC>
<DOCNO> 267983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/dunya/axdun02.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da yine 'kara dul' dehşeti 
</HEADLINE>
<TEXT>


CENK BAŞLAMIŞ Moskova 


Rusya'da 2 yolcu uçağının düşürülmesinin yarattığı şok sürerken, Moskova'da dün akşam düzenlenen intihar saldırısında yaklaşık 10 kişi hayatını kaybetti. 
Kent merkezindeki Rijskiy Metrosu yakınlarında meydana gelen patlamaya önce bombalı bir aracın yol açtığı sanıldı. Olay yerinde yapılan incelemenin ardından polis saldırıyı intihar eylemcisi bir kadının düzenlediğini açıkladı. Yetkililer, patlamanın etkisini güçlendirmek amacıyla patlayıcıların içine metal parçaları yerleştirildiğini söyledi. Moskova merkezini bir anda savaş alanına çeviren patlamadan birkaç dakika sonra ilk ambulanslar olay yerine geldi. Aralarında 3 çocuğun da bulunduğu 40'a yakın yaralıdan 10'unun durumu ağır. Trafiğin en yoğun saatinde yaşanan patlamanın trafiği felç etmesi sonucu güvenlik kuvvetleri olay yerine yürüyerek ulaşabildi. Moskova Savcılığı, patlamayla ilgili olarak terörizm suçlamasıyla dava açtı. 
Geçen hafta Moskova'dan kalkan 2 yolcu uçağı 3 dakika arayla düşmüş, 89 kişi hayatını kaybetmişti. Saldırıların 2 Çeçen kadın tarafından düzenlendiği sanılıyor. Çeçenistan'daki savaşta yakınlarını kaybeden kadınların kurduğu "kara dul" örgütünün şimdiye kadar düzenlediği intihar saldırılarında hayatını kaybedenlerin sayısı 400'ü geçti. 


</TEXT>
</DOC>
