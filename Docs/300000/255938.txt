<DOC>
<DOCNO> 255938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo11.html </URL>
<DATE> 2004/07/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Köseoğlu Naklen yayın ihalesinin gecikmesi nedeniyle düşük fiyat oluştu 
</HEADLINE>
<TEXT>

     Konyaspor Kulübü Başkanı Mehmet Köseoğlu, Birinci Süper Futbol Ligi maçlarının televizyondan naklen yayın ihalesinin gecikmesi nedeniyle düşük fiyat oluştuğunu söyledi. 
     Köseoğlu, naklen yayın ihalesi ile ilgili yaptığı açıklamada, maçların naklen yayını için açılan ve onaylanan ihalenin yaklaşık bir ay geciktiğini söyledi. 
     Bu yüzden beklentilerin altında düşük fiyat oluştuğunu ifade eden Köseoğlu, şunları belirtti 
     ''Naklen yayın için ciddi bir altyapı gerekiyor. İhaleyi alan firmanın altyapısını kurması için zamana ihtiyacı olacaktı. Bu altyapı da şu anda sadece ihaleyi kazanan televizyon kanalında var. Eğer ihale bir ay önce yapılsaydı, en az 4 firma girebilir ve rekabet ortamında fiyat da buna bağlı olarak artabilirdi. Ancak, ihale bugüne kadar ertelendi. Biraz daha ertelense fiyat daha da düşecekti.'' Köseoğlu, düşük fiyattan özellikle Anadolu kulüplerinin olumsuz etkileneceğini belirterek, ''Anadolu kulüpleri bu tür gelirlerle ayakta kalabiliyor. Naklen yayın ihalesinde yanlış yapıldığını düşünüyorum. Ancak, yapacak bir şey yok'' dedi. 
     
</TEXT>
</DOC>
