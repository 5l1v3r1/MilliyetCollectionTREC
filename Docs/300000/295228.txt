<DOC>
<DOCNO> 295228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy34.html </URL>
<DATE> 2004/12/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkiye - Rusya ortak deklarasyonu Amaç, "güçlendirilmiş ortaklık'' 
</HEADLINE>
<TEXT>

     Cumhurbaşkanı Ahmet Necdet Sezer ile resmi ziyaret için Ankara'da bulunan Rusya Devlet Başkanı Vladimir Putin'in Çankaya Köşkü'nde imzaladıkları ortak deklarasyon, iki ülke arasındaki ilişkilerin ''çok boyutlu güçlendirilmiş ortaklık'' düzeyine yükseltilmesini hedefliyor. 
     Deklarasyonda, iki ülke ilişkilerinin 500 yıllık geçmişe sahip olduğunun altı çizildi ve ilişkilerde özellikle son on yıl içinde yeni ve nitelikli ikili işbirliği tecrübesinin gözlendiğine işaret edildi. 
     Temel amacın ikili ilişkilerin derinleştirilmesi olduğu belirtilen deklarasyonda, ilişkilerin çeşitlendirilmesi ve geliştirilmesi için devlet başkanları, başbakanlar, parlamento başkanları ve bakanlar düzeyi dahil, her düzeyde temasın artırılması gereği vurgulandı. 
     Deklarasyonda ayrıca, siyasi, ekonomik, kültürel ve diğer konularda istişare mekanizmalarının en etkin şekilde kullanılmasıyla BM ve diğer platformlarda temas ve işbirliğinin güçlendirilmesinin kararlaştırıldığı kaydedildi. 
     
     ''EŞSİZ JEOPOLİTİK KONUM'' 
     Deklarasyonda Türkiye ve Rusya'nın Avrupa ve Asya'nın birer parçası olarak ''eşsiz birer jeopolitik konuma sahip olduğuna'' dikkat çekilerek, iki ülkenin de bulundukları bölgede ve genel olarak uluslararası alanda güvenlik, barış ve refahın geliştirilmesine katkıda bulunmaya devam edecekleri belirtildi. 
     İki ülkenin uluslararası alanda birçok soruna yaklaşım biçimlerinin benzerlik gösterdiğinin ifade edildiği ortak deklarasyon uyarınca, bundan böyle Türkiye ve Rusya, BM, AGİT ve diğer uluslararası kuruluşların organları için yapılacak seçimlerde, karşılıklılık ilkesi çerçevesinde birbirlerinin adaylarına öncelik tanıyacaklar. 
     Türkiye ile Rusya arasında terörizm, kitle imha silahlarının yayılması, kaçakçılık, uyuşturucu ticareti ve her türlü organize suçla mücadelede işbirliğinin artırılmasının hedeflendiği ifade edilen deklarasyonda, iki ülkenin ''her tür ve şekilde terörizmi'' kınadıkları belirtildi. 
     Siyasi ilişkilerin yanı sıra ekonomik, kültürel ve sosyal ilişkilerin güçlendirilmesi için öngörülen tedbirlerin de sıralandığı deklarasyonda, şunlar kaydediliyor 
     ''Taraflar, karşılıklı yatırımları ve müteahhitlik hizmetlerini, sanayi tesislerinin özelleştirilmesine katılımı, ulaştırma ve haberleşme alanlarındaki her iki tarafın yararına olan ilişkilerin daha da geliştirilmesini ve genişlemesini teşvik edici şartların hazırlanmasını etkin şekilde desteklerler.'' 
     
     İŞADAMLARINA VİZE KOLAYLIĞI 
     Deklarasyonda, ikili ilişkilerde özel sektörün önemle rol oynadığının altı çizilerek, iş çevreleri, işadamlarının dernekleri ve birlikler arasındaki temasların güçlendirilmesi amacıyla vize işlemlerinin basitleştirilmesi ve hızlandırılmasının desteklendiği kaydedildi. 
     Cumhurbaşkanlarının imzaladıkları ortak deklarasyonda, iki ülke halklarının birbirlerini daha iyi tanımaları, karşılıklı güven ve dayanışma ortamının pekiştirilmesi amacıyla sosyal, kültürel, eğitim ve bilim alanlarında işbirliğinin güçlendirilmesi ve temasların artırılmasının kararlaştırıldığı belirtildi. 
     Deklarasyonda, Türkiye ve Rusya'nın Avrasya bölgesine büyük ilgi gösterdikleri ve burada özel çıkarları bulunduğu ifade edildi, Avrasya'da İşbirliği ve Eylem Planı çerçevesinde hayata geçirilen Yüksek Düzeyli Ortak Çalışma Grubu'nun ''ekonomik ve ticari işbirliğinin somut projeler temelinde Avrasya coğrafyasına taşınması yönündeki çalışmalarından duyulan memnuniyet'' dile getirildi. 
     Türkiye ile Rusya arasında denizcilik ilişkilerinin geliştirilmesi gereğinin de vurgulandığı deklarasyonda, şu ifadelere yer verildi 
     ''Taraflar, 'Boğazlar Rejimi Hakkında Montrö'de 20 Temmuz 1936 tarihinde imzalanan Sözleşme'ye ve seyir güvenliği ile çevrenin korunmasına ilişkin uluslararası yükümlülüklerine karşılıklı bağlılıklarını vurgulayarak, Boğazlar'da can, mal, çevre ve seyir güvenliğinin sağlanmasının ve geçiş serbestisinin muhafazasının önemini teyit ederek, iki ülke arasındaki denizcilik ilişkilerinin daha da geliştirilmesi için istişarelerde bulunmaya devam edeceklerdir.'' 
     
</TEXT>
</DOC>
