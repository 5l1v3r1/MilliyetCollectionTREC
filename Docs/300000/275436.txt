<DOC>
<DOCNO> 275436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas16.html </URL>
<DATE> 2004/09/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
'Eğreti Gelin'in yönetmeni Denizlililer'in filme tepkisini anlayamıyorum 
</HEADLINE>
<TEXT>

     Kastamonu'da çekimleri devam eden ''Eğreti Gelin'' filminin yönetmeni Atıf Yılmaz, Denizlililerin filme tepki göstermesinin nedenini anlayamadığını söyledi. 
     Yönetmen Yılmaz, Cumhuriyet Evi'nde devam eden çekimler sırasında gazetecilere yaptığı açıklamada, ''Eğreti Gelin'' filminin cumhuriyetin ilk yıllarında, Denizli yöresindeki bir geleneği konu aldığını ifade ederek, ''Denizlililerin filme tepki göstermesini anlayamıyorum'' dedi. 
     Filmin yapım danışmanı Jale Onanç da filmde Denizli'nin adının geçmediğini belirterek, ''Her film bir masal ve bir hikayeden oluşur. Sinema filminin illa gerçek yaşamdan alınması gerekmiyor. Bu film bir öyküden esinlenilerek ortaya çıktı'' diye konuştu. 
     Bu arada, Kastamonulular ''Eğreti Gelin Emine'' rolünü oynayan Nurgül Yeşilçay'a büyük ilgi gösteriyor. Cumhuriyet Evi'nin önünde çekimlere ara verilmesini bekleyen Yeşilçay'ın hayranları, oyuncuyla hatıra fotoğrafı çektirmek için adeta birbirleriyle yarışıyor. 
     Hayranlarının ilgisinden oldukça memnun görünen Yeşilçay ise Kastamonu'nun tarihi konaklarını çok sevdiğini bu tarihi dokunun korunması gerektiğini kaydetti. 
     
</TEXT>
</DOC>
