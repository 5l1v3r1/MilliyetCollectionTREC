<DOC>
<DOCNO> 292466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur43.html </URL>
<DATE> 2004/11/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Işıkara Marmara Denizi'nde büyük felakete her gün daha yaklaşıyoruz 
</HEADLINE>
<TEXT>

     Afete Hazırlık Derneği Başkanı AHDER Prof. Dr. Ahmet Mete Işıkara, ''Marmara Denizi'nde potansiyel tehlike hala mevcut, büyük felakete her gün biraz daha yaklaşıyoruz'' dedi. Işıkara, Körfez Mahallesi'ndeki Kocaeli İlkyardım Eğitim Merkezi'nin açılış töreninin ardından gazetecilere yaptığı açıklamada, ilkyardım öğretilerinin, deprem sonrası daha fazla değer kazandığını söyledi. 
     İnsanların, olası bir depremde enkaz altında kalabileceğini düşünüp, an az 72 saat kendilerine yetmeyi öğrenmesi gerektiğini ifade eden Işıkara, ''Bu yüzden ilkyardım seminerlerine katılıp öğrenmeli ve olaya bilgiyle müdahale etmeliyiz'' dedi. 
     Işıkara, şunları kaydetti 
     ''Yerel yöneticiler, ilkyardım konusunda öğrencilere eğitim için destek vermelidir. Bilgi, hayat kurtarır. Marmara depreminde siz yaşadınız, biz hissettik. Ama bu sefer biz yaşayacağız, siz hissedeceksiniz. O yüzden korunma kültürü bilincindeki öğretilere sahip çıkılmalıdır. Marmara Denizi'nde potansiyel tehlike hala mevcut, büyük felakete her gün daha da yaklaşıyoruz. Marmara depreminin ardından üzerinden sadece 5 yıl geçti ama biz depremi unuttuk. Oysa her an bir deprem olacakmış gibi hazırlıklı olmalıyız.'' Açılışı yapılan Kocaeli Özel İlkyardım Eğitim Merkezi'nin Müdürü Şengül Gökmen de amaçlarının ilkyardımın tüm ülkeye yayılması ve geliştirilmesi olduğunu söyledi. Işıkara, konuşmaların ardından uygulamalı eğitime katılarak, bir kazazedeye müdahale etti. 
     Işıkara, törenden sonra Yahyakaptan Mahallesi'ndeki vakfın Rehabilitasyon Merkezi'nde eğitilen zihinsel engelli çocukları da ziyaret etti. 
     
</TEXT>
</DOC>
