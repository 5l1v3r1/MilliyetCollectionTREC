<DOC>
<DOCNO> 294165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy15.html </URL>
<DATE> 2004/12/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Gül Karar taslağına ilişkin tepkilerimizi yazılı olarak ilettik 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 17 Aralık'ta yapılacak AB zirvesinde Türkiye'ye ilişkin alınacak kararın taslak metninin kendilerine ulaştırıldığını, Türkiye'nin ilk tepkilerinin yazılı olarak Hollanda'ya iletildiğini söyledi. Hollanda ve Slovenya ziyaretlerini tamamlayarak Ankara'ya dönen Gül, Esenboğa Havaalanı'nda temasları hakkında bilgi verdi ve soruları yanıtladı. 
     Hollanda'nın AB dönem başkanı olması nedeniyle bu ülkeye sık sık ziyarette bulunduklarını kaydeden Gül, Hollanda'nın kendilerine, Türkiye'ye ilişkin kararın taslak metnini ilettiğini ve Türkiye'nin görüşlerini talep ettiğini söyledi. 
     Taslak metin üzerinde, Ankara, Lahey ve Slovenya'da toplantılar yapıldığını ifade eden Gül, ilk tepkilerin yazılı olarak dönem başkanı Hollanda'ya iletildiğini belirtti. Gül, konuya ilişkin istişarelerin bugün ve ilerleyen günlerde de devam edeceğini kaydetti. Gül, ''Soğukkanlılıkla, stratejimizi muhafaza ederek Türkiye için en iyi sonucu elde etmeye gayret ediyoruz'' diye konuştu. 
     Gül, karar taslağına ilişkin bir soru üzerine, yoğun istişarelerin devam ettiğini, Türkiye'nin görüşlerinin, hangi konulara açıklık getirilmesini istediğinin, muğlak ifadelerin giderilmesine yönelik taleplerinin, bu alanlardaki gayretlerinin iyi bilindiğini söyledi. 
     ''Çabamız, 17 Aralık'ta açık, net, ikinci bir görüşmeye mahal vermeyen bir tarih ilan edilmesi yönündedir'' diyen Gül, bu kararın alınması için gerekli şartların Kopenhag siyasi kriterleri olduğunu, bunlar dışında hiçbir koşulun kabul edilemeyeceğini söyledi. 
     ''Müzakerelerin sürdürülebilir olmasının da açık ve net bir müzakere tarihi almak kadar önemli olduğunu'' dile getiren Gül, ''Bunu söylemeye bile gerek yok ama kararda tam üyelik perspektifi açık biçimde ortada olmalıdır'' dedi. Türkiye'nin, AB sürecinin başından itibaren tam üyelik hedefiyle hareket ettiğine dikkati çeken Gül, ''Bu konuda bir tereddüt olmaması gerekir. AB, öngörülebilirlik, şeffaflık ve atılan imzalara sadakat demektir' diye konuştu. 
     
</TEXT>
</DOC>
