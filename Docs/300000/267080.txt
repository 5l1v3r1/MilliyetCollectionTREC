<DOC>
<DOCNO> 267080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/yersen.html </URL>
<DATE> 2004/08/28/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Kaçan balık 
</HEADLINE>
<TEXT>


Kaçan balık değil, tarihi bir fırsattı. Yitip giden tur değil, milyonlarca dolar ve umutlardı. "Şampiyonlar Ligi'nin kapısından geçtim" derken Dinamo Kiev dersi ile hizaya gelen Trabzonspor'u, bundan sonra gerçekten zor günler bekliyor. 
Düşünün bir kere... Transferde onca tartışma, gerilim ve sıkıntıya karşın Bordo - Mavili külübün harcadığı para, Şampiyonlar Ligi'nin "ayak bastı" payının yarısı bile değildi. Kiev'i safdışı bıraktığı anda 3 milyon dolara yakın bir nakite kavuşmayı bekleyen Trabzonspor, bir anda UEFA angaryasıyla oyalanmak zorunda kaldı. 
Yazılıp çizildiğinde nedendir bilinmez, Trabzonlu dostlarımız birden tepki gösteriyor. Bordo - Mavili kulübün sorunlarının tartışılmasından ve gündeme gelmesinden rahatsız olanlar, "Siz işinize bakın. Gidin Fener, Galatasaray, Beşiktaş ile uğraşın" diyor. Şaşırıyoruz. Ellerinden gelse Trabzonspor'u, Trabzonlu meslektaşlarımızın dışında kimsenin eleştirmesine, övmesine, konuşmasına izin vermeyecekler. 
Hatırlatalım. Trabzonspor, Türkiye'nin "dört büyük" kulübünden biridir. Transferi de konuşulacaktır, yaşadığı sıkıntılar da... Başarıları alkışlanacak, başarısız sonuçları sorgulanacaktır. Ne Trabzonsporlu yöneticiler, ne teknik adamlar, ne de futbolcular kendilerini bundan soyutlayabilecektir. 
Bordo - Mavili kulüp Başkanı Sayın Atay Aktuğ, Şampiyonlar Ligi kazasından sonra futbolcularına ve Teknik Direktör Doğan'a sahip çıkarken, koruma içgüdüsünden ziyade, camiayı kontrol edebilme kaygısını taşıyor. Gökdeniz'e yapılan çirkin saldırıların boyutunun büyümesinden, tüm takıma yansımasından endişe ediyor. Ziya Doğan'nın sözleşmesinin 5 yıllık olarak yenilenmesi önerisinin altında da, dozu giderek yükselen eleştirilere "güven mesajlarıyla" karşılık verme çabası yatıyor. 
Ortada bir Kiev kazası var. Ziya Doğan aylardır takıma takviye istediğini, sakatlıkların canını sıktığını, büyük hedefler için güçlü bir yapılanma gerektiğini söylüyor. Aslında haykırmak istiyor da, olmuyor. 
Gerçek ortada... Ligde üst üste alınan üç galibiyetin büyüsüne kapılıp işlerin yolunda gittiğini düşünme yanılgısı, ne yazık ki Trabzonspor'u tarihi bir fırsattan etti. Malatyaspor deplasmanındaki skor, bir - iki oyuncunun kişisel becerisiyle gelirken, ortaya konan futbol, yaşanacak tehlikenin de sinyallerini veriyordu. Sinyaller doğru algılanmadı. Tıpkı Adapazarı'nda yaşanan tren faciası gibi. Yetersiz donanım, kırmızı ışıkta geçmeye çalışan Trabzonspor'u raydan çıkardı. 
Zarar büyük... Bordo - Mavili camia bugün içine düştüğü açmazdan kurtulacak, bazı kendini bilmezlerin hazırladığı tuzaktan kaçacak kadar sağduyulu olmak zorunda. Hedeflerin en büyüğü yitirildi. Ama Türkiye ligi şampiyonluğunun öncelikli adayı halen Trabzonspor'dur. UEFA Kupası ne kadar angarya görünse de Avrupa'ya açılan penceredir. Bu vizyonu akıllıca kullanmak ve gerekli önlemleri en kısa sürede almak, sanırız öncelikle Sayın Aktuğ ile Doğan'ın sorumluluğundadır. 

Suçlu kim 

Herkes topu birbirine attı, top da kendini Adriyatik'in derin sularına. Skandal satır aralarında geçiştirildi. Gençlerbirliği'nin Rijeka ile oynayacağı maç öncesi Ali Öztürk ve Orhan son dakikada kadrodan çıkarıldı. Gerekçe "pasaportlar Futbol Federasyonu'nda kaldı." Olay bir başka kulüpte yaşansa inanın ortalık birbirine girerdi... Ama Gençlerbirliği'nde sorunları kendi yöntemleriyle çözme becerisi, konunun fazla irdelenmeden kapatılmasına neden oldu. 
Biz suçlu aramıyoruz. Çünkü suçlu bir değil, birden çok. Peki örtbas edilen bu skandalın sorumluları kimler Milli takım dönüşü pasaportlara el koyan ve "Siz kaybedersiniz. Bizde kalsın" diyen, Ay - Yıldızlı gençleri potansiyel sabıkalı ilan eden federasyon yetkilileri mi Hırvatistan seyahatini haftalar öncesinden bilen ve yumurta kapıya gelince "Pasaportlarımız İstanbul'da kaldı" diye yakınan iki milli futbolcu mu Yoksa Türkiye'nin en modern ve çağdaş kulüplerinden biri olduğunu iddia eden Gençlerbirliği'nde, hala profesyonel bir yapılanmaya izin vermeyen zihniyet mi 

Baştacı halter 

Atina'da görevini tam anlamıyla yerine getiren, alkışı, ödülü, övgüyü hakeden tek branş yaşanan doping skandalına karşın halterdir. Halter, bugün Türk sporunun lokomotifidir. Atina'da ulusun yüzünü güldüren, göğsünü kabartan, gözünü yaşartan ve en çok altın madalya kazanan tek spor dalıdır. Son beş olimpiyata bakın, ülkemizi aynı başarıyla, istikrarla temsil eden yegane branş yine halterdir. 
Haltercilerimizin 1988 Seul Olimpiyatı'ndan Atina'ya, 12 yıllık dönemde altın madalyasız tek organizasyonu geçmemiştir. Naim Süleymanoğlu'nun taşıdığı bayrağı Halil teslim almış, bugün de Taner'in ellerinde yükselmiştir. 
Başarının sırrını çözmek için fazla derinlere inmeyin. Disiplin, bilimsel çalışma, inanç ve yönetimde istikrar, bugün Türk halterini dünya platformunda en üst seviyeye taşımıştır. Önce Naim, ardından Halil efsanelerinin sona ermesiyle halterde "altın çağın" biteceğini iddia edenlere en güzel yanıtı Atina'da Taner Sağır ile Nurcan Taylan vermiştir. Sıradaki daha nice Taner'ler ve Nurcan'lar bu ocaktaki ateşin sönmeyeceğinin göstergesidir. 
Atina yolculuğu öncesi 10 olimpiyat madalyası beklediğini açıklayan spor yöneticilerimizin yüreği, 3'ü altın dört madalya ile görevini yerine getiren bu çocukların başarıları ile ısınmış, onların çizgisi diğerlerine örnek olmuştur. 
Bu arada unutmadan... Aylardır yurtiçi yurtdışı demeden dünyayı dolaşan, yedikleri önünde, yemedikleri ardında, 5 yıldızlı otellerde, kuş sütü eksik ortamlarda, canlarının istediği antrenörlerle çalışan, ancak Atina'da hayal kırıklığı yaratanların da artık sorgulanma vakti geldi sanırız. 
Ülkemiz açısından hiç de parlak geçmeyen bir olimpiyat macerasının doğrularını - yanlışlarını tartışmak, yaklaşan federasyon başkanlığı seçimleri öncesi bazı ağır taşları yerinden oynatmak, sakın kimseyi rahatsız etmesin... 



</TEXT>
</DOC>
