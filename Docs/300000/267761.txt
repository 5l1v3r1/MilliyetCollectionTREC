<DOC>
<DOCNO> 267761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun03.html </URL>
<DATE> 2004/08/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush karşıtı Michael Moore kongrenin en fazla ilgi toplayan isimlerinden 
</HEADLINE>
<TEXT>

     ABD Başkanı George W. Bush'un 2 Kasım seçimleri için partisinin resmen başkan adayı alacağı Cumhuriyetçi Parti'nin New York kongresinde dikkatleri en çok üzerinde toplayan isimlerden biri, Bush karşıtı yaklaşımıyla bilinen yönetmen Michael Moore oldu. 
     Kongrenin açılışına katılan Moore, kongrenin ardından bu hafta, USA Today gazetesine izlenimleri hakkında köşe yazısı yazacak. Kongrede gazeteci akreditasyon kartı taşıyan Moore'un, birkaç kez güvenlik taramasından geçmesi dikkati çekti. Bunun normal olmadığını söyleyen bir gazeteciye karşılık Moore, ''Senin filmin ne kadar başarılı '' diyerek esprili bir yanıt verdi. Moore, ''Fahrenheit 9-11'' adını taşıyan filmiyle Bush'un Irak Savaşı'na karşı çıkmıştı. 
     Moore koltuğuna oturduğu sırada konuşan Senatör John McCain, isim vermeden ''Saddam'ın Irak'ının bir barış vahası olduğuna bizi inandıracak kadar ikiyüzlü film yapımcısı'' sözleriyle Michael Moore'u açıkça eleştirdi. McCain'in Moore'un oturduğu tarafa bakmasının ardından seyirciler arasından Moore'a yönelik yuhalama sesleri yükseldi ve delegeler, ''4 yıl daha '' sözleriyle Başkan Bush'un ikinci dönem başkanlığına destek verdi. Moore ise ''2 ay daha '' diye bağırarak Bush'un sadece seçime kadar vakti kaldığını ima etti. Moore ayrıca, parmaklarıyla McCain'e, ''kaybeden'' Loser anlamına gelen ''L'' işareti yaptı. 
     Yönetmen Moore, ''Filmin karını artıracak şekilde bu filmden bahsettiklerine inanamıyorum'' dedi. Moore, ''Sadece işimi yapmak istiyorum. Bu tarihi bir olay'' derken, oturduğu sıranın başında ve sonunda güvenlik görevlilerinin bulunması dikkati çekti. 
     USA Today gazetesindeki ilk köşe yazısında Moore, Cumhuriyetçi Partilileri, ''ülkenin yalnızca üçte birini temsil ettikleri halde iktidarı ellerinde bulundurdukları için'' tebrik etti. Moore, ''Bizim taraf ise Demokrat Parti , savaşmaktansa uzlaşmaktan yana olan korkaklarla dolu. Sizler öyle değilsiniz'' ifadelerini kullandı. 
     
</TEXT>
</DOC>
