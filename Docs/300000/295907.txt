<DOC>
<DOCNO> 295907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy12.html </URL>
<DATE> 2004/12/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Dışişleri "AB ile istişare devam ediyor, yargı için erken" 
</HEADLINE>
<TEXT>

     Dışişleri Bakanlığı Sözcüsü Namık Tan, AB ile istişare sürecinin devam ettiğini ve kesin bir yargıda bulunmak için zamanın henüz erken olduğunu söyledi. 
     Tan, haftalık basını bilgilendirme toplantısında, bu süreçte karşılıklı istişarelerin yoğun biçimde devam edeceğini ve Türkiye'nin görüşlerinin en üst düzeyde, güçlü şekilde muhataplarına iletileceğini kaydetti. 
     Sözcü Tan, 17 Aralık'a kadar olan sürede tarafların açık ve etraflı istişarelerde bulunduklarını belirterek, ''ikinci taslak diye nitelendirilen metnin önceki akşam üzeri Türk tarafına ulaştığını ve her maddesinin, Hollanda'nın Avrupa İşleri Bakanı Atzo Nikolai ile etraflıca görüşüldüğünü'' kaydetti. 
     ''Gördüğümüz kadarıyla metne üye ülkelerden alınan görüşler konulmuştur'' diye konuşan Tan, dünkü görüşmede bu metne ilişkin olarak Türkiye'nin görüş ve tepkilerinin AB tarafına kapsamlı şekilde iletildiğini belirtti. 
     Tan, görüşmenin, karşılıklı görüşlerin algılanması bakımından yararlı olduğunu düşündüklerini ve Nikolai'nin de, Türk tarafının görüşlerinden çok faydalandığını ve iyimser olduğunu ifade ettiğini kaydederek, ''İstişare süreci devam etmektedir ve henüz kesin bir yargıda bulunmak için erkendir'' dedi. 
     AB daimi temsilcilerinin bugün tekrar toplanacağına işaret eden Tan, Dışişleri Bakanı ve Başbakan Yardımcısı Abdullah Gül'ün Brüksel'de bu akşam AB Komisyonu'nun genişlemeden sorumlu üyesi Olli Rehn ile görüşeceğini, Rehn'in Cuma günü de Brüksel'de Başbakan Recep Tayyip Erdoğan tarafından kabul edileceğini kaydetti. 
     Tan, Bakan Gül'ün, bunun dışında NATO Dışişleri Bakanları sonbahar toplantısı vesilesiyle bugün gideceği Brüksel'deki temaslarında Türkiye'nin güreş ve beklentilerini muhataplarına ileteceğini ifade etti. 
     Sözcü Tan, 13 Aralık'ta da AB Genel İşler Konseyi'nin bakanlar düzeyinde toplanacağını hatırlatarak, ''Bütün bu süreç içinde karşılıklı istişareler yoğun biçimde devam edecektir. Görüşlerimiz en üst düzeyde, güçlü bir şekilde muhataplarımıza iletilmeye devam edecektir'' dedi. 
     
</TEXT>
</DOC>
