<DOC>
<DOCNO> 259533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun19.html </URL>
<DATE> 2004/07/31/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Afganistan... Bir belediye başkanı ile 4 koruması öldürüldü... 
</HEADLINE>
<TEXT>

     Afganistan'ın güneyinde, pusuya düşürülen bir belediye başkanı ile 4 koruması öldürüldü. 
     Helmand eyalet valisinin sözcüsü Muhammed Veli, Hana Şayin bölgesinde Belediye Başkanı Tavos Han'ın aracına ateş açıldığını, saldırıda Han ile 4 korumasının öldüğünü, bir korumanın da yaralandığını söyledi. 
     Sözcü Veli, olayın ardından saldırganların saklandığı sanılan bir köyü askerlerin kuşattığını, saldırganları mutlaka yakalayacaklarını kaydetti. 
     Bu arada, Uruzgan valisi Can Muhammed, eyaletin orta kesimlerinde dün mayın patlaması sonucu, seçimler için çalışan 3 kişinin ağır yaralandığını açıkladı. Saldırıyla ilgili olarak Taliban olduğu belirtilen 2 kişinin yakalandığı belirtildi. 
     Kabil'de ise dün geç saatlerde bir binaya roket saldırısı oldu. Saldırıda can kaybı olmadı. 
     
</TEXT>
</DOC>
