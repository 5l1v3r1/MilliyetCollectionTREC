<DOC>
<DOCNO> 253379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur08.html </URL>
<DATE> 2004/07/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Deprem bölgesinden yürek yakan feryatlar... 
</HEADLINE>
<TEXT>

     2 Temmuz Cuma gecesi depremin ortaya çıkardığı büyük gürültüyle uyanan Doğubayazıt'ın Yığıncalı Köylüleri, yıkılan derme çatma evlerde yaşamını yitiren 18 kişinin yasını tutuyor. 
     Yaşadıkları afetin korkusunu halen üzerlerinden atamayan Yığıncalı Köyü'nde, deprem olgusuyla yaşamayı öğrenmesi gereken ülkemize, ders olacak feryatlar yükseliyor. Depremde enkaz altından kurtarılan ve tedavi gördükleri hastaneden taburcu edilen Aydın kardeşler, enkazından kurtuldukları evlerinin önünde, yaşadıklarını büyük bir zorlukla AA muhabirine anlatmaya çalıştılar. 
     5 yaşındaki kardeşleri Ceylan'ı depremde kaybeden Sevda 8 , Murat 13 , Fırat 3 , Aynur Aydın 6 adlı kardeşler, enkaz altından kurtulmuş olmanın mutluğu ile korku arasında bir duygu yoğunluğu yaşıyorlar. 
     Büyük bir gürültüyle uyandığını ve o anda duvarın üzerine çöktüğünü anlatan Murat Aydın, ''Yerin altına girmiş gibiydim. Konuşamıyordum. Öleceğimi sandım'' şeklinde konuştu. 
     ''Babam böyle bir ev daha yaparsa ben o evde oturmam'' diyen Murat, kurtulduğu için mutlu olduğunu zorlukla ifade ederek, anne ve babalara ''Çocuklarınızı çimentolu evde oturtun'' diye seslenerek, konutların depreme dayanıklı yapılmasını çocukça ifade etmeye çalışıyordu. 
     Deprem anını hatırlamak bile istemeyen Sevda Aydın ise yaşadıklarını sadece ''Çok korktum'' diyerek özetliyor. 
     
     3 ÇOCUKLARINI KAYBETTİLER 

     Depremde çocukları Ayfer 5 , Hacer 2.5 ile 8 aylık Mehmet'i kaybeden Keleş ve Hatice Taşkıran çifti, yıkılan evlerinin enkazının yanına kurdukları çadırda sanki çocukları geri gelecekmiş gibi umutsuz ve büyük bir acıyla bekliyor. 
     Yaşadığı acıyı anlatmakta zorlanan baba Keleş Taşkıran'ın dudaklarından, ''3 çocuğum da öldü. Bu tarif edilmez bir acı'' sözcükleri güçlükle dökülüyor. 
     Köydeki tüm evlerin toprak damlı olduğunu ve çamurdan yapıldığını anlatan Taşkıran, ''Bize şimdiye kadar kimse bu evlerde oturmayın demedi ki...'' diyerek, cahilliğin felaketteki rolünü bir kez daha ortaya koyuyordu. 

     
</TEXT>
</DOC>
