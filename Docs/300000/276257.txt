<DOC>
<DOCNO> 276257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo03.html </URL>
<DATE> 2004/09/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Galatasaray yönetimi eski açık tribünü yıkıyor .. 
</HEADLINE>
<TEXT>

     Seyrantepe’deki spor kompleksi tamamlanıncaya kadar Ali Sami Yen’i kullanacak olan yönetim, eski açık tribünü yıkma kararı aldı 
     
     Yeniden yapılacak 
     Özhan Canaydın yönetimi, Ali Sami Yen Stadı’yla ilgili çok önemli bir karar daha aldı. Seyrantepe’deki arazinin üst kullanım hakkının alınmasının ardından, yeni stadı bu alana yapmayı planlayan Sarı-Kırmızılılar, hasarlı olduğu için kullanılmayan Sami Yen’in eski açık tribününü de yenileme kararı aldı. İdarecilerin, Seyrantepe’deki stat yapılıncaya kadar kullanacak olan Ali Sami Yen’in kapasitesini artırmak için bu yönde görüş birliğine vardığı öğrenildi. 
     
     Kozak doğruladı 
     Yeni sezona yetiştirilmesi planlanan eski açık tribünün 12 bin 500 kişilik olacağı ve böylece Ali Sami Yen’in kapasitesinin 30 bin 500 kişiye çıkarılacağı ifade edildi. Başkan Özhan Canaydın’ın danışmanı Hayri Kozak bu yönde bir düşünceleri olduğunu doğrularken, henüz yıkım tarihi ile ilgili bir karar alınmadığını ifade etti. Ancak projenin gerçekleşebilmesi için Şişli Belediye Başkanı Mustafa Sarıgül’ün ikna edilmesi şart. 
     
</TEXT>
</DOC>
