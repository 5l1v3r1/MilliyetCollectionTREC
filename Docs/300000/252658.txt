<DOC>
<DOCNO> 252658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko12.html </URL>
<DATE> 2004/07/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geçen hafta, ABD Doları önemli para birimleri karşısında dalgalı bir seyir izlerken, altın fiyatları ise geriledi. 
     ABD Merkez Bankası FED 30 Haziran'da yaptığı toplantısında yatırımcılar arasında uzun süredir beklenen kısa vadeli faiz oranını öngörüldüğü gibi yüzde 0.25 puan arttırdı. 
     FED'in iki gün süren Piyasalar Komitesi toplantısı sonucunda kısa vadeli ana faiz oranı yüzde 1.25'e çıktı. 
     FED'in dört yıldan bu yana artırmadığı faiz oranları, ABD'de son 46 yılın en düşük düzeyi olan yüzde 1 oranında bulunuyordu. 
     FED toplantısı sonrasında, bundan sonra, faiz konusunda, gerekmesi halinde daha radikal adımların atılabileceği de vurgulandı. 
     Ekonomistler, 0.25 puanlık bir artışın, ekonomik canlanmayı olumsuz etkilemeyeceğini, FED'in ise faiz oranlarını, yıl sonuna kadar yüzde 2 düzeyine çıkarabileceğini ifade ediyorlar. 
     Tokyo Borsası'nda hafta başında ABD Doları Japon Yeni karşısında artış trendi içinde 107.84 puandan girdi. Cuma günü kapanışta Pazartesi gününe göre 1.2 yen değer kazanarak 109.04 yene çıktı. 
     ABD Doları'nın Avrupa döviz borsalarında önemli para birimleri karşısında pazartesi ve cuma günleri kapanış değerleri şöyle oldu 
     
     
PARA BİRİMİ PAZARTESİ CUMA Japon Yeni 107.86 108.52 İsviçre Frangı 1.2463 1.2329 Kanada Doları 1.3429 1.3254 
     Londra Borsası'nda haftaya 1.2191 dolarda başlayan euro, Cuma günü kapanışta 1.2287 dolara çıktı. 
     Aynı borsada pazartesi 1.8297 dolarda kapanan İngiliz Sterlini de cuma kapanışta 1.8277 dolara indi. 
     
     ALTIN FİYATLARI 
     Altının ons fiyatı bazı borsalarda pazartesi ve cuma günleri kapanış saatleri itibariyle şöyle 
     
     
BORSA PAZARTESİ CUMA Londra 402.00 398.10 Zürih 401.88 397.95 Hong Kong 402.95 394.05 
     Londra Borsası'nda pazartesi 6.04 dolardan kapanan gümüşün ons fiyatı cuma günü 6.02 dolara indi. 
     
     MENKUL KIYMET PİYASALARI 
     ABD Borsalarında yatırımcılar, Irak'ta yönetimin devrine endekslendi. 
     Endekslerden Dow Jones Endeksi ve teknoloji endeksi Nasdaq, haftaya düşüş trendi içinde sırasıyla 10,357.00 puan ve 2,019.82 puandan başladı. 
     Aynı borsada endeksler Cuma günü kapanışta, otomobil firması General Motors ve bilgisayar chips üreticisi Intel'in gelirlerinde öngörülmeyen düşüşlerin etkisiyle geriledi. 
     Dow Jones Endeksi Cuma günü de gerileyerek 10,334.16 puana düşerken Nasdaq Endeksi 2,015.55 puana indi. 
     Haftaya yükseliş trendi içinde 11,884.06 puandan giren Tokyo Borsası'nda Nikkei Endeksi, hafta sonunda Pazartesi gününe göre, 162.57 puan değer kaybederek, 11,721.49 puana indi. 
     
</TEXT>
</DOC>
