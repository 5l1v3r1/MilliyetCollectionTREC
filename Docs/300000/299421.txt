<DOC>
<DOCNO> 299421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun18.html </URL>
<DATE> 2004/12/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tony Blair'den Bağdat'a sürpriz ziyaret 
</HEADLINE>
<TEXT>

     İngiltere Başbakanı Tony Blair, sürpriz bir ziyaretle Irak'ın başkenti Bağdat'a geldi. 
     Bağdat'a sürpriz ziyarette bulunan İngiltere Başbakanı Tony Blair, Irak'taki seçim görevlilerini ''kahraman'' olarak nitelendirdi. 
     Bağdat'ı ilk kez ziyaret eden Blair, geçici Irak Başkanı İyad Allavi ile ortak basın toplantısı düzenledi. Irak seçim komisyonu üyeleriyle bir araya geldiğini söyleyen Blair, onlara yeni Irak'ın yaratılmasında kahraman olduklarını anlattığını, bu kişilerin Irak halkının kaderini belirleyecek bir şansa sahip olması için her gün hayatlarını riske attıklarını söyledi. 
     Irak'ta terör ve demokrasi arasında bir savaş bulunduğunu belirten Blair, ayrıca gelecek ayki seçimlerin planlandığı gibi yapılacağından umutlu olduğunu belirtti. 
     Allavi de, ''İngiliz güçlerinin de dahil olduğu ABD liderliğindeki çokuluslu gücün amacının, salt Irak'a demokrasi getirmek değil, bölgedeki barış ve istikrarı garantiye almak'' olduğunu söyledi. 
     Şiddet eylemleri nedeniyle ertelenmesi istenen seçimlerin gelecek ay yapılması vaadine bağlı olduklarını belirten Allavi, seçimler yaklaşırken şiddet olaylarının da tırmanabileceğini tahmin ettiklerini kaydetti. 
     Ürdün üzerinden Bağdat'a gelen Blair, burada seçim komisyonu dışında çokuluslu gücün komutanı Amerikalı General George W. Casey ve İngiliz Korgeneral John Kiszely ile de bir araya geldi. 
     Irak'tan sonra bugün İsrail ve Filistin'e gitmesi beklenen Blair'in sürpriz Bağdat ziyareti, güvenlik gerekçesiyle daha önceden duyurulmamıştı. 
     ABD'nin Irak savaşında en yakın müttefiki olan İngiltere, çoğu Basra yakınlarında konuşlanan 9800 askerle ABD'den sonra Irak'taki en büyük yabancı askeri gücü oluşturuyor. 
     
</TEXT>
</DOC>
