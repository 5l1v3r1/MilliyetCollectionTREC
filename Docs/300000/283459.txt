<DOC>
<DOCNO> 283459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy02.html </URL>
<DATE> 2004/10/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Berlin'de bugün kritik pazarlık var 
</HEADLINE>
<TEXT>

     AB'nin 17 Aralık'taki zirvesinde üyelik müzakerelerinin açılması için en yoğun pazarlıklardan biri bugün Berlin'de yapılıyor. Başbakan Tayyip Erdoğan, AB'nin önde gelen iki ülkesinin lideri Fransa Cumhurbaşkanı Jacques Chirac ve Almanya Başbakanı Gerhard Schöreder ile görüşecek. 
     Erdoğan ve Schöreder, müzakerelerin 2005'in ilk çeyreğinde açılması için Fransız lideri iknaya çalışacak. 
     Üçlü zirvenin asıl sebebi, THY ile Fransız-Alman ortaklığı Airbus şirketi arasında 36 adet yolcu uçağı alım-satım anlaşmasının imza töreni. Ancak üç lider, bu vesileyle Türkiye-AB ilişkilerini ele alacak. Avrupa Komisyonu'nun Türkiye ile müzakerelerin başlaması tavsiyesi sonrası Paris'te yoğun tartışma başlamıştı. 
     Zorda kalan ve Türkiye'nin üyeliğinin gelecekte referanduma sunulacağını açıklayan Chirac'ın, müzakerelerinin 2005 sonu ya da 2006 başında başlatılmasını isteme olasılığı kaygı veriyor. Erdoğan, Schöreder'in desteğiyle Chirac'tan söz almayı umuyor. Bir Dışişleri yetkilisi, "Tarih Chirac'ın iki dudağı arasında. Onu almaya çalışacağız" dedi. Erdoğan'ın üçlü zirvede şu mesajları vermesi bekleniyor 
     Kopenhag zirve bildirisi, koşullar oluştuğunda müzakerelerin gecikmeksizin başlatılacağını söylüyor. Bunun altında Fransa'nın da imzası var. 
     Helsinki zirvesi sonuç bildirisi de Türkiye'nin adaylığını tescil ederken, ayrımcılık yapılmayacağı yer alıyor. Komisyon'un Türkiye'ye önerdiği müzakere yöntemi ise diğer ülkelerden farklı. 'Müzakerelerin açık uçlu olması, serbest dolaşım gibi konularda kalıcı sınırlamaları' gibi unsurlar kalksın. 
     
</TEXT>
</DOC>
