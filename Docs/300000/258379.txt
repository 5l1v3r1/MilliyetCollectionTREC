<DOC>
<DOCNO> 258379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/ekonomi/eko03.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yolsuzluklar 660 milyar dolara mal oldu' 
</HEADLINE>
<TEXT>


ZAFER ATAMER Cenevre 

Merkezi Cenevre'de bulunan 'Uluslararası Yolsuzlukları İnceleme Örgütü'nün İsviçre Bölümü Başkanı Prof. Haluk Gürsel, dünyadaki yolsuzluklar hakkında çarpıcı açıklamalarda bulundu. 
ABD'deki yolsuzluklar hakkında hazırlanan rapor dünyada yolsuzlukların nasıl yapıldığını gözler önüne seriyor. Yapılan ve yakalanan yolsuzlukların devlete ve özel şirketlere geçen yıl 660 milyar dolara mal olduğunu belirten Gürsel şöyle konuştu "ABD'de yolsuzlukların kişi başına faturası 14 bin dolar. Yolsuzluk yoluyla çalınan paraların miktarı, yapanın mevkisiyle ve yüksekliğiyle doğru orantılı. Örneğin genel müdürlerin yolsuzlukları çalışanlarınkinden 14 kat çok." 
Gürsel, "Denetçi ve müfettişler olayların yalnız yüzde 23'ünü yakalamış. İhbar yoluyla yakalananların oranı yüzde 43. İhbarcıların yüzde 60'ı şirket çalışanları veya bürokratlar" dedi. 


</TEXT>
</DOC>
