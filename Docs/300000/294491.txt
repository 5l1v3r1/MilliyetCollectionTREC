<DOC>
<DOCNO> 294491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo02.html </URL>
<DATE> 2004/12/03/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Ülkerspor, Benetton'u yenerek Avrupa Liginde şansını artırdı 
</HEADLINE>
<TEXT>

     Basketbol Erkekler Avrupa Ligi C Grubu'nda, deplasmanda İtalya'nın Benetton Treviso takımını 65-50 yenmeyi başaran Ülkerspor'da, Antrenör Ergin Ataman, çok iyi hazırlandıkları maçı kazanarak, grupta şanslarını yeniden güçlendirdiklerini söyledi. 
     Ataman, Basketbol Federasyonu'nun resmi internet sitesinde yaptığı açıklamada, oyuncularının performansından memnun olduğunu belirterek, ''Birkaç haftadan beri iyi bir oyun sergiliyorduk. Herkes büyük özveriyle mücadele ediyordu. Bu maçta iki önemli nokta var Savunma ve oyunun kontrol edilmesi. Çok iyi çalıştık. Oyuncularım çok net şutlar buldu. Treviso'da kazanmak çok büyük mutluluk'' dedi. 
     Ataman, bu galibiyetle gruptaki şanslarını artırdıklarını ve sahalarında kaybettikleri Pau Orthez maçının olumsuzluğunu da ortadan kaldırdıklarını ifade etti. 
     
</TEXT>
</DOC>
