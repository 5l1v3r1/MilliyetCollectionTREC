<DOC>
<DOCNO> 266502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun05.html </URL>
<DATE> 2004/08/26/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
ABD'de protestan nüfus tarihin en düşük seviyesine indi 
</HEADLINE>
<TEXT>

     Yapılan bir araştırma, tarihsel olarak Amerikan nüfusunun hep çoğunluğunu teşkil eden Protestan nüfusun ABD tarihinin en düşük seviyesine gerilediğini ortaya koydu. 
     Chicago Üniversitesi Araştırma Merkezi tarafından yapılan bir araştırma, kendilerini Protestan olarak tanımlayan Amerikalıların oranının ciddi şekilde düştüğünü ve bu oranın yakında yüzde 50'nin altına ineceğini gösterdi. Böylece, Amerikan nüfusunun önümüzdeki yıllarda tarihinde ilk kez çoğunluğu Protestan olmayan bir toplum haline geleceği kaydedildi. 
     Yaşlı Amerikalıların hala Protestan dininin pratiklerine riayet etmeye çalışmasına rağmen, Protestan olarak yetişen daha genç yetişkinlerin yüzde 10'unun son on yılda kendilerini hiç bir dine ait hissetmediklerini söyledikleri kaydedildi. 
     İnsanları kiliselere çekmek için kiliselerde ibadetin yanı sıra, eğlenceye ve hatta rock'n roll'a kadar cezbedici etkinlikler düzenlenmesine rağmen, kilise müdavimlerinin sayılarının her geçen gün azalmakta olduğu ifade edildi. 
     Müdavim eksikliğinden dolayı Valley Nebraska'daki First Methodist kilisesinin kapısına kilit vurulduğu bildirilirken, Protestan nüfus azaldıkça yeni kiliselerin de kapılarına kilit vurmak zorunda kalacağına dikkat çekiliyor. 
     Baptistler, Presbiteryanlar ve Methodistler olmak üzere üç kolu bulunan Protestanlık inancına ait kiliselerin eskiden farklılıklarını öne çıkararak birbirleriyle rekabet ettikleri bazı bölgelerde, bugün işbirliği imkanlarını artırarak ayakta kalabilmek için benzerliklerini öne çıkardıkları ifade ediliyor. 
     
</TEXT>
</DOC>
