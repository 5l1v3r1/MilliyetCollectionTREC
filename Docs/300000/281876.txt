<DOC>
<DOCNO> 281876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy11.html </URL>
<DATE> 2004/10/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye'nin yolsuzluk derecesi yükseldi... 
</HEADLINE>
<TEXT>

     Uluslararası Saydamlık Örgütü'nce Transparency International hazırlanan ''2004 Yolsuzluk Algılama Endeksi'' açıklandı. Buna göre, Türkiye, ''rüşvet ve yolsuzluk algılama endeksi temiz ülke'' sıralamasında 146 ülke arasında 77. sırada yer aldı. 
     Örgütün Türkiye bölümü olarak faaliyet gösteren Toplumsal Saydamlık Hareketi Derneği'nde düzenlenen basın toplantısında Dernek Başkanı Erciş Kurtuluş, endeksin bugün aynı anda 130 ülkede açıklandığını söyledi. 
     Kurtuluş, şunları kaydetti 
     ''Türkiye, '2004 Rüşvet ve Yolsuzluk Algılama Endeksi'nde 'temiz ülke' sıralamasında 146 ülke arasında 77. sırada yer aldı. Türkiye, geçen yıl da 133 ülke arasında 77. sıradaydı. Ancak önemli olan sıradan çok, 10 üzerinden verilen yolsuzluk derecesi. Geçen yıl 10 üzerinden 3.1 olan yolsuzluk derecesi, bu yıl 3.2'ye yükseldi. Mütevazı de olsa bir artışın olması, Türkiye'nin bu konuda iyiye doğru gittiğini gösteriyor.'' Bu araştırmanın, aralarında Columbia Üniversitesi, Dünya Bankası'nın bulunduğu 12 bağımsız araştırma kuruluşu tarafından gerçekleştirildiğini anlatan Kurtuluş, bu kapsamda ülkelerde 18 anket uygulandığını bildirdi. 
     Kurtuluş, Türkiye'ye ilişkin 13 anketin uygulandığını ifade ederek, ''Bu anketler, daha çok Türkiye ile ticari iş yapan uluslararası kuruluş temsilcilerine uygulandı. Bunun yanı sıra Türkiye'de de, bizim gibi sivil toplum örgütleri ve bazı işadamları ile de görüşmeler yapıldı'' dedi. 
     Erciş Kurtuluş, Finlandiya'nın bu yıl da birinciliği bırakmadığını vurguladı. 
     ''Türkiye'nin alt sıralarda yer almasının nedenleri''ne ilişkin görüşlerini de anlatan Kurtuluş, sözlerini şöyle sürdürdü ''Milletvekili dokunulmazlığının kürsü dokunulmazlığı ile sınırlandırılmasının gerçekleştirilememesi, Siyasi Ahlak Yasası'nın çıkarılamaması, yargıdaki kirlenmenin yolsuzluk odaklarına güç ve cesaret verecek düzeye çıkması, toplumsal ahlakın giderek zayıflaması, siyasi partilerde, yargıda, bürokraside 'benim hırsızım iyidir' anlayışının ve katı mesleki korumacılığın önlenememesi, her vesileyle çıkarılan af kanunlarıyla yolsuzluğun özendirilmesi, yolsuzluklara karşı çıkanların karalama kampanyaları karşısında yalnız bırakılmaları.'' 
     
     ''TERSİNE DÖNÜŞÜN NEDENLERİ''.. 
     ''Bu sebeplerin 4'te 1'inin bile bir ülkenin 'kirli sayılması' için yeterli olduğunu'' kaydeden Kurtuluş, ''Türkiye'nin yolsuzluk derecelerinde son yıllarda görülen kötüleşme eğilimindeki tersine dönüşün'' nedenlerini de şöyle açıkladı 
     ''Hükümetin AB sürecinde yolsuzlukla mücadeleye ilişkin yasal düzenlemeleri ele almaya ve gerçekleştirmeye başlaması, finans sektöründe yapılaşan yolsuzluk ve hortumlama mekanizmasının kontrol altına alınmaya ve yolsuzlukları yapanların cezalandırılmasına başlanması, bazı büyük yolsuzluk iddialarının TBMM'de yeniden ele alınarak Yüce Divan kurumuna işlerlik kazandırılması, Bilgiye Erişim Yasası'nın sınırlı biçimde de olsa hayata geçirilmesi.'' Kurtuluş, ''Türkiye'nin 'temiz ülke' olabilmesi için derecesinin en kısa zamanda 6'ya çıkması gerektiğini'' vurgulayarak, ''bu sürecin hızlandırılması için Yolsuzlukla Mücadele Kanunu tasarısının kapsamının genişletilmesi, Siyasi Ahlak Yasası'nın ivedilikle çıkarılması, teftiş kurullarının kaldırılmasına yönelik karardan vazgeçilmesini beklediklerini'' sözlerine ekledi. 
     
</TEXT>
</DOC>
