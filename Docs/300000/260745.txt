<DOC>
<DOCNO> 260745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun03.html </URL>
<DATE> 2004/08/05/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Adaylar Iowa'da... Kerry elinde mısırla konuştu, Bush çiğ mısır yedi... 
</HEADLINE>
<TEXT>

     Deniz Arslan 

ABD'de 2 Kasım'da yapılacak başkanlık seçiminde yarışacak olan ABD Başkanı George W. Bush ile Demokrat Parti Başkan Adayı John Kerry, seçim kampanyaları için aynı zamanda aynı eyaleti seçip, birbirlerine üç sokak ötede miting düzenlediler. 
     Iowa Eyaleti'nde Davenport Kenti'nde kampanya yapan Bush yeniden seçilmesi halinde ekonomik fırsatların artırılmasına çalışacağını, rakibi Kerry ise ekonomiyi ''tamir edebileceğini'' söyledi. 
     ABD Başkanı Bush, 2000 seçiminde, Iowa'yı, Demokrat rakibi Al Gore karşısında 4 bin 144 oyla kaybetmişti. Bush, Kerry'nin neden kendisiyle aynı zamanda Iowa'da olduğunu soran bir gazeteciye, ''ona sorun'' diyerek yanıt verdi. 
     Bush, kendi yönetimi sırasında sadece geçen yıl Iowa'da 11 bin yeni iş yaratıldığını, işsizlik oranının düşürüldüğünü söyledi. Ülke genelinde ekonomi, eğitim, sağlık, tarım ve terörle savaşta ilerleme kaydedildiğini belirten Bush, Irak Savaşı'nı açmakta haklı olduğunu da savundu. 
     Öte yandan, her iki liderin seçim kampanyası önemli ölçüde güvenlik görevlisini bölgeye çekince, fırsatçılar bu durumdan yararlanmaya kalktı. Polis, başkan adayları konuşurken Davenport'ta tam 3 banka soygunu yapıldığını bildirdi. 
     Demokrat Parti Başkan Adayı Kerry, mısır üreticisi Iowalılar'a şirin görünmek için iki elinde mısır sallarken, bundan geri kalmayan ABD Başkanı Bush, çiğ mısır yedi. 
     Bush ve Kerry Iowa'da aynı anda kampanya yaparken, başkan yardımcısı adayları da başka önemli eyaletlerde boy gösterdi. Kerry'nin Başkan Yardımcısı Adayı John Edwards, Arkansas'ta miting düzenledi. ABD Başkan Yardımcısı Dick Cheney ise seçim için önemli bir başka eyalet olan Wisconsin'de LaCrosse fabrikasını ziyaret etti. 
     
</TEXT>
</DOC>
