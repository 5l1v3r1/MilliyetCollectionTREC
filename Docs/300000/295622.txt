<DOC>
<DOCNO> 295622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo32.html </URL>
<DATE> 2004/12/07/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Gençlerbirliği'nde sarı kart cezalıları Mehmet ve Baki bu hafta yok 
</HEADLINE>
<TEXT>

     Gençlerbirliği, bu hafta kendi sahasında yapacağı Denizlispor maçı hazırlıklarını bugün gerçekleştirdiği antrenmanla sürdürdü. 
     Beştepe İlhan Cavcav Tesisleri'nde, teknik direktör Oğuz Çetin yönetimindeki idman yaklaşık 1.5 saat sürdü. Antrenmanda tüm futbolcular yer alırken, maçın taktik çalışması üzerinde duruldu. 
     Başkent ekibinde, sarı kart cezalıları Mehmet Nas ve Baki Mercimek, Denizlispor karşısında forma giyemeyecek. 
     
     KOMBİNE KART SAHİPLERİNE ÇAĞRI 
     Gençlerbirliği Kulübü Yönetim Kurulu, kombine kart sahibi taraftarlara çağrıda bulunarak, kartlarının numaralandırılması gerektiğini açıkladı. 
     Kulübün internet sitesindeki açıklamaya göre, taraftarların yarından itibaren Beştepe İlhan Cavcav Tesisleri C bloktaki Halkla İlişkiler Bölümü'ne başvurmaları gerekiyor. Kırmızı-siyahlı taraftarlara istedikleri bölümden numara verilebilecek. Numaralı kapalı tribün kombine kartları için ise böyle bir zorunluluğun olmadığı bildirildi. 
     Galatasaray ile geçen hafta yapılan maç öncesinde stada gelen taraftarlardan kombine kartları toplanmıştı. 
     
</TEXT>
</DOC>
