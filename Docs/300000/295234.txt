<DOC>
<DOCNO> 295234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy40.html </URL>
<DATE> 2004/12/06/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bütçe görüşmeleri... İşsizliğin, önemli ekonomik ve sosyal sorunu 
</HEADLINE>
<TEXT>

     Devlet Bakanı Ali Babacan, işsizliğin, Türkiye'nin en önemli ekonomik ve sosyal sorunu olduğuna işaret ederek, bu konuda son dönemde olumlu sinyaller almaya başladıklarını söyledi. 
     Plan ve Bütçe Komisyonu'nda DPT, Hazine Müsteşarlığı, Maliye Bakanlığı ve Gelir bütçesi üzerinde milletvekillerinin soru ve eleştirilerini yanıtlayan Babacan, Türkiye ekonomisinin son 2 yılda çok önemli ilerlemeler sağladığını ve dünyanın ilgi odağı haline geldiğini ifade etti. Türkiye ekonomisinin ciddi krizler yaşadığını kaydeden Babacan, ''Bu yangınla mücadelede ne enflasyon üretme yolunu seçtik ne de bütçe açıklarına dayalı bir ekonomiyi canlandırdık. Borçlarımıza da sadık kaldık'' dedi. 
     Son 2 yılda Türkiye ekonomisinin ''iyiye mi kötüye mi gittiği'' sorusuna hiçkimsenin ''hayır'' diyemeyeceğini belirten Babacan, daha üzerinde çalışılması gereken alanlar olduğunu vurguladı. 
     İşsizliğin, Türkiye'nin en önemli ekonomik ve sosyal sorunu olduğuna işaret eden Babacan, ancak son dönemde işsizlik konusunda da olumlu sinyaller almaya başladıklarını kaydetti. Yüksek büyümenin, beklenenden daha erken zamanda işsizlik rakamlarında düşüşü de beraberinde getirdiğini anlatan Babacan, '' Bu başarı şunundur, bunundur biz bunun derdinde olmadık. Biz dedik ki, çalışalım, Türkiye için doğru bildiğimiz şeyleri yapalım, başarı kimindir bunu da halkımız takdir etsin'' diye konuştu. 
     
     ''SOKAKTA ÇÖP TOPLAYAN İNSANLAR...'' 
     Sokaklarda çöp toplayan insanlarla ilgili olarak ''onlar alınlarının teriyle para kazanan kişiler'' diyen Babacan, ''Bu tür manzaralar sadece Türkiye gibi gelişmekte olan ülkelerde görülen manzaralar değil. Dünyanın en gelişmiş ülkelerinde bile metroda yatıp kalkan insanlar var. Başkasına muhtaç olmadan kendi alın teriyle para kazanan herkese saygı duymak gerekir'' dedi. 
     Türkiye'nin, kişi başına milli geliri 4 bin doları biraz geçen bir ülke olduğunu, milli geliri 25-35 bin olan ülkelerle karşılaştırıp beklentilere girmemek gerektiğini ifade eden Babacan, gelir dağılımında 2002 yılından 2003 yılına olumlu gelişmeler yaşandığına dikkati çekti. Babacan, ''Hem GSMH büyüyor hem de gelir dağılımında uçurum yavaş da olsa kapanmaya başlamıştır. Hükümet'in 2 yıldır uyguladığı dar gelirli kesime yönelik politikalar bu sonuçta önemli rol oynamıştır'' dedi. 
     
     KATILIM ÖNCESİ EKONOMİK PROGRAM 
     Katılım Öncesi Ekonomik Program'a yönelik eleştirilere karşın Babacan, bunun hazırlığına Mart ayında başlandığını ve 30 Kasım'da AB'ye iletildiğini, 1 Aralık'ta da kamuoyuna açıklandığını hatırlarak, şöyle konuştu 
     ''Orada ne kadar tablo, sayı, rakamsal analiz, hedef görüyorsanız, bunların hepsi bizim kendi çalışmamızdır. Şu gerçeği kabul etmemiz lazım Türkiye'nin kronik ekonomik sorunları var. On yıllardır süren sorunlar bunlar. Bunların çözümü için izlenmesi gereken politikalar da bilinmeyen politikalar değil. Borç stokunu düşürmeye niyetlenen ve aklı başında politika uygulayan her ülkede izlenen politikalardır. Biz bunu seçimlerden çok önce açıkladık yüksek faiz dışı fazla üretmek zorundayız dedik. Bunu ilan ettiğimizde ne IMF ne Dünya Bankası ile tanışmıştık. 
     Katılım Öncesi Ekonomik Program'da ne yazdıysak, Türkiye için doğru olduğuna inandığımız şeylerdir. İnanmadığımız hiçbir şeyi yapmadık, bundan sonra da yapmayız. Bunun tarihi önemli. Bunu AB'ye 30 Kasım'da, kamuoyuna ise 1 Aralık'ta ilan ettik. 17 Aralık'a henüz var. Bu şu demek, 17 Aralık'ta ne olursa olsun uygulayacağımız ekonomik program budur. Henüz IMF ile anlaşma sağlamış değiliz, müzakereler sürüyor, henüz son nokta konulmamış. 30 Kasım'da AB'ye teslim etmekle, uygulayacağımız program budur dedik. AB, Dünya Bankası, IMF bakıp inceler. Bu bizim kendi yerli programımızdır.'' 
     
     EKONOMİK VE SOSYAL KONSEY 
     Babacan, Ekonomik ve Sosyal Konsey'in kendi dönemlerinden önce bir kez bile toplanmadığını, 2 yıl içinde ise 4 kez toplandığını hatırlatarak, Konsey'in yapısıyla ilgili olarak AB'den gelen eleştiriler bulunduğunu söyledi. Babacan, AB'nin, ''amacı doğru ama kompozisyonu ile ilgili yapmanız gereken şeyler var'' eleştirlerini de dikkate alarak Konsey'in yapısında bazı değişiklikler yapacaklarını, ama mutlaka canlı tutacaklarını bildirdi. 
     
     KAMU BANKALARININ DURUMU 
     Babacan, Ekim 2002'de reel faizin yüzde 33.2, bugün itibarıyla yüzde 12-13'e olduğunu belirterek, bunun hala yüksek olduğunu vurguladı. Babacan, ''Nereden nereye bu rakama inildiğine bakıldığında kaydedilen gelişe oldukça olumludur'' dedi. 
     Halk Bankası ve Ziraat Bankası'nın görev zararları nedeniyle Hazine'nin verdiği özel tertip iç borçlanma senedi toplamanın 23.7 katrilyon lira olduğunu belirten Babacan, şunları kaydeti 
     ''Kamu bankaları adeta bir başka harcama kapısı olarak kullanılmış. Bazı görevler yüklenmiş bu bankalara, zarar etme görevleri yüklenmiş. Bu bankalar tarafından usulsüz krediler kullandırılmış, tahsil edilemeyeceği biline biline...Çünkü devam eden çok dava var. Bu zararlar oluşmuş ve 23.7 katrilyonluk iç borç bu bankalara verilmiş, iç borç kağıtları nedeniyle. 
     Halk Bankası'nın 2003 yılı sonu itibarıyla karı 486 trilyon, 2004 yılı Ekim ayı sonu itibarıyla 466 trilyon lira. Devlet iç borçlanma senetlerinin net getirisinin kar içindeki payı, 2003'te yüzde 60 iken 2004'te yüzde 50...Ziraat Bankası'nın 2003'te karı 1 katrilyon 70 trilyon, 2004 yılının ilk 10 ayında ise 1 katrilyon 410 trilyon. Bu bankaların içinden geçmiş olduğu ciddi sıkıntılardan sonra bankalarımız artık normal bankacılık fonksiyonlarını yerine getirmeye başlamış durumdadır. 2002 yılında Ziraat Bankası'nın faiz dışı gelirlerinin faiz dışı giderlere oranı yüzde 30 iken, Kasım 2004'te yüzde 48'e çıkmış durumdadır. Bankalarımızın performansı oldukça sevindirici ve ticari ilkeler doğrultusunda çalışıyorlar.'' Babacan, bankaların genel stretejisini ortaya koyduklarını, ticari kararları kendilerinin aldığını belirterek, 2 yıl içinde kamu bankalarına spesifik bir direktifleri olmadığını bildirdi. Babacan,, ''Arkadaşlarımızın hepsi özel bankalardan gelmiştir. Onlara direktifimiz, özel bankalar nasıl çalışıyorsa siz de öyle çalışın, zarar yok, size zarar yüklemeyiz, siz de ticari prensiplere göre çalışın diyoruz, başka bir talimatimiz yok'' dedi. 
     
     SAYIŞTAY İLE HAZİNE İLİŞKİSİ 
     Babacan, Sayıştay ile Hazine ilişkisinde geçmiş dönemlerde sorun yaşandığını hatırlatarak, bunun tamamını çözdüklerini söyledi. Hazine'nin tüm hesap ve kayıtlarının Sayıştay denetimine açık olduğunu belirten Babacan, Sayıştay'ın 1996-2002 arasında dış borçlar hesabına uygunluk vermediğini, ancak sorunların giderilmesi nedeniyle uygunluk verdiğini ifade etti. 
     2003 yılı itibarıyla yapılan yasal düzenlemeyle dış kredili projelerde bütçede ödeneği olmadan harcama yapılamayacağını belirten Babacan, ''Kredisi hazır da olsa da bütçede ödeneğinin olması gerekiyor. Kayıtdışı olarak tanımlanan eski uygulamanın artık olması mümkün değil. Ama bazı kuruluşlardan bu tür talepler geliyor'' dedi. 
     
</TEXT>
</DOC>
