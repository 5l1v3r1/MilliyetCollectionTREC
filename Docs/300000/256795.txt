<DOC>
<DOCNO> 256795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko18.html </URL>
<DATE> 2004/07/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İkinci altı ayda istikrarın daha iyi olacağını düşünenlerin sayısı azaldı 
</HEADLINE>
<TEXT>

     Yabancı Sermaye Derneği'nin YASED üyelerinin yüzde 46'sı, doğrudan yabancı yatırımlar için ekonomik ortamın daha iyiye gideceğini düşünüyor. 
     YASED tarafından gerçekleştirilen ''YASED Barometre-Haziran 2004'' araştırmasının sonuçları, basın toplantısıyla kamuoyuna açıklandı. 
     Araştırma sonuçlarına göre, üyelerin yüzde 30'u ekonomik büyümenin hızlanacağını, yüzde 7'si yavaşlayacağını, yüzde 63'ü ise sabit kalacağını belirtti. 
     Enflasyon hızının yavaşlayacağını düşünenler yüzde 37 iken, sabit kalacağını düşünenler yüzde 49... Üyelerin yüzde 30'u döviz kurunun enflasyondan daha hızlı artacağını, yüzde 18'i daha yavaş artacağını, yüzde 52'si enflasyona paralel seyredeceğini belirtirken, ''faiz oranları hızlanacak'' diyenlerin oranı yüzde 10, ''faiz oranları yavaşlayacak'' diyenlerin oranı yüzde 37 ve sabit kalacak diyenlerin oranı yüzde 51 oldu. 
     Araştırmaya katılanların yüzde 46'sı doğrudan yabancı yatırımlar için ekonomik ortamın daha iyiye gideceğini, yüzde 3'ü daha kötüye gideceğini ve yüzde 51'i değişmeyeceği yönünde görüş belirtti. 
     Barometre araştırmasında üyeler, GSMH artışının bu yıl ve 2005 sonunda da yüzde 4.9 olacağını, bu yıl sonunda TÜFE'nin yüzde 12.0 ve TEFE'nin yüzde 12.4, 2005 sonunda TÜFE'nin yüzde 9.8 ve TEFE'nin yüzde 9.7 oranlarında gerçekleşeceğini tahmin ettiler. 
     Doların yıl sonunda 1 milyon 608 bin 322 lira ve gelecek yıl sonunda 1 milyon 769 bin lira, euronun yıl sonunda 1 milyon 942 bin 125 lira ve gelecek yıl sonunda 2 milyon 124 bin 40 lira olacağı öngörüldü. 
     Faiz oranlarının ise bu yıl sonunda yüzde 23.0 ve 2005 sonunda yüzde 17.6 olacağı tahmin edildi. 
     
     EKONOMİK İSTİKRAR 
     YASED'in araştırmasında, önceki 6 ay ve gelecek 6 aya ilişkin üyelerin görüşlerine de yer verildi. 
     Ekonomik istikrarın önceki 6 ayda dahi iyi olacağını düşünenlerin oranı yüzde 51 iken, bu oran sonraki 6 ayda yüzde 39'a düştü. Önceki 6 ayda aynı kalacağını düşünenler yüzde 39 iken, sonraki 6 ayda bu oran yüzde 57'ye yükseldi. 
     Ekonomik istikrarın daha kötü olduğunu belirtenlerin oranı ise 6 puan gerileyerek, yüzde 4 oldu. 
     Önceki 6 ayda finansal ortamın daha iyi olduğunu düşünenler yüzde 50, daha kötü olduğunu düşünenler yüzde 13 ve aynı olduğunu düşünenler yüzde 37 iken, sonraki 6 ayda üyelerin yüzde 40'ı daha iyi, yüzde 10'u daha kötü ve yüzde 50'si aynı olacağı tahmininde bulundu. 
     Yabancı sermaye, yasal çerçeve, fikri mülkiyet hakları, imtiyaz, uluslararası tahkim ve rekabeti koruma konularının sonraki 6 ayda dahi iyi olacağı öngörüldü. 
     
</TEXT>
</DOC>
