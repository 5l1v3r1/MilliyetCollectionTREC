<DOC>
<DOCNO> 296121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/spor/ysenay.html </URL>
<DATE> 2004/12/09/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Al sana fark 
</HEADLINE>
<TEXT>



Manchester, bilmem kaç tane şöhretini ülkesine bırakarak gelmiş İstanbul'a... Fenerbahçe ise komple kadrosuyla yarışıyor sahada... O zaman ne olması gerekir futbol adına Herhalde Fenerbahçe'nin her türlü futbol dengelerinde Manchester'dan çok üstün oynaması... 
Öyle de oynanıyordu aslında... Fenerbahçe biraz da ilk maçta kırılmış onurunun rövanşını tatmak adına oyuna asılıyor ve İngilizler'den daha atak, gole yakın üstünlükleriyle götürüyordu 90 dakikadaki temposunu... 
Ancak futbolun temel ögelerinin başında gelen "dar alanlardan kısa paslarla çıkabilme" ustalıklarında Manchester, yenilgiye rağmen daha gerçekçi oynuyor, Fenerbahçe'ye gol attırmama üstüne kurulu Ferguson taktiğini oyunda korumak adına tüm gayretleriyle çalışıyorlardı. Gerçi Aurelio, Tuncay, Nobre ve tüm takım kazanma adına "yeminli bir tavırla" gol kovalıyor, tabii Alex bilinen sihirbazlıklarıyla bu tarihi galibiyette Tuncay ile birlikte sahanın yıldız futbolcuları olmayı hak ediyordu... Ancak yenilgiye karşın İngilizler'in top Fenerbahçe'deyken hemen "kırmızı alarma" geçmeleri ve son derece disiplinli şekilde çalışmaları, futbol oyununun ne kadar da ciddi bir meslek olduğunu işaretliyordu tüm tribünlere... 

Tuncay'ın gecesi 
Özellikle ikinci yarıda çok da istekli çalışan Fenerbahçe on biri yine Alex'in "düşünce ve tekniği kullanma" üstünlüklerini her atakta sergiliyor, Nobre ve Tuncay çalışkanlıklarıyla İngiliz defansını allak bullak ediyordu. Sanırım kenardaki Manchester teknik kulübesi de özellikle Tuncay'ın gollerini ve Alex'i hayranlıkla izlemekteydi Ferguson başta olmak üzere... Özetle son haftaların gösterişli, "çabuk oynama ve topu çabuk kullanma" hünerleriyle rakip kaleyi hücum ambargosu altına alan Fenerbahçe, Tuncay ile bulduğu gol sayılarıyla gecenin patronu oluyor, Sarı - Lacivertliler hem futbolunu, hem de kazanma üstüne kurduğu futbol mantığını yedire yedire kabul ettiriyordu anlı şanlı rakibine... 
Günün en çalışkan oyuncusu ve skor tabelasını golleriyle süsleyen futbolcusu Tuncay'dı muhakkak... Enfes gollere imza atmasını her maçta bekleyenlerin önde geleniyiz... Dünkü büyük sonuç üstüne bağlarsak sözlerimizi, buğulu gözlerle ayrıldığımız Manchester'deki ilk maç sonrası bu hesaplaşmadan "güle oynaya" çıktık ya, bu ders yeter de artar bile mağrurdan öte "ukala" İngilizler'e... 



</TEXT>
</DOC>
