<DOC>
<DOCNO> 293701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/civaoglu.html </URL>
<DATE> 2004/12/01/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Prova 
</HEADLINE>
<TEXT>


Bugün Fransa'da adı konmamış bir "Türkiye referandumu" yapılıyor. 
Fransız Sosyalist Partisi'nin tüm üyeleri sandığa gidecekler ve yeni Avrupa Anayasası için "EVET" veya "HAYIR" oyu kullanacaklar. 
"EVET" oyları daha fazla çıkarsa, zaten merkez sağ partiler de "EVET" eğilimli oldukları için, Cumhurbaşkanı Chirac'ın eli kuvvetlenecek. 
Çünkü... Avrupa Anayasası için Fransa'yı büyük referanduma götürecek olan kişi o. 
Referandumu alacağı anlaşıldığında siyasi statüsü "proteinlenmiş" olacak. 
17 Aralık'ta Türkiye'ye müzakere tarihi verilmesi kararında - daha önce Shcröder'le de anlaştıkları için - "yeşil ışık yakılması" tavrını, daha rahat koyabilecek. 

Tünelin ucu 
O nedenle Sosyalist Parti üyeleri arasında yapılacak olan bugünkü referandum, bir bakıma 17 Aralık kararı için "tünelin ucundaki ışık..." Peki "aydınlığa çıkış" mı 
Yoksa... 
"Üstümüze gelecek bir trenin farları mı " 
Bu sorunun cevabı için Fransız Sosyalist Partisi'nin iç yapısına bakalım. 
Partinin genel başkanı diyebileceğimiz 1. sekreteri François Holland, Avrupa Anayasası'na "evet" görüşünde. 
Bu bağlamda... 
"Türkiye'ye müzakere tarihi verilmesini" de savunuyor. 
Partinin ikinci adamı ve Mitterrand döneminin başbakanı Laurent Fabius ise Avrupa Anayasası'nı "sağa kaymış" buluyor ve karşı... 
"Bu anayasa, sosyal haklara yeterince atıfta bulunmuyor. Liberal kapitalist sistemin temel şablonunu dayatıyor" gibi bir söylemi var. 
Pembeden kırmızıya daha yakın sol kanada oynuyor. Türkiye'ye AB'den tam üyelik için müzakere tarihi verilmesine karşı. Bir de sosyalist partinin "eski kültleri" var. Lang, Delors gibi... 
Sol kanadın bu saygın kanaat önderleri de, AB'nin yeni anayasasından yana ağırlık koymaktalar. 
"Türkiye'ye tarih verilmesini" de savunuyorlar. 
Sonuç, genel beklenti bu referandumda yüzde 62-65 dolaylarında "evet" oyu çıkması. Bu beklenti gerçekleşirse, Chirac da genel referandumu alabileceği izlenimleriyle - yukarıdaki satırlarda da belirttiğim gibi - güçlenecektir. 
Chirac'a muhalefet AB Anayasa referandumunu "Türkiye'ye tarih verilmesiyle eşleştirdiği" için bugün tünelin ucundaki ışığın, üstümüze gelmekte olan trenin farları olmayacağı söylenebilir. 

Chirac'ın değer ayarı 
Bugünkü Sosyalist Parti referandumunda çekişenler, aslında 2007 yılı başkanlık seçimlerinin Sosyalist Parti adayı olma yarışındalar. 
"EVET" oyları daha çok çıkarsa Holland, "HAYIR" oyları fazla çıkarsa, Fabius... Buna daha iki gün önce genel başkan seçilen ve ilk demecinde Türkiye'ye hayır diyen Sarkozy ve Hıristiyan Demokrat Parti Başkanı Bayrou'yu da ekleyiniz. Böylesine zorlu bir karşı cephe önünde Chirac'ın 17 Aralık'ta Türkiye için olumlu oyu gerçekten bir "değer ayarını" yansıtacaktır. Chirac, bir yıl öncesinden "Türkiye'nin AB üyeliği bir vizyon konusudur, bu çok önemli kararı kimseye bırakmam. Türkiye üye olmalıdır" diyerek belli etmişti. 
Bu konuda Shcröder ile de anlaşmışlardı. 
Sarkozy, Chirac'ın "nefret ettiği" denebilecek bir politikacı. 
Bu da gene Fransız iç politikasının Türkiye'yi etkileyecek sorunu. 
Chirac'ın Türkiye'ye ilettiği mesajı bir kez daha anımsatayım 
"Şu AB Anayasası referandumunu aşayım... Daha 3.5 yıl görevdeyim. Türkiye'nin Avrupa Birliği tam üyelik sürecini bu 3.5 yılda bir daha sapma yapılamayacak sağlam bir koridora yerleştireceğim..." 
17 Aralık'ta Chirac'ın önerisiyle karar metnine "ucu açık" ya da "özel statü" gibi ifadelerin konulma ihtimali daha düşük. 
Fakat... Chirac, metinde olmayan bu ifadeleri karar açıklandıktan sonra kişisel yorumu olarak dile getirmeyi ve iç politikada gaz almayı deneyebilir. 



</TEXT>
</DOC>
