<DOC>
<DOCNO> 297770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/yasam/axyas01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört yıl sonra güneşi gördüler 
</HEADLINE>
<TEXT>


Babalarının kan davası korkusu nedeniyle 4 yıl eve hapsettiği Nurtekin ve Kader, dün okula başladı 

GÖKHAN KARAKAŞ İstanbul 

Kartal Samandıra'da 4 yıldır evlerine kapanan Yılmaz ailesinin hiç okula gitmeyen 2 çocuğu, dün ders başı yaptı. Kartal Kaymakamı Dursun Ali Şahin, kardeşlerine evde okuma yazma öğreten Serdal'ı da okula devam etmesi için ikna etti. 
Kartal Kaymakamı Dursun Ali Şahin, Ardahanlı Yılmaz Yılmaz'ın "kan davası korkusu" nedeniyle ailesini eve kapattığını, çocuklarını okula göndermediğini tespit etti. Şahin, aileyle görüşerek çocuklarını okula göndermeleri için ikna etti. Samandıra İbni Sina İlköğretim Okulu'na kayıtları yaptırılan Nurtekin ve Kader, dün ilk kez önlük giydi. 10 yaşındaki Nurtekin 3. sınıftan, 7 yaşındaki Kader 2. sınıftan başladı. İlkokul 5. sınıfa kadar okuyan Serdal'ın gecekonduda okuma yazma öğrettiği 2 kardeşin, sosyal bilimler ve fen bilgisi bile çalışmaları öğretmenleri şaşırttı. 

Ağabey de okuyacak 
Kaymakam Şahin, kardeşlerini görmek için okula gelen 15 yaşındaki Serdal'a niye okula gitmediğini sordu. Serdal, "Çalışarak aileme bakmak istiyorum. Kardeşlerim okusun" dedi. Şahin, Serdal'ı, okula devam etmesi için ikna etti. İlk başta gönülsüz olan Serdal, sonra tekrar ders başı yapacak olmanın heyecanını yaşamaya başladı. Serdal'ın 8. sınıftan eğitimine devam edeceği, liseyi ise dışarıdan bitireceği öğrenildi. 
Ailenin yaşadığı evin belediye katkılarıyla onarılacağı, kaymakamlık tarafından yakacak yardımı yapılacağı bildirildi. 



</TEXT>
</DOC>
