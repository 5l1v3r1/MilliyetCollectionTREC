<DOC>
<DOCNO> 276211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko27.html </URL>
<DATE> 2004/09/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Babacan Ekonomide olumlu sonuçlar bekliyoruz 
</HEADLINE>
<TEXT>

     Devlet Bakanı Ali Babacan, uygulanan Ekonomik Program'ın en önemli unsurlarından olan 'istihdam artışı ve işsizliğin azaltılması'' konusunda sevindirici gelişmeler gözlenmeye başladığını vurgularken, ''özellikle 2004 yılının ikinci yarısı ve 2005 yılının başından itibaren olumlu sonuçlar bekliyoruz'' dedi. 
     Bakan Babacan, IMF-Dünya Bankası güz dönemi toplantıları için New York'a hareketinden önce, İstanbul Atatürk Havalimanı'nda düzenlediği basın toplantısında, ABD'nin Washington, Boston ve New York şehirleri ile Almanya'nın Franfurt şehrini kapsayacak bir haftalık bir programa başlayacağını kaydetti. 
     Programın temel ayağının Dünya Bankası ve IMF'nin yıllık olağan toplantıları olduğunu ifade eden Babacan, 184 ülkeden bakan düzeyinde temsilcilerin yanı sıra özel finans kuruluşlarının katıldığı toplantıların adeta bir ekonomi ve finans fuarı niteliğinde olduğunu söyledi. 
     Toplantılar çerçevesinde çeşitli ülkelerin bakanlarıyla ikili görüşmelerde bulunacağını anlatan Babacan, şöyle dedi. 
     ''Oldukça yoğun bir programımız var. Bazı ülkelerin bakanlarıyla ikili temaslarda bulunacağız. Aynı zamanda düşünce kuruluşlarında Türkiye konulu toplantılarda sunuşlar yapacağız. Kredi derecelendirme kuruluşları ve özel sektör finas kuruluşlarıyla görüşmelerimiz söz konusu. 
     Bunun yanı sıra Dünya Bankası Başkanı Wolfensohn, IMF İcra Direktörleri Kurulu Başkanı Rato ile ikili görüşmelerimiz var. IMF Birinci Başkan Yardımcısı ve Dünya Bankası Başkan Yardımcısı ile toplantılarımız olacak. 
     Ayrıca ABD Hazine Bakanı Snow'un davet etmiş olduğu ve Büyük Ortadoğu Pojesi'nin ekonomi ve finans ayağını içeren bir toplantı söz konusu olacaktır.'' Bakan Babacan, New York ve Boston'da da ağırlıklı olarak özel sektör finans kuruluşlarıyla temaslarda bulunduktan sonra dönüşte Alman Maliye Bakanı ile Frankfurt'ta bir araya geleceğini ve Türkiye konulu bir konferansta sunuş yapacağını söyledi. 
     
     ''TÜRKİYE EKONOMİSİ, GELİŞİM SÜRECİNE GİRDİ'' 
     Bu arada Türkiye ekonomisinin son 2 yılda çok büyük bir değişim sürecine girdiğini anlatan Babacan, şöyle devam Etti. 
     ''Ekonomik kalkınmanın, gelişmenin en önemli göstergelerinden bir tanesi olan ve sosyal ve ekonomik açıdan çok önemsediğimiz istihdam ve işsizlik konusu, bizim ekonomik programımız en önemli unsurlarından bir tanesi. 
     Türkiye'de 2001 yılında yaşanan ekonomik krizden sonraki toparlanmayı, ilk etapta biz kapasite kulanım oranlarının artışı şeklinde gördük. Kriz döneminde malesef çok sayıda çalışan işinden oldu, fabrikalar, işyerleri kapandı. Ancak kriz döneminden sonra özellikle Kasım 2002 seçimlerinden sonra Türkiye'de kapasite kullanım oranlarının hızla artığını gördük. 
     Bu gelişmenin ve iyileşmeni birinci ayağıydı. İkinci etapta, verimlilikteki artışı gördük. Artık üçüncü safha olan yeni yatırımlar ve kapasite gelişmesi dönemindeyiz. İlk 6 ayda özel sektörün toplam yatırımı Türkiye'de 28 katrilyon. Bunun 20 katrilyonu makine ve techizat, 8 katrilyonu da bina ve inşaat. Bu yatırımların arkasından da istihdamın artacağı, işsizliğin azalması safhasına girmiş olacağız.'' 
     
     İŞSİZLİK VE İSTİHDAMDA SEVİNDİRİCİ GELİŞME 
     DİE'nin yeni işsizlik rakamlarını açıkladığını bildiren Babacan, bu yılın ikinci çeyreği itibarıyla bu konuda sevindirici gelişmeler gözlenmeye başlandığını söyledi. 
     İşsizliğe bakarken, mevsimlerarası değişkenlik olduğunun gözönünde bulundurulması gerektiğini vurgulayan Babacan, Türkiye'de kış aylarında oranın yükseldiğini, yaz aylarında düştüğünü söyledi. 
     Bu yılın ikinci çeyrek itibarıyla işsizlik oranının yüzde 9.3 olarak açıklandığını belirten Babacan, geçen yılın aynı döneminde bu rakamın yüzde 10 olduğunu kaydetti. 
     İşsizlik oranının bu yılın birinci çeyreğinde ise yüzde 12.4 olduğunu ifade eden, Babacan, şöyle konuştu 
     ''Geçen yılın ikinci çeyreği ile bu senenin ikinci çeyreğini karşılaştırdığımızda, çalışan sayısında 492 bin kişilik artış söz konusu. İşsizlik sayısında da bu dönemde 150 bine yakın bir düşüş söz konusu. Geçen yıl 2 milyon 418 binden, 2 milyon 265 bine düşmüş durumda. 
     Uygulamakta olduğumuz Ekonomik Program'ın, istihdam ve işsizlikle ilgili güzel sonuçlar vermesi, bizim beklediğimiz bir gelişmeydi. Özellikle 2004 yılının ikinci yarısından ve 2005 yılının başından itibaren olumlu sonuçlar bekliyoruz. 
     Birinci ve ikinci çeyrekteki çok yüksek büyüme oranı, beraberinde işsizlikteki düşmeyi de, tahminlerden daha erken bir dönemde başlatmış oldu. Hepimizin dileği bu oranların daha da aşağıya inmesi.'' 
     
</TEXT>
</DOC>
