<DOC>
<DOCNO> 258396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun06.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada El Kaide alarmı 
</HEADLINE>
<TEXT>


El Kaide'nin uçaklara yönelik eylemleriyle ilgili bir istihbaratın alınmasıyla, havaalanlarında güvenlik önlemleri fazlasıyla artırıldı 

Tolga Şardan Ankara 

El Kaide'nin uçaklara yönelik eylemleriyle ilgili "çok önemli" bir istihbaratın Ankara'ya ulaşmasının ardından, havaalanlarında "sarı alarma" geçildi. 
Güvenlik birimleri, önemli bir kaynaktan 16 Temmuz'da gelen, "kaçırılacak bir uçağın yerdeki bir hedefe çakılacağı ya da havada el yapımı patlayıcı bir maddenin patlatılacağı" bilgisiyle harekete geçti. Milli Sivil Havacılık Güvenliği Kurulu'nun MSHGK İçişleri Bakanlığı Müsteşarı Şahabettin Harput başkanlığında ve tüm havaalanı yetkililerinin katılımıyla geçen hafta yaptığı acil toplantıda, El Kaide'nin eylem ihtimali görüşüldü. Emniyet Genel Müdürlüğü'nün, Ulaştırma Bakanlığı ile havaalanı bulunan kentlerin valiliklerine "gizli" kaydıyla gönderdiği yazıda, güvenlik önlemlerinde "kırmızının" bir alt düzeyi olan "sarı alarma" geçilmesi istendi. 

Güvenlik önlemleri artırılıyor 
İçişleri Bakanlığı Müsteşar Yardımcısı Zekeriya Şarbak imzalı yazıda, alınacak önlemler şöyle sıralandı 
Yolcu, araç ve bagajların elle arama oranı, yüzde 10'dan yüzde 50'ye yükseltilecek. Bu oran riskli uçuşlarda en az yüzde 50 olacak.Bazı araç ve yolcu giriş çıkış kapıları kapatılacak.Aprona giriş çıkışlarda araçlar detaylı aranacak. Özellikle apron plakalı araçların çıkışlarına sınırlama getirilecek.Havaalanı giriş kartlarını takmayan personel hakkında cezai işlem yapılacak.Yerli ve yabancı havayolu taşıyıcılarıyla yer hizmet kuruluşlarının, görev alanlarına giren güvenlikle ilgili sorumluluklarını yerine getirmesi takip edilecek.Sahipsiz bagajlara uygulanan prosedürlerde bir zafiyet yaratılmayacak.Kargo, paket, posta işlemlerinde güvenlik önlemleri artırılacak. 

</TEXT>
</DOC>
