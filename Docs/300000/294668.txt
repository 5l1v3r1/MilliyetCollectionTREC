<DOC>
<DOCNO> 294668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/ydilmen.html </URL>
<DATE> 2004/12/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
2-0'dan sonra 
</HEADLINE>
<TEXT>



Bir takım düşünün kötü oynadığı maçta dahi oyun disiplininden kopmuyor. Kondisyonu üst düzeyde. Çok da yetenekli, skoru değiştirecek oyuncuları var. Ve böyle olunca da maçın ve ligin tartışmasız favorisi tabi ki. 
Böylesine bir takımdaki oyuncular sezonun belli bölümünde bir ritim yakalarlar, o dönemde de lige ağırlığını koyarlar. Fenerbahçe iki aydır bu durumda. Fenerbahçe'ye karşı kesinlikle ikinci golü yemeyeceksiniz. 2-0 geriye düştüğün maçlarda oyun disiplininden koparsın, defansını öne doğru çıkarırsın, hiçbir şey anlamadan beş altı olur. Dün de aynısıydı. 66 dakika boyunca Fenerbahçe takımının net pozisyonu yok. Karşısında dirençli bir takım var. Hatta bireysel hatadan bir de pozisyon bulmuş. Ama bu 66 dakika içinde iki duran top. Kullanan da Alex. Onun kullandığı top sineğe çarpsa gol olur. İlk golde Nobre omuzuyla, ikinci golde Servet kafayla ağları buldu. Geride kalan 24 dakikada üç mükemmel gol. 5-6 tane de net pozisyon. 

Süper Alex 
Bu geniş alanı kullanabilecek Dünya'nın en iyi oyuncularından Alex, hem kendi atabiliyor, hem pas verebiliyor. Rakip savunmayı çabukluklarıyla, agresiflikleriyle ve araya koşularıyla Tuncay, Serhat, Nobre gibi oyuncular da dağıtıyor. Maçın başında Luciano'nun olmaması geriden hazırlık paslarını zorlaştıracağını gösteriyordu zaten. Önder - Servet ikilisi ilk 15 dakika uyum sorunu yaşadılar, sonra bunu atlattılar. Maçın en kilit oyuncusu Rüştü. En flaş ismi Alex idi. Üzülmesi gerekenler de stada gelmeyen Fenerbahçeliler'di. 



</TEXT>
</DOC>
