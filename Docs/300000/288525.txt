<DOC>
<DOCNO> 288525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/guclu.html </URL>
<DATE> 2004/11/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
En iyi üniversite tartışmaları 
</HEADLINE>
<TEXT>


En iyi üniversite hangisi sorusu daha uzunca bir süre tartışılacağa benziyor. Bu tartışma dün de vardı, bugün de var. Yarın da olacak. Olmasından da rahatsızlık duymamak gerekir. Tam aksine memnuniyet verici. Rekabetin olduğu yerde, kalite de kendiliğinden gelecektir... 
Her yarışın bir birincisi ve sonuncusu olduğu gibi, üniversiteler arasındaki yarışın da elbette en iyileri, iyileri ve vasatları olacaktır. 
Önemli olan, herkesin kabul edebileceği objektif bir değerlendirmenin yapılıyor olması. Yoksa o birinci, diğeri sonuncu olmuş hiç önemli değil. Ama bugüne kadar bu yönde bir sıralamanın yapıldığını söylemek hayalcilik olur. 
Peki, herkesin üzerinde mutabakat sağlayacağı bir sıralamayı, kimler ya da neresi yapar YÖK'ü aklınıza bile getirmeyin. Şu an için yapacak olsalar, kesinlikle ilk sıraya Galatasaray oturtulur. Hakkıyla gelse bile polemik olur. Bu yüzden yıpranmamış ve tarafsızlığına gölge düşmemiş bir kurum ya da kişilerin bu işi gerçekleştirmesi gerekiyor. 
Üniversitelerarası Kurul da akla gelebilir. Ama onların da tam bağımsız olduğunu söylemek abartılı olur. YÖK'ün güdümünden kurtulmak için bir adım ileri atıyorlarsa, üç adım da geri atıyorlar. Belki onların görevlendireceği bağımsız bir kurul olabilir ama isimlerin belirlenmesinde çok titiz olabilirler mi İşte o biraz zor 
TÜBA bu işlere fazla bulaşmak istemez. TÜBİTAK ise tarafsızlık konusunda YÖK'ten farksız. Dün de böyleydi. Bugün de. Birkaç üniversitenin ötesine geçemiyorlar. 
Bağımsız kurumlar ya da sivil toplum örgütlerinin bu işi başarması da zor gözüküyor. Öğretim üyeleri dernekleri, meslek odaları, eğitim sendikaları, vakıfları ya da eğitim platformları bu işi başarabilirler mi Evet demek hiç kolay değil. Öyle olduğu için zaten bugüne kadar böyle bir çalışma içerisine giremediler... 

Kriterler ne olmalı 
En iyi üniversite, fakülte ya da öğretim kurumunu belirlemenin en zor yanı, objektif kriterlerin belirlenmesidir. Bu kriterlerin bir bölümü evrensel olabilir. Ama bazıları da var ki ülke gerçeklerine uygun olmalıdır. 
Pek çok ülke için Nobel ödülü önemli bir gösterge. Ama bu bizim için şimdilik hayalin de ötesinde bir şey. En yaygın olan kriterlerden biri de uluslararası yayın. Ama o da artık yetmiyor. Çünkü önemli olan, uluslararası hakemli dergilerde yayın yapmak değil, onun başkaları tarafından da refere edilmesi deniliyor. Hatta bazı ülkeler ve bilim adamları için bu da yetmiyor. Onlara göre, teknolojiye dönüşmeyen, hayata yansımayan, yaşam kalitesini artırmayan bilime bilim demeyiz diyorlar. Haksız da sayılmazlar. 
Diğer kriterler neler olabilir Laboratuvarlarından kütüphanelerine, giriş puanlarından mezunların piyasadaki performanslarına kadar onlarca kriter sayılabilir. İşte bu yüzden en iyi üniversite hangisi sorusuna geçmeden önce en iyi üniversiteleri belirleyecek kriterler ne olmalı, onu bulmalıyız. Eğer onları belirleyebilirsek gerisi de çok daha kolay gelecektir. Üstelik kimsenin de itirazı olmayacaktır. 
En iyi öğretim kurumları sıralaması, sadece yükseköğretim kurumları için değil, diğer tüm okullar için de yapılmalıdır. Yapılmalı ki taşlar yerli yerine oturabilsin. Veli okul seçerken, devlet kaynak ayırırken, medya övgü düzerken daha ihtiyatlı olabilsin. 



</TEXT>
</DOC>
