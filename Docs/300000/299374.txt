<DOC>
<DOCNO> 299374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yasam/axyas02.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce süründürüyor sonra öldürüyor... 
</HEADLINE>
<TEXT>


Her yıl dünyada 5.5 milyon kişinin ölümüne neden olan felcin en önemli nedeni hipertansiyon. Tansiyonu yüksek olan her 5 kişiden biri felç tehdidi altında 

SAĞLIK SAYFASI FELÇ - Ayşegül Aydoğan 

Türk Kardiyoloji Derneği Hipertansiyon Çalışma Grubu, felç sıklığıyla ilgili Türkiye çapında yaptığı "THINK" çalışmasıyla, özellikle hipertansif hastalarda felç riskini araştırıyor. Felcin en önemli nedenlerinden biri, yüksek tansiyon. 60 yaş üzerinde sıklıkla görülen felç, her yıl 5.5 milyon kişinin ölümüne neden oluyor. 
Felç vakalarının yüzde 62'sinden hipertansiyon sorumlu. Hipertansiyonun tedavi edilmesi, felci yüzde 40 oranında önlüyor. Çalışmanın koordinatörü Hacettepe Tıp Fakültesi Kardiyoloji Anabilim Dalı öğretim üyesi Prof. Giray Kabakcı ile felcin ve felce yol açan hipertansiyonun önemini konuştuk... 

Felcin görülme sıklığı nedir 
Dünyada birinci ölüm nedeni, kalp hastalıkları. İkinci nedeni ise felç. 

Risk faktörleri neler 
Değiştirilemeyen ve değiştirilebilen risk faktörleri var. Değiştirilemeyen risk faktörleri, yaşın 60'ın üzerinde olması, ailede felç öyküsü olması ve erkek olmak ki son yıllarda bu değişiyor. Eskiden erkekler felç açısından biraz daha riskli gibi görünürdü. Son zamanlarda kadın - erkek riskinin eşit olduğu düşünülüyor. Sigara kullanımı ve kalp hastalıklarının olması, ritim bozukluğu, sol ventrikülün kalınlaşması ve kapak hastalıkları da diğer nedenler. 

Felcin hipertansiyonla ilişkisi nedir 
En önemli risk faktörü hipertansiyon. Tüm felçlerin yüzde 62'sinden sorumlu. Diğerleri şeker hastalığı, hiperlipidemi ve obezite. 

Felcin kaç tipi var 
Felç, damar tıkanıklığına bağlı olanlar ve kanamaya bağlı olanlar diye 2'ye ayrılır. 

Hipertansiyonu kontrol altına almak, felçten korunmak için yeterli mi 
Hipertansiyonu tedavi ettiğimiz zaman, felci yüzde 40 oranında önleyebiliyoruz. Kalp krizini ise, yüzde 15 engelleyebiliyoruz. 

Çevresel faktörler, özellikle stres felç konusunda nasıl bir rol oynuyor 
Bundan 6 ay öncesine kadar stresin majör bir risk faktörü olmadığı, sadece bir miktar tetikleyici rolü olduğu düşünülürdü. Ancak son çalışmalara göre stres ve çok çalışma gibi etkenler risk faktörü. 

Hipertansiyon sorununun farkında değiliz 

Hipertansiyon tedavisinde, hasta uyumu kolay değil. 5 kişiden birinde tansiyon kontrol altında değil. Bunun nedeni, tansiyonun belirti veren bir hastalık olmaması. Yüzde 80 hiç belirtisi yoktur. Bazı hastalarda ense ve baş ağrısı yapar. Belirti verdiği zaman artık hedef organı etkilemiş demektir. Kalp krizi, felç, böbrek yetmezliği, gözleri bozması, damar hastalığı yapması gibi. 


</TEXT>
</DOC>
