<DOC>
<DOCNO> 294529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo40.html </URL>
<DATE> 2004/12/03/ </DATE>
<TIME> 22.28 </TIME>
<AUTHOR>  </AUTHOR>
<HEADLINE>
Fenerbahçe, Ankaragücü maçı sonrası notlar... 
</HEADLINE>
<TEXT>

     Fenerbahçe'nin Ankaragücü ile yaptığı Birinci Süper Futbol Ligi maçında, sarı-lacivertli taraftarlar, bir kararının ardından hakem Kuddusi Müftüoğlu'na tepki gösterdi. 
     Müftüoğlu'nun karşılaşmanın 27. dakikasında Aurelio'ya sarı kart göstermesine sinirlenen sarı-lacivertliler, hakemi bir süre ıslıklarla protesto etti. 
     Protokol tribünündeki bazı yöneticiler de, yerlerinden kalkarak, Müftüoğlu'na tepkilerini dile getirdi. 
     
     AURELİO CEZALI DURUMA DÜŞTÜ 
     Karşılaşmanın ilk yarısında sarı kart gören Marco Aurelio, cezalı duruma düştü. 
     Bu sezon ligde 4. sarı kartını gören Brezilyalı futbolcu, takımının gelecek hafta Galatasaray ile yapacağı derbi maçta forma giyemeyecek. 
     
     KEMAL SAKATLANDI 
     Fenerbahçe'de, ligde son 3 haftadır ilk 11'de sahaya çıkan Kemal'e nazar değdi. 
     Uzun bir sakatlık döneminin ardından yeniden oynamaya başlayan Kemal, karşılaşmanın 10. dakikasından itibaren kasığındaki problem nedeniyle sekerek oyuna devam etti. Genç futbolcu, kendisini oyundan alması için teknik heyete işaret yapmasının ardından, teknik direktör Christoph Daum, Kemal'in yerine 15. dakikada Selçuk'u oyuna aldı. 
     
     22 BİN 213 SEYİRCİ İZLEDİ 
     Karşılaşma sırasında, hoparlörlerden seyirci sayısı anons edildi. 
     Yapılan anonsa göre karşılaşmayı, 22 bin 213 seyirci izledi. 
     
     SERVET'İN 2. GOLÜ 
     Fenerbahçe'nin savunmada görev yapan milli oyuncusu Servet Çetin, bu sezon ligdeki ikinci golünü attı. 
     Karşılamanın 66. dakikasında kafayla topu filelere gönderen Servet, daha önce 10. haftada Kadıköy'deki 6-0 kazandıkları Sakaryaspor maçında 1 gol atmıştı. 
     Bu arada, karşılaşmada Fenerbahçe'nin attığı ilk iki gol, duran toplardan geldi. İlk golden önce serbest vuruşu, ikinci golden önce de korner atışını kullanan Alex, iki gole de asist yaptı. Brezilyalı futbolcu, 3. golde güzel çalımlarla ceza alanına girip, meşin yuvarlağı filelere gönderirken, takımının 5. golüne de imza atan oyuncu oldu. 
     
     TUNCAY KADIKÖY'DE SUSKUNLUĞUNU BOZDU 
     Fenerbahçe'nin milli futbolcusu Tuncay Şanlı, ligde 5 hafta sonra Kadıköy'de gol attı. 
     Tuncay, bu sezon ligin 2. haftasında Samsunspor maçında attığı golden sonra, Kadıköy'deki 5 maçta rakip fileleri havalandıramamıştı. 
     Fenerbahçe, bu sezon kendi sahasında yaptığı 7. lig maçından da galibiyetle ayrıldı. 
     
</TEXT>
</DOC>
