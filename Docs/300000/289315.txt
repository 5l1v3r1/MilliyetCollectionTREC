<DOC>
<DOCNO> 289315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur18.html </URL>
<DATE> 2004/11/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
40 milyon lira için meydan savaşı 
</HEADLINE>
<TEXT>

     Ali GÜLERYÜZ ADANA, DHA 

ADANA'da iki aşiret arasında çıkan alacak - verecek kavgası taşlı meydan savaşına döndü. Kavgada, 19 kişi gözaltına alınırken, 1 başkomiser ise yaralandı. 
     Dağlıoğlu Mahallesi, Bahçelievler Caddesi'nde oturan Mamhuri ve Ceravi Aşiretleri arasında 40 milyon liralık alacak meselesi yüzünden kavga çıktı. Alacağı olan Mahmuri Aşireti üyeleri, Ceravi aşireti üyelerinin oturduğu evleri taşlamaya başladı. Ceravi Aşireti üyeleri de evin balkon ve çatısından taş atarak karşılık verdi. 
     Her iki aşiretten yaklaşık 500 kişi sokağa çıkarak karşılıklı olarak birbirlerini taş yağmuruna tutmaya devam etti. Kavgayı sakinleştirmeye çalışan karakol polislerini de taş yağmuruna tutulunca Çevik Kuvvet Müdürlüğü'nden takviye ekip istendi. Bu arada, kulağına taş isabet eden Başkomiser Mehmet Topçu yaralanarak Numune Hastanesi'ne kaldırıldı. 
     Adeta taşlı meydan savaşına dönen kavga yaklaşık yarım saat sürdü. Çevik Kuvvet polisleri, kavga eden aşiret üyelerine müdahale ederek kavgayı yatıştırdı. Bu arada kavgaya karışan 19 kişi gözaltına alındı. Taşlı kavgada çok sayıda kişinin atılan taşlardan yaralandığı ancak yaralarının hafif olması nedeniyle hastaneye gitmediği belirtildi. 
     
</TEXT>
</DOC>
