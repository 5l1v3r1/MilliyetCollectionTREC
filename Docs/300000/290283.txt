<DOC>
<DOCNO> 290283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas09.html </URL>
<DATE> 2004/11/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngilizler, G.O.R.A'ya Fransız kaldı 
</HEADLINE>
<TEXT>

     Türk izleyicileri kahkahaya boğan G.O.R.A. filmi, esprileri anlamayan İngiliz eleştirmenlerden 5 üzerinden 2 aldı. 
     Başrolünü Cem Yılmaz'ın oynadığı ve uzun zamandan beri beklenen G.O.R.A. filmi, Türk izleyicileri kahkahaya boğarken, filme yabancı kalan İngilizler'den düşük not aldı. 
     İngiliz The Guardian gazetesinde filmi eleştiren Andrew Pulver, Anglo-Amerikan yapımı uzay filmlerinin tadını aradığı G.O.R.A.'dan beklediğini bulamadı. Türkçe konuşan uzaylı karakterleri ilginç bulan Pulver, filmin izlenmesinin zor olduğu yorumunu yaptı. Pulver, şakaların çevirisinin zor olduğunu söylemenin üzücü olduğunu belirterek yaptığı eleştiride, Türk izleyicinin, filmin başlangıç jeneriğinden sonuna kadar kahkaha atmasını da garipsedi. 
     Pulver, filmde yer alan Yıldız Savaşları serisine ve Matrix filmine yönelik göndermelerin de filmi kurtarmaya yetmediği yorumunda bulundu. 

     
</TEXT>
</DOC>
