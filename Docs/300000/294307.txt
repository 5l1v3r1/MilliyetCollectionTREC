<DOC>
<DOCNO> 294307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/gun17.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahibinden satılık 2 kilise, 1 manastır 
</HEADLINE>
<TEXT>



MUDANYA'YA bağlı Zeytinbağı Tirilye beldesindeki tarihi 2 kilise ve 1 manastır, sahiplerince satışa çıkarıldı. Emlakçı Meryem Bizimtuna, yüzlerce yıl önce yaptırılan Yuannes Kilisesi'ne 1 trilyon lira değer biçildiğini belirterek, "Fener Rum Patrikhanesi, kiliseyi satın alamayacağını bildirdi. Şu anda Bursalı bir işadamı ilgileniyor" dedi. Zeytinbağı Belediye Başkanı Ali Turan da 4. yüzyılda inşa edildiği sanılan Kemerli Kilise ile Hagios - Sergios Manastırı'nın da satılacağını söyledi. Yunanistan'dan bir belediye başkanının Kemerli Kilise'yi almak istediğini anlatan Turan, "Ancak belediye olarak binaları satın alarak, restore ettirdikten sonra ibadete açmayı planlıyoruz. Gelsinler, ibadetlerini yapsınlar. Bu konuda Kültür ve Turizm Bakanlığı ile görüşmelerimizi sürdürüyoruz" diye konuştu. 


</TEXT>
</DOC>
