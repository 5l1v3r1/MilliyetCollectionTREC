<DOC>
<DOCNO> 292948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/siyaset/siy02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, CHP'ye 'Sarıgül'ü sordu 
</HEADLINE>
<TEXT>


ABD elçilik görevlisi Sopp, CHP'li Yerlikaya'ya, 'Sarıgül krizini' sordu. Yerlikaya da "Gereğini yaptık" yanıtını verdi 

EZELHAN ÜSTÜNKAYA Ankara 


CHP'de 15 milletvekilinin Yüksek Disiplin Kurulu'na YDK sevk edilmesine neden olan "Mustafa Sarıgül krizi", partinin ABD ve AB'yle ilişkilerinde de sorun yaratmaya başladı. Avrupa Parlamentosu AP Sosyalist Grubu'nun Sarıgül süreciyle ilgili rahatsızlığını iletmesinin ardından, ABD Büyükelçiliği görevlisi James Sopp da, geçen hafta CHP Genel Sekreter Yardımcısı Sinan Yerlikaya'yı TBMM'de ziyaret ederek Sarıgül'le ilgili gelişmeleri sordu. 

'Oyun tutar mı ' 
Yerlikaya'nın, "Dışarıdan yönlendirilen Baykal ve CHP'ye karşı düzenlenen komplodur, oyundur" demesi üzerine, Sopp, "Bu oyun tutar mı " dedi. 
Yerlikaya da, "CHP delegesi, Kuvayi Milliye ruhundan gelir, Atatürk'ün izindedir. CHP'yi içeriden, dışarıdan kimse satın alamaz. Sarıgül'ün birden çıkması tesadüf değil. Zaten sizin de haberiniz vardır" dedi. Sopp, "Sarıgül olayı ile bizim ilgimiz yok" yanıtını verdi. Yerlikaya'nın "Merak ediyorsunuz ama" sözleri üzerine Sopp, "Türkiye'yi yakından takip ediyoruz, ancak biz de Sarıgül'den bir şey çıkmayacağını düşünüyoruz" diye konuştu. 
Sopp'un, CHP'lilerce hazırlanan ve Sarıgül hakkında yolsuzluk ve rüşvet iddiaları bulunan raporu sorması üzerine de Yerlikaya, "İddiaları inceliyoruz. Sarıgül'e mahsus değil. Yargı kararını beklemeden genelgenin gereğini yerine getirdik" dedi. 

İl başkanlarından genel merkeze destek 

67 il başkanı CHP Genel Merkezi'nde ortak açıklama yaparak Sarıgül'e tepki gösterdi. Açıklamada şunlar kaydedildi "Bir belediye başkanı, parti ilkelerini yok sayarak genel başkanlık yarışı başlattı. Bu başkanın hangi kaynaklarla kampanya yürüttüğü tartışılırken, yolsuzluk dosyası ortaya çıktı. Partimiz sessiz kalamazdı. Kimse üzerinde şaibe iddiaları varken Atatürk'ün koltuğuna talip olamaz." 


</TEXT>
</DOC>
