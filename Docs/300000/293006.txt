<DOC>
<DOCNO> 293006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun11.html </URL>
<DATE> 2004/11/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bhopal'in üstünden 20 yıl geçti, devasa felaketin etkisi sürüyor 
</HEADLINE>
<TEXT>

     Hindistan'da 1984 yılının sonlarında binlerce kişinin ölümüne yol açan Bhopal faciası, aradan bunca yıl geçmesine rağmen bölge insanını etkilemeye devam ediyor. 
     Uluslararası Af Örgütü'nün yayımladığı raporda, yaklaşık 20 bin kişinin hayatına mal olan Bhopal kimya fabrikasındaki facianın, bölgedeki topluluklara hayatı zehrettiği vurgulandı. 
     Örgüt, ''Bhopal İnsan Hakları Felaketi'' başlıklı raporda, zehirli gaz kaçağı ve kirli çevrenin yol açtığı sonuçların, civarda yaşayan ahalinin temel insan haklarına zarar vermeye devam ettiğini kaydetti. 
     Bhopal'de tarım ilacı üretilen fabrikada 3 Aralık 1984'de gece yarısı 40 ton kadar zehirli gaz sızıntısı olduğunu anımsatan örgüt, felaketi izleyen ilk üç gün içinde yaklaşık 10 bin kişinin hayatını kaybettiğini, şimdiye kadar toplam ölü sayısının 20 bin civarında olduğunu belirtti. Raporda, felaketten sonra kronik rahatsızlığa uğrayan insanların sayısının da 100 bin civarında olduğu bildirildi. 
     Örgüt, bütün bu şartlara rağmen ''zehirli gaz sızıntısı ve bunun dramatik sonuçlarından hiç kimsenin sorumlu tutulmamasının dikkat çekici olduğuna'' işaret etti. 
     Fabrikayı işleten Amerikan ''Union Carbide'' firmasının sorumluluğu üzerine almadığı ve Hindistan mahkemelerinde yargılanmayı kabul etmediği hatırlatılan raporda, Hintli yetkililerin de, ne felaketten önce, ne de felaketten sonra halkı koruyacak tedbirleri aldıkları kaydedildi. 
     
</TEXT>
</DOC>
