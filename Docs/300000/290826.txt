<DOC>
<DOCNO> 290826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun08.html </URL>
<DATE> 2004/10/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Guantanamo'da tutuklu Türk asıllı terör zanlısı serbest kalabilir" 
</HEADLINE>
<TEXT>

     Pakistan-Afganistan sınırında 2002 yılı başında Amerikalı askerler tarafından yakalanarak Küba'daki Guantanamo Amerikan üssüne gönderilen Murat Kurnaz'ın 22 , yakında serbest bırakılabileceği ileri sürüldü. 
     Alman Der Spiegel dergisi, ailesi Bremen kentinde yaşayan Kurnaz'ın New Yorklu avukatı Baher Azmy'ye, uzun çabaları sonucunda ilk kez 4 gün süreyle her gün 5 ya da 6 saatliğine Kurnaz'ı ziyaret etmesine izin verildiğini yazdı. 
     Azmy, dergiye yaptığı açıklamada, Kurnaz'ın sağlık durumunun şaşırtıcı derecede iyi olduğunu, ancak kendisine dış dünyayla ilgili hiçbir bilgi verilmediğini, Kurnaz'ın Irak savaşından bile haberi olmadığını söyledi. 
     Kurnaz'ı ''modern Robinson Crusoe'' olarak nitelendiren Azmy, müvekkilinin neyle suçlandığına dair, ilk kez gelecek hafta başında kendilerine bilgi verileceğini de kaydetti. 
     Derginin haberinde, yaklaşık 3 yıldır Guantanamo'da tutulan Kurnaz'a yönelik suçlamalarla ilgili yeterli delil bulunmadığının tahmin edildiği, bu nedenle ABD'de yapılacak başkanlık seçimlerinden kısa bir süre sonra Kurnaz'ın serbest bırakılabileceği bildirildi. 
     
</TEXT>
</DOC>
