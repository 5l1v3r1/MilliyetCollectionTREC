<DOC>
<DOCNO> 279807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur15.html </URL>
<DATE> 2004/10/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kelepçeli ellerle firar 
</HEADLINE>
<TEXT>

     ANTALYA'da piyasaya sahte para sokmak suçlamasıyla yakalanan Mehmet Şirin Yiğit, polisin bir kavgayı ayırmak için yanından ayrılması üzerine elleri kelepçeli halde adliyeden firar etti. Yiğit'in, bir başka suçtan hakkında kesinleşmiş tutuklama kararı olduğu belirtildi. 
     Emniyet Müdürlüğü Kaçakçılık ve Organize Suçlar Şube ekipleri tarafından piyasaya sahte para sürmek suçundan gözaltına alınan ve hakkında kesinleşmiş tutuklama kararı bulunan Mehmet Şirin Yiğit, dün ifade vermek üzere Antalya Adliyesi'ne getirildi. Savcılığa götürülen Yiğit, kendisini adliyeye getiren polislerin kavgayı ayırmak için yanından ayrılması üzerine, elleri kelepçeli halde kaçtı. Polis ekipleri, tüm aramalara rağmen adliye içinde zanlıyı bulamadı. 
     Emniyet Müdürlüğü Haber Merkezi'ni arayan polis ekiplerinin, Yiğit'in açık kimliği ve eşkalini vermesinin ardından firariyi yakalamak için kentin tüm giriş ve çıkış noktalarında uygulama başlatıldı. Yetkililer, Yiğit'in daha önce hangi suçtan kesinleşmiş tutuklama kararı olduğu konusunda açıklama yapmaktan kaçındı. 
     
</TEXT>
</DOC>
