<DOC>
<DOCNO> 258252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy01.html </URL>
<DATE> 2004/07/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yeni lider Sezer'den Ecevit'e Emanetiniz en iyi şekilde korunacak 
</HEADLINE>
<TEXT>

     DSP Genel Başkanlığı'na seçilen Zeki Sezer, DSP Genel Başkanlığı görevine yeniden aday olmayarak aktif siyasi yaşamını sona erdiren Bülent Ecevit'e, ''Emanetiniz, en iyi şekilde korunup geliştirilecektir'' dedi. 
     Sezer, Divan Başkanı Masum Türker'in seçim sonuçlarını açıklamasından sonra, teşekkür konuşması yapmak üzere kürsüye geldi. 
     Konuşmasına başlamak üzere, bir süre delegelerin ve partililerin tezahüratlarının bitmesini beklemek zorunda kalan Sezer, sözlerine, Ecevit'e hitaben, ''Büyük önderim. Emanetiniz, bu örgütle yetiştirdiğiniz insanlarla en iyi şekilde korunup geliştirilecektir'' diyerek başladı. 
     Ecevit'e, ''Gözünüz arkada kalmasın, demiyorum. Biliyorum ki bizlerle birlikte olacaksınız'' diyen Sezer, DSP'nin ''Ecevit'in ışığında, Atatürk'ün yolunda'' geniş kapsamlı bir çalışma yapacağını söyledi. 
     Sezer, çalışmaları sonunda Ecevit'e layık olduklarını göstereceklerine inandığını kaydetti. 
     Sezer'in konuşmasının ardından Ecevit, ''veda konuşması'' için kürsüye geldi. 
     
     ZEKİ SEZER KİMDİR 

     DSP 6. Olağan Büyük Kurultayı'nda Genel Başkanlığa seçilen Zeki Sezer, 57. Hükümet'te Devlet Bakanı olarak görev yaptı. 
     DSP Genel Başkanı Sezer'in özgeçmişi şöyle 
     Zeki Sezer, 1957 yılında Eskişehir'de doğdu. M. Rüştü Uzel Kimya Teknik Lisesi ve Gazi Üniversitesi Mühendislik Fakültesi Kimya Bölümü'nden mezun olan Sezer, askerliğini 4 aylık kısa dönem olarak 1983 yılında Antalya'da yaptı. 
     Zeki Sezer, lise ve üniversite yıllarında çeşitli kulüplerde voleybol oynadı. Başta resim olmak üzere güzel sanatlara özel ilgisi olan Sezer, iş yaşamına, 1975'te kamuda kimya teknisyeni olarak başladı ve kimya mühendisi olarak sürdürdü. Daha sonra aynı konuda özel sektörde görev yapan Sezer, 1988'den itibaren DSP'de görev aldı. 
     Çankaya ilçe yöneticisi, Ankara İl Başkan Vekilliği yapan Sezer, 1991'de Parti Meclisi üyesi oldu. Parti Meclisi üyeliğini aralıksız bugüne kadar sürdüren Sezer, iki dönem Genel Sekreterlik yaptı. Sezer, 2001 yılından itibaren DSP Genel Başkan Yardımcılığı görevini sürdürdü. 
     1999 genel seçimlerinde Ankara Milletvekili seçilen Sezer, 57. Hükümet'te Devlet Bakanı olarak görev yaptı. 
     Zeki Sezer, evli ve biri lise, diğeri üniversite öğrencisi iki çocuk babası. 
     
</TEXT>
</DOC>
