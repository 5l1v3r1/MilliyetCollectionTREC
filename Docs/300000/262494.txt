<DOC>
<DOCNO> 262494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur04.html </URL>
<DATE> 2004/08/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İstanbul'da sabah saatlerinde başlayan yağmur trafiği kilitledi 
</HEADLINE>
<TEXT>

     İstanbul'da sabah saatlerinde başlayan sağanak yağmur nedeniyle kentte çok sayıda su baskını meydana gelirken, ana arterler başta olmak üzere trafikte de aksamalar yaşandı. 
     Yağışların yer yer sürmesi nedeniyle belediye özellikle köprüleri kullanan çalışanlara akşam erken çıkmalarını önerdi. 
     A.A muhabirinin itfaiye yetkililerinden aldığı bilgiye göre, aşırı yağıştan dolayı İstanbul'un birçok yerinden çok sayıda su baskını ihbarı alındı. 
     Kentin çeşitli bölgelerinden gelen ihbarların özellikle Gaziosmanpaşa İlçesi'nde yoğunlaştığını belirten yetkililer, yaklaşık 100 itfaiye ekibinin su baskınlarına müdahale için aralıksız görev yaptığını söylediler. 
     
     BELEDİYEDEN UYARI AKŞAM ERKEN ÇIKIN 

     İstanbul Büyükşehir Belediyesi Trafik Merkezi, sağanak yağışın neden olduğu su birikintileri ve maddi hasarlı trafik kazalarının özellikle Avrupa Yakası'nda trafiği olumsuz etkilediğini bildirdi. 
     Merkez yetkilileri, sabah saatlerinden itibaren trafikte artan yoğunluğun Anadolu-Avrupa geçişinde iki Boğaz köprüsünün yanı sıra Avrupa Yakası'nda Avcılar-Sefaköy, Vatan Caddesi-Aksaray, Merter-Cevizlibağ, Gültepe-Levent, Kabataş-Dolmabahçe istikametlerinde devam ettiğini söylediler. 
     Anadolu Yakası'nda ise şehir içi trafiğin açık olmasına karşın Boğaz köprüleri girişlerinde yoğunluk bulunduğunu belirten yetkililer, sağanak yağışın İstanbul trafiğine yüzde 20 ek yük getirdiğini kaydettiler. 
     Yetkililer, yağışın devam etmesi halinde sürücülerin akşam dönüşü için köprüleri daha erken saatte kullanmalarını ve gidecekleri yerlere de erkenden hareket etmelerini istediler. 
     Bu arada, Zeytinburnu-Eminönü tramvay hattının Beyazıt, Aksaray, Topkapı ve Seyitnizam bölümlerinde su birikintisi oluşması nedeniyle tramvay seferleri 15 dakika durdu. Ekiplerin su birikintilerini temizlemelerinin ardından tramvay seferleri normale döndü. 
     

     
</TEXT>
</DOC>
