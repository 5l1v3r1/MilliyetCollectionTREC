<DOC>
<DOCNO> 251527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko07.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK sendikaları birbirine düşürdü 
</HEADLINE>
<TEXT>


SSK Yönetimi'nde sadece Türk - İş'in temsil edilmesine karşı çıkan Hak-İş ve DİSK, SSK Genel Kurulu'nun iptali davası açacak 

ANKARA Milliyet 

İşçileri temsil etmek üzere SSK Yönetim Kurulu'nda sadece 'en büyük işçi konfederasyonu'na yer alma hakkı tanınması, Hak - İş ve DİSK ile Türk - İş'i karşı karşıya getirdi. Hak - İş Genel Başkanı Salim Uslu ve DİSK Genel Başkanı Süleyman Çelebi, SSK 46. Olağan Genel Kurulu'nun iptali için dava açacaklarını bildirdi. Karayolları Genel Müdürlüğü Toplantı Salonu'nda yapılan genel kurul olaylı başladı. Uslu ve Çelebi, 20 Nisan 2004 tarihli SSK Genel Kurulu'na ilişkin yönetmeliğin iptali için yargıya başvuracaklarını bildirdi. Türk - İş Genel Başkanı Salih Kılıç ise, "Demokratik sistem, çoğunluk ilkesine dayanır" diyerek kendi temsilcilerini diğer konfederasyonlara seçtirmelerinin sözkonusu olmayacağını söyledi. 
Çalışma Bakanı Murat Başesgioğlu'nun "SSK'nın daha önemli sorunları var" demesi üzerine DİSK ve Hak-İş salonu terk etti. 


</TEXT>
</DOC>
