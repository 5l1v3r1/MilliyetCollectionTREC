<DOC>
<DOCNO> 254731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun17.html </URL>
<DATE> 2004/07/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
3 ABD askeri daha öldü, Ebu Garib'e havan saldırısı yapıldı 
</HEADLINE>
<TEXT>

     Irak'ta düzenlenen saldırılarda, 3 Amerikan askerinin öldüğü bildirildi. 
     Amerikan ordusundan yapılan açıklamada, dün öğleden sonra başkent Bağdat'ın 95 kilometre kuzeyindeki Samarra kentinde yola yerleştirilen bombanın patlamasıyla 2 Amerikan askerinin öldüğü, 3'ününse yaralandığı bildirildi. 
     Açıklamada, sabah saatlerinde kuzeydeki Musul kentinin 145 kilometre güneyindeki Beyci bölgesinde bir Amerikan konvoyunun saldırıya uğraması sonucu bir Amerikan askeriyle bir sivilin öldüğü, bir askerin de yaralandığı belirtildi. 
     Bu arada Iraklı direnişçilerin, dün Bağdat'taki Ebu Garib cezaevine havan saldırısı düzenledikleri ve saldırıda bir kişinin yaralandığı bildirildi. 
     Amerikalı askeri yetkililer, dünkü saldırının, 22 nisanda 22 Iraklının öldüğü, 100'ünün de yaralandığı saldırıdan sonra Ebu Garib'e düzenlenen üçüncü saldırı olduğunu söylediler. 
     Bir ara 10 binden fazla tutuklu ve mahkumun olduğu söylenen Ebu Garib cezaevinde, son aylardaki tahliyelerin ardından yaklaşık 2300 kişinin bulunduğu bildiriliyor. 
     
</TEXT>
</DOC>
