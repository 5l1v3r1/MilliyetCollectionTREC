<DOC>
<DOCNO> 296042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas07.html </URL>
<DATE> 2004/12/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kalp hastalığına parmak ucundan teşhis 
</HEADLINE>
<TEXT>

     Yücel DÖNMEZ CHICAGO, DHA 

Amerikalı bilim adamları, parmak ucundan alınan kan örneği ile kalp hastalığını erken teşhis koymayı başardı. 
     Mayo Klinik tarafından yapılan araştırmada, hastanın parmak ucundan alınan kan tahlil edilerek, kalp damarlarındaki endotel hücrelerinin durumu saptandı. Ateroskleroz oluşumunun parmak ucundan alınan kandan saptanabildiğini söyleyen Doktor Amir Lerman, ateroskleroz durumunun, bütün kan damarlarını etkileyebildiğini, bu nedenle parmak ucundan alınan kandan da bu durumu tesbit edebildiklerini belirtti. 
     Araştırmada göğüs ağrısı bulunan hastaların bir kısmına parmak ucundan alınan kan ile endotel hücreleri ile ilgili test uygulandı. Bazı hastalarında kalp damarları ile ilgili araştırma yapıldı. Araştırma sonucunda parmak ucundan alınan kan üzerinde yapılan testin de hemen hemen aynı sonucu ortaya koyabildiği gözlendi. 
     Araştırmada parmak ucundan kan alınan hastalara, damar dış yüzeylerinde tepkisel kan basıncını ölçebilen tonometri RH-PAT testi uygulandı. Bu test ile, kalp bölgesinde ve vücudun diğer bölgelerindeki damarlarda meydana gelen düzensizlik belirlenebiliyor. 
     20 dakika içinde gerçekleştirilebilen test ile göğsünde ağrı bulunan insanlarda kalp sorununun erken tanımı yapılabilecek. Uzmanlar, yeni araştırma ile, herhangi bir kalp rahatsızlığı işareti ortaya koymayan insanlarda da kalp sorunu bulunup bulunmadığını, parmak ucu testiyle saptamaya çalışacak. 
     Araştırma ile ilgili rapor, 'Journal of American Cardiology' adlı derginin son sayısında yer aldı. 
     
</TEXT>
</DOC>
