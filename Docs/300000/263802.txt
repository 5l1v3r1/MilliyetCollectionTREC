<DOC>
<DOCNO> 263802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko16.html </URL>
<DATE> 2004/08/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
JTI, Winston sigarasının fiyatını yüzde 26.1 artırdı... 
</HEADLINE>
<TEXT>

     Japan Tobacco International JTI , geçen hafta özel tüketim vergisi ÖTV oranlarında yapılan değişikliğin ardından, orta fiyat kategorisinde yer alan ürünü Winston sigarasının fiyatını artırdı. 
     Edinilen bilgiye göre, düzenleme sonrası 2 milyon 300 bin lira olan Uzun Winston ve Uzun Winston Light sigaralarının fiyatı yüzde 26.1 oranında artışla 2 milyon 900 bin liraya çıktı. 
     Kısa Winston'ın, Box, Soft, Light ve Superlight çeşitlerinin fiyatları da yüzde 27.3 oranında artışla 2 milyon 200 bin liradan 2 milyon 800 bin liraya çıktı. 
     
     ÖTV ELEŞTİRİSİ 

     Camel, Winston ve Monte Carlo sigaralarının üreticisi Japan Tobacco International JTI , ÖTV'deki artış nedeniyle ana ürünü Winston sigarasına zam yaparken, vergileri eleştirdi. 
     JTI'dan yapılan yazılı açıklamada, yeni vergilerin, Türkiye pazarında orta ve uygun fiyat kategorilerinde yer alan uluslararası sigaraların orantısız ve adeta ceza niteliği taşıyan bir biçimde vergilendirilmesi sonucunu getirdiğini iddia edildi. 
     Açıklamada, JTI Türkiye'nin, Türkiye'deki ticari varlığını koruyabilmek amacıyla, ana ürünü Winston sigarasının fiyatını bu aşamada yüzde 27 oranında artırmaya karar verdiği belirtildi. 
     Bu kararın ardında, hükümetin geçtiğimiz hafta başında sigaralardan alınan vergilerle ilgili sistemi tümüyle değiştirmesiyle ilgili gelişmelerin bulunduğu vurgulandı. 
     Yeni vergilerin Türkiye pazarında orta ve uygun fiyat kategorilerinde yer alan uluslararası sigaraların 'orantısız ve adeta ceza niteliği taşıyan bir biçimde vergilendirilmesi sonucunu getirdiği' savunulan açıklamada, buna karşılık TEKEL ürünlerine ise düşük vergileme ile koruyucu bir sistem uygulandığı öne sürüldü. 
     Bu yeni vergi politikasının, Türk sigara pazarı üzerinde ayrımcılığın yarattığı geniş kapsamlı olumsuz etkileri nedeniyle, Türkiye'de faaliyet gösteren uluslararası şirketleri son derece olumsuz etkilediği ifade edildi. 
     
     JTI BAŞKAN YARDIMCISI BİRCED 

     ''Tehdit altındayız. Arkamıza yaslanıp, hükümetin bu ayrımcı politikası sonucunda şirketimizin Türkiye'deki ticari varlığının çökmesine seyirci kalamazdık'' diyen JTI Başkan Yardımcısı ve Türkiye Genel Müdürü Servisimin Cömert Birced ise 10 yıldan bu yana Türkiye'de yatırım yaptıklarını, yılda ortalama 100 milyon dolar ihracat ve 1,800 kişiye iş olanağı sağladıklarını ifade etti. 
     ''Hükümetin yeni vergi politikası karşısında bu bizim ilk aşamadaki asgari tepkimizdir'' ifadesini kullanan Birced, şu görüşleri savundu 
     ''Yeni vergi sisteminin, şirketimiz ve genelde Türk sigara pazarı üzerindeki tahrip edici etkilerini belirlemeye devam edeceğiz. Bununla birlikte hükümeti durumu gözden geçirmeye ve tüm tarafların eşit şekilde değerlendirildiği adil bir vergi sistemine geri dönmeye davet etmek için zamanın hiç de erken olmadığı görüşündeyim.'' Winston fiyatlarının artırılmasına yönelik karara rağmen, JTI'nın ticari faaliyetlerinin uzun vadeli geleceği üzerindeki risklerin sürdüğü kanısında olunduğu belirtilen açıklamaya göre, şirket yetkilileri de JTI'nın Türk pazarında varlığını sürdürebilmesi açısından, yeni fiyat stratejileri geliştirmenin kaçınılmaz olduğu görüşünü taşıyor. 
     Bu arada yeni ayarlama sonrası Winston Kısa'nın fiyatı 2 milyon 200 bin liradan 2 milyon 800 bin liraya, Winston uzunun fiyatı ise 2 milyon 300 bin liradan 2 milyon 900 bin liraya çıkarıldı. 
     
</TEXT>
</DOC>
