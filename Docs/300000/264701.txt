<DOC>
<DOCNO> 264701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko07.html </URL>
<DATE> 2004/08/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zeki Sayın İhtiyaç olursa kamu bankalarına personel alacağız 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, kamu bankalarına personel alımı konusunda, Pamukbank'tan Halkbank'a ne kadar personelin geleceğini bilmediklerini belirterek, ''Ona göre ihtiyaç olursa personel alacağız'' dedi. 
     Sayın, kamu bankalarında kendi personelinin yüzde 1'inden daha fazla personel alamayacağına yönelik sınırın kaldırılmasının ardından yeni işe almalar olup olmayacağı sorusunu yanıtlarken, öncelikle Pamukbank-Halkbank birleşmesini beklediklerini kaydetti. 
     Yüzde 1'lik sınırın kaldırılmasını istedikleri dönemde iki bankanın birleşmesinin gündemde olmadığını hatırlatan Sayın, ''ama şimdi tabiatıyla oradan gelecek bir personel var. O personel sayısını bilemiyoruz. 3 bin kişi civarında ama bunların ne kadarının Halk Bankası'nda görev alacağını bilemiyoruz'' diye konuştu. 
     Sayın, dolayısıyla birleşme sonrası duruma göre, ihtiyaç duyulduğunda personel alımı yoluna gideceklerini belirtirken, norm kadroya ulaşmak gibi bir hedefleri olmadığını, personel alımında anahtar kelimenin ihtiyaç olacağını vurguladı. 
     Ziraat ve Halkbankası'nda emekli olacaklar için bazı imkanlar sağlandığını da hatırlatan Sayın, ''bu arkadaşlarımız emekli olursa, ihtiyaç duyduğumuzda alacağız. Şu anda daha bir durum yok, emekliliği talep eden de yok, onları bekliyoruz'' şeklinde konuştu. 
     
     PAMUKBANK-HALKBANK BİRLEŞMESİ 
     Bu arada iki bankanın birleşmesi için Halk Bankası Yönetim Kurulu'na, TMSF ile görüşme yetkisi verdiklerini kaydeden Sayın, protokol çalışmalarının devam ettiğini, henüz neticeye ulaşılmadığını kaydetti. 
     
</TEXT>
</DOC>
