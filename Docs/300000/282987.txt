<DOC>
<DOCNO> 282987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur24.html </URL>
<DATE> 2004/10/24/ </DATE>
<TIME> 17.34 </TIME>
<AUTHOR>  </AUTHOR>
<HEADLINE>
Çikolatalı seçim kampanyası... 
</HEADLINE>
<TEXT>

     Ankara Büyükşehir Belediyesi Çocuk Meclisi için bugün yapılan seçimde, meclisin yeni döneminde görev yapacak 150 üyenin 120'si belirlendi. 
     Ankara'da yaşayan çocukların sorunlarını ifade etmelerini ve çözümünde aktif rol almalarını sağlamak amacıyla 1995 yılında kurulan Çocuk Meclisi'nin yeni döneminde görev almak isteyen çocuklar, kıyasıya yarıştı. 
     Ankara Büyükşehir Belediyesi Eğitim ve Kültür Daire Başkanlığı'nda yapılan seçimlere, Başkent'in çeşitli yerlerinden çok sayıda çocuk katıldı. Toplam 150 üyeli meclise seçilmek isteyen adaylar, seçmenlerini çikolata ve şekerlemelerle etkilemeye çalıştı. 
     Gizli oy açık tasnif yöntemiyle yapılan seçimde, mecliste yer alacak 120 üye belli oldu. 30 kişilik kontenjan ise engelli ve sokakta yaşayan çocuklardan oluşmak üzere daha sonra belirlenecek. 
     
     ÇOCUK MECLİSİ 
     Çocuk Meclisi, bir meclis başkanı ve 3 meclis başkanvekili, 5 meclis başkanlık divan üyesi, komisyonlar, icra heyeti ve genel kuruldan oluşuyor. 
     Meclis, eğitim, kültür ve sanat, çevre ve sağlık, barış ve kardeşlik, yardımlaşma, çocuk hakları, basın ve yayın komisyonu olmak üzere 7 komisyonla faaliyetlerini sürdürüyor. 
     Çocuk Meclisi'ne üye olabilmek için 9-13 yaş arasında olmak, Ankara'da ikamet etmek, velisinin izninin bulunması ve başvuru formunun doldurulması gerekiyor. 
     
</TEXT>
</DOC>
