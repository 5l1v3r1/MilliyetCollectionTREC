<DOC>
<DOCNO> 297312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo21.html </URL>
<DATE> 2004/12/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Alex, Zidane ve Ronaldo'nun da oynayacağı anlamlı maça gitmiyor 
</HEADLINE>
<TEXT>

     Derbi maçta dün ezeli rakibi Galatasaray'a 1-0 yenilen Fenerbahçe'de, Konyaspor ile yapılacak ilk yarının son lig maçının hazırlıklarına ara vermeden başlandı. 
     Samandıra Tesisleri'nde antrenör Roland Koch yönetiminde yapılan yenileme antrenmanında, dünkü maçta 90 dakika forma giyen futbolcular koşu yapıp, tesislere girdi. 
     Koch, PAF takımından 3 kişi takviyeli diğer oyunculara normal antrenman programını uyguladı. 
     Teknik Direktör Christoph Daum, futbolcularıyla tesislerde toplantı yaptığı için antrenman 1 saat 10 dakika geç başladı. Alman çalıştırıcının toplantıda oyuncularından derbi maçı unutmaları ve Konyaspor maçına konsantre olmalarını istediği öğrenildi. 
     Serhat, Alex ve Luciano'nun tesislerde çalıştığı, Van Hooijdonk, Deniz ve Kemal'in de içerde tedavi olduğu bildirildi. 
     Daum, antrenmanın ardından oyunculara 1 gün izin verdi. Yarını izinli geçirecek futbolcular, Konyaspor maçının hazırlıklarına 15 Aralık Çarşamba günü yapacağı antrenmanla devam edecek. 
     
     ALEX İSPANYA'YA GİTMİYOR 
     Birleşmiş Milletler Kalkınma Programı'nda ''İyi Niyet Elçileri'' olarak faaliyet gösteren Ronaldo ve Zidane tarafından yoksullara yardım amacıyla yapılacak maça davet edilen Alex'in İspanya'ya gitmeyeceği açıklandı. 
     İspanya'nın başkenti Madrid'deki Santiago Bernabeu Stadı'nda yarın akşam yapılacak maça davetli olan Alex'in, yorgunluğunu gerekçe göstererek, gitmek istemediği kaydedildi. 
     Bernabeu Stadı'nda dün yapılan Real Madrid-Real Sociedad maçında bomba ihbarı yapılmış ve bitime 3 dakika kala maç iptal edilip, stat boşaltılmıştı. 
     Birleşmiş Milletler Kalkınma Programı tarafından organize edilen maçtan elde edilecek gelir, Afrika, Asya ve Latin Amerika'daki yoksullukla savaş projelerine bağışlanacak. 
     
</TEXT>
</DOC>
