<DOC>
<DOCNO> 286210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas21.html </URL>
<DATE> 2004/11/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Romalı kadınların güzellik kreminin sırrı çözüldü... 
</HEADLINE>
<TEXT>

     Romalı kadınların 2. yüzyılda kullandıkları bir güzellik kreminin bileşimi çözüldü. 
     İngiltere'nin başkenti Londra'da gün ışığına çıkarılan, Roma döneminden kalma bir tapınakta bulunan kalaydan yapılmış küçük bir kutunun içindeki yüz kreminin, hayvan yağı, nişasta ve kalay oksit karışımından oluştuğu kaydedildi. 
     Bristol Üniversitesi'nde görevli Richard Evershed ve ekibi, kremin bileşiminin, içinde bulunduğu küçük kutunun ve kapağının çok iyi korunması sayesinde bu kadar kesin belirlenebildiğini belirttiler. 
     Nature dergisinde yayımlanan habere göre, Evershed ve ekibi, kremin ''kopyasını'' ürettiler. 
     Kremin yüzde 40 yağ, yüzde 40 nişasta ve yüzde 20 oranında kalay oksit içerdiğini ortaya çıkaran bilim adamları, kullanılan yağın büyük bir ihtimalle koyun ya da sığırların yağ dokusundan elde edildiğini söylediler. 
     Bilim adamları, yağın kreme katılmadan önce ısıtıldığını, nişastanın büyük bir ihtimalle tahıl köklerinden, kalay oksidin de kalayın ısıtılmasıyla elde edildiğini tespit ettiler. Kremde parfüm ya da jelatin gibi katkı maddelerine rastlanmadığı belirtildi. 
     Kremin ilk sürüldüğünde ciltte yağlı bir etki bıraktığını, kısa bir süre sonra da pudra hissi verdiğini söyleyen bilim adamları, bugünkü kremlere de böyle bir etki bırakması için nişasta eklendiğini kaydettiler. Bilim adamları, kalay oksidin de o günkü güzellik idealine uygun olarak cildin rengini açması için kullanıldığını tahmin ediyorlar. 
     
</TEXT>
</DOC>
