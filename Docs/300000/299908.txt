<DOC>
<DOCNO> 299908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy22.html </URL>
<DATE> 2004/12/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Suriye'de Cumhurbaşkanı Esad, Erdoğan'ı kabul etti 
</HEADLINE>
<TEXT>

     Başbakan Recep Tayyip Erdoğan, Suriye'deki temasları çerçevesinde Suriye Cumhurbaşkanı Beşar Esad tarafından kabul edildi. 
     Esad, Cumhurbaşkanlığı Binası'nda gerçekleşen görüşmenin başında yaptığı konuşmada, Türkiye ile Suriye arasında devam ettirdikleri ikili ilişkileri artırmak istediklerini söyledi. 
     İki ülke halkını birbirine daha fazla yakınlaştıracak, bağlayacak, kenetlendirecek çalışmaları çok önemsediklerini ifade eden Esad, iki ülke arasında siyasi düzeydeki memnuniyet verici işbirliğinin devam etmesi gerektiğini vurguladı. 
     ''Ekonomideki bürokratik engelleri kırabilirsek, yeni bir açılım temin edebiliriz'' diyen Esad, Türk heyetinin, Suriye ziyaretinden duyduğu memnuniyeti dile getirdi. 
     Başbakan Erdoğan da sıcak karşılama ve evsahipliğinden dolayı Esad'a teşekkür etti. 
     Tarihi, dini bağlarla birbirine bağlı iki kardeş ülkenin üst düzeydeki yöneticileri olarak birarada olmanın mutluluğunu yaşadığını belirten Erdoğan, Esad'ın, bu yılın başındaki Türkiye ziyaretinin birçok şeyin başlangıç adımı olduğunu kaydetti. 
     Kabule, Suriye Başbakanı Muhammed Naci Otri, Devlet Bakanları Mehmet Aydın ve Kürşad Tüzmen ile Enerji ve Tabii Kaynaklar Bakanı Hilmi Güler de katıldı. 
     
     EŞLERİN GÖRÜŞMESİ 
     Bu arada, Cumhurbaşkanlığı Binası'nda aynı saatlerde Cumhurbaşkanı Esad'ın eşi Esma Esad ile Başbakan Erdoğan'ın eşi Emine Erdoğan biraraya geldi. 
     Bu görüşmede de Erdoğanlar'ın kızı Sümeyye Erdoğan ile bakanların eşleri Nihal Aydın, Perihan Tüzmen ve Mehtap Güler hazır bulundu. 
     Kabulün ardından Cumhurbaşkanı Beşar Esad ile eşi Esma Esad, Başbakan Erdoğan ve eşi Emine Erdoğan onuruna yemek verdi. 
     Yemeğe, bakanlar Aydın, Tüzmen ve Güler ile eşleri ve Türkiye'nin Şam Büyükelçisi Halit Çevik katıldı. 
     
</TEXT>
</DOC>
