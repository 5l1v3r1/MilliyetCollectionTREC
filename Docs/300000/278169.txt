<DOC>
<DOCNO> 278169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur41.html </URL>
<DATE> 2004/10/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Büyükşehir Belediyesi, yağmur için topu meteorolojiye attı... 
</HEADLINE>
<TEXT>

     İstanbul Büyükşehir Belediye Başkan Vekili İdris Güllüce, meteorolojinin İstanbul'da kendilerine verdiği yağmur ihbarıyla şu an yağan yağmurun aynı olmadığını belirterek, ''Bu büyüklükte bir yağmur beklemiyorduk'' dedi. 
     Büyükşehir Belediyesi Afet Koordinasyon Merkezi'nde AKOM basın toplantısı düzenleyen Güllüce, sağanak yağış nedeniyle selin etkili olduğu Alibeyköy'de bugün yapılacak olan yıkımın, hava muhalefeti nedeniyle ileri bir tarihe ertelendiğini bildirdi. 
     Kentteki yağış miktarının, birim zamanda çok yüksek seviyeye ulaştığına işaret eden Güllüce, şunları söyledi 
     ''Bu yüzden trafikte ciddi aksamalar oldu. Bu aksamalar, suların yolları kaplaması, taşkınlar, trafik hızının azalması ve bazı araçların yollarda kalmasından kaynaklanıyor. Meteoroloji de bize bilgi vermiş olmasına rağmen, edindiğimiz bilgiye göre, şu anda yağan yağmur aynı değil. Yani beklediğimiz yağmur miktarı Levent'te metrekarede 110 kilogram, İstinye'de 84 kilogram değildir. Bu büyüklükte bir yağmur beklemiyorduk. Yaptığımız ölçümlerde, Ağustos ayındaki sele neden olan yağmur bundan daha azdı.'' Güllüce, önceki yağmurda 3 bin 920 noktada sorun yaşandığını, şu anda da gelen bilgilere göre problem sayısının 2 bin 775 noktaya düştüğünü bildirdi. 
     Bunun 1619'unun çözülmüş durumda olduğunu ifade eden Güllüce, şu bilgileri verdi 
     ''1156 noktadaki sorunun çözümüyle ilgili çabalarımız sürüyor. Bir önceki döneme nazaran 1250 noktanın azalmış olması, oldukça sevindiricidir. Bugünkü yağmura o gözden de bakmak lazım. Geçtiğimiz yağmurla bu yağmur arasında, büyükşehire bağlı kurumların çalışmaları, sorunu biraz daha aza indirgemiştir. Bu çalışmalar devam edecektir.'' İstanbul Büyükşehir Başkan Vekili İdris Güllüce, bugün kentte yaşananları olağan kabul etmediklerini, ancak afet karşısında hiçbir gücün duramayacağını belirterek, ''114 kilogramlık yağmur Japonya'da da, Kore'de de, New York'ta da sele neden olur'' dedi. 
     
     SORULARI YANITLADI 

     Güllüce, İstanbul Büyükşehir Belediyesi Afet Koordinasyon Merkezi'nde AKOM , kentte meydana gelen sağanak yağışla ilgili yaptığı açıklamanın ardından basın mensuplarının sorularını yanıtladı. 
     Bir gazetecinin ''Meteoroloji 2 gün önceden ciddi ihbarda bulundu, siz bu düzeyde bir ihbar almadığınızı söylüyorsunuz'' demesi üzerine Güllüce, şunları kaydetti 
     ''Meteorolojinin ihbarı bu büyüklükte değildi. Üsküdar'daki yağış miktarı ile Levent'teki yağış miktarı aynı değil. Meteoroloji standart bir rakam veriyor. O yüzden bu tip sapmaların olması doğal.'' Güllüce, ''AKOM mu hazırlıksız yakalandı, yoksa Meteoroloji mi '' şeklindeki soru üzerine de ''hazırlıksızlık'' diye bir şeyin söz konusu olmadığını söyledi. 
     Meteoroloji ile işbirliği yaptıklarını, AKOM bünyesinde de meteorolojiyle ilgili bir birimin oluşturulduğunu dile getiren Güllüce, bu birimlerin yağış miktarını tam isabet ettirmesi durumunda bile Alibeyköy gibi yerlerdeki sel baskınlarını engelleme şansının bulunmadığını bildirdi. 
     Güllüce, bu tür yerlerdeki sorunların günübirlik çözülemeyeceğine dikkati çekerek, ''Bu bir doğal afet. 114 kilogramlık bir yağmuru dünyada hiçbir cadde kaldıramaz. Bugün kentte yaşananlar olağan kabul edilemez. Ancak afet karşısında hiçbir güç duramaz. 114 kilogramlık yağmur Japonya'da da, Kore'de de, New York'ta da sele neden olur'' diye konuştu. 
     
     VATANDAŞLARI UYARDI 

     İstanbullulara uyarılarda da bulunan Güllüce, vatandaşları trafik kurallarına uymaya davet etti. 
     Güllüce, ''Olabildiği ölçüde münferit araç kullanılmasın. Vatandaşlara toplu ulaşım araçlarından olabildiğince istifade etmelerini öneririm'' dedi. 
     İdris Güllüce, başka bir soru üzerine de metro ve tramvaydaki sorunların giderildiğini, akşam dönüşler için de toplu ulaşım araçlarının sayılarının arttırıldığını, yedek otobüslerin de devreye sokulduğunu kaydetti. 
     ''Yağışın 2 gün daha süreceği söyleniyor. İstanbullulara son olarak bir mesajınız var mı '' şeklindeki soru üzerine Güllüce, ''İstanbullulara yağmur yağdığı zaman problemsiz günler diliyorum'' dedi. 
     
</TEXT>
</DOC>
