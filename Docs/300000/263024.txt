<DOC>
<DOCNO> 263024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/ykoksaldi.html </URL>
<DATE> 2004/08/13/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Karmadan takıma 
</HEADLINE>
<TEXT>



Beşiktaş'ın transferde bitirme noktasına getirdiği ama kıyısından döndüğü Celta Vigolu Luccin, Siyah - Beyazlılar için en büyük kayıp aslında. Luccin, defans ve hücuma dönük orta saha olarak, kesiciliği ve kademe hassasiyetiyle uygun adaylardandı. ibrahim Toraman denemesine rağmen en ciddi sorun bu bölgede ve orta sahanın hücum ayağına kadar da uzanıyor. Oyun kurucu sıkıntısı yaşanırken Sergen'in kenarda bırakılması eleştiriliyor oysa Beşiktaş için olumlu hareketlerden biri olacak. Beşiktaş değişmek, Del Bosque'nin planlarına fırsat vermek istiyorsa, disiplinsiz, çaba göstermese de yer bulacağını bilmenin güveniyle iyice ciddiyetini kaybeden futbolculara tavizden kurtulmalı. 
Juanfran Celta'nın demirbaşlarındandı. Forvetleri iyi besleyen, gole yakın bir yırtıcı. Ama arkası, yani sol bek hala boş. ibrahim üzülmez için zor bir sezon olacak. Juanfran'ın derdi ise en ufak olayda dahi parlayıvermesi, kendini frenleyememesi. ispanya Ligi'nin kötü çocukları listesinden hiç adını sildirmedi. 
Beşiktaş'ın geri dörtlüde dengeyi bulması sancılı olacak. Çagdaş - Mustafa Doğan - Ahmet Yıldırım - Emre - İbrahim Toraman, yanlarında iyi ve tecrubeli bir merkez stoper varken Ronaldo verimli olacak isimler. Ronaldo'yu dışarda bırakıp bu gruptan yapılacak 2'li stoper tercihleri uyumsuzluk getiriyor. Orta alanda bel bağlanan Okan ise Inter'de geri planda kalan, yardımcı adam kimliğine geçiş yaptı. Tüm sezonu, organizator ve pas merkezi olarak kaldırmasını beklemek fazla. 
Carew hala 24 yaşında inanmak güç geliyor. Onu dikkatlice seyretmeye başladığımızda 1998 yılındaydık. Kötü bir sakatlıkla bölünen istikrarsız ispanya günleri, ilk parladığı dönemdeki yeteneklerinin üzerine beklenen ilaveleri yapmasını engelledi. Artık daha az hızlı, daha az çevik ve gözlerindeki o eski parıltı yok. Yine de transfer piyasasında yeri kaybolmuyor. Kendine uygun ligi bulamadı. Premiership için biçilmiş bir kaftan, ama takım savunmasında bol zaafiyete sahip Türkiye Ligi'nde de takımı ona uyum sağlarsa ve kendini verebilirse başarılı olacaktır. 
Song'un sağ bek olmasının gündeme gelmesi, Conceiçao'dan onu aşan beklentiler içine düşülmesi de bir sonraki yazıya. "Alex ile Pierre yanyana oynar mı " hurafesine ise itibar etmemek lazım. 


</TEXT>
</DOC>
