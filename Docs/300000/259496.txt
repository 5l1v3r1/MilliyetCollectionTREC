<DOC>
<DOCNO> 259496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/spor/bbas.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermal'a ölüm tehdidi 
</HEADLINE>
<TEXT>


Arnavutluk'taki fanatikler, Türk Milli Takımı'nda forma giymesini istemedikleri genç basketbolcunun ailesine sürekli baskı yapıyor. Ermal korktuğu için kampa katılamıyor 


Kabus yaşıyor 
BASKETBOL Milli Takımımız'ın genç oyuncusu Emral'ın başı derde girdi. Arnavutluk'ta doğduktan sonra küçük yaşta Türkiye'ye gelen ve Fenerbahçe forması giyen, geçen sezon da Efes Pilsen'de görev alan Ermal Kurtoğlu aldığı tehditler nedeniyle Ay - Yıldızlı ekibin kampına katılamıyor. Geçen sezonki performansıyla göz dolduran ve A Milli Takım aday kadrosuna çağrılan Ermal'in Arnavutluk'ta yaşayan ailesinin sık sık ölüm tehditleri aldığı ortaya çıktı. 

Gözdağı verdiler 
ERMAL'IN babasına ait dükkana saldıran fanatiklerin, genç oyuncunun Arnavut vatandaşı olduğunu ve başka bir milli takımın formasını giymesini istemediklerini belirtip, gözdağı verdiler. Ailesinin aldığı ölüm tehditleri karşısında ne yapacağını şaşıran genç basketçi, Milli Takım yetkililerinden affını isteyerek, izin aldı. Ermal, bir süre düşündükten sonra Ay - Yıldızlı formayı giyip giymemek konusundaki kararını verecek. 

Kaya Peker'e operasyon 

AVRUPA Basketbol Şampiyonası grup eleme maçlarının hazırlıklarını sürdüren Ay - Yıldızlı ekibimizde Kaya Peker şoku yaşanıyor. Önceki günkü idmanı dizindeki ağrı nedeniyle yarım bırakan ve akşamki çalışmaya da katılmayan başarılı oyuncunun çekilen MR'ı sonucu sol dizinde menisküs yırtığı belirlendi. Kaya Peker bugün ameliyat olacak ve potalardan en az bir ay uzak kalacak. Başarılı oyuncunun yerine Milli Takım'a Beşiktaşlı Hüseyin Demiral davet edildi. 

Saraydan savaş gemisine 

İstanbul'da Çırağan Sarayı'nda kalacak olan Rüya Takım, Yunanistan'da ise güvenlik nedeniyle gemide yatacak 

Terör korkusu 
ATİNA Olimpiyatı'ndan öncesinde çıktığı uluslararası turun son durağı olarak 7 - 11 Ağustos'ta Türkiye'ye gelecek olan Amerika Basketbol Milli Takımı, namıdiğer "Rüya Takım", İstanbul'dan sonra "kabusa" uçacak. Kadroda yer alan Kobe Bryant, McGrady, Jason Kidd, Shaquille O'Neil gibi yıldızlar çeşitli bahanelerle takımdan aflarını istedi. Ancak Amerikan medyasına göre sebep güvenlik. Terör nedeniyle "rüya"nın "k busa" dönüşmesi endişesi birçok önemli ismi takımdan kaçırdı. 

Özel time emanet 
OLİMPİYATTA yer alacak takımda ise genellikle Lebron James, Lamar Odom ve Charlotte'un yeni draft ettiği, henüz NBA'de hiç basket atmamış Emeka Okafor gibi genç yıldızlar var. En tecrübeli isimler Allen Iverson ve Tim Duncan kaptan sıfatıyla diğerlerine "abilik" ediyor. İstanbul'da Çırağan Sarayı'nda konaklayacak olan "Rüya Takım"ın, Atina'da ise güvenlik nedeniyle otele dönüştürülen bir savaş gemisinde konaklaması planlanıyor. Komşu'da ABD'li basketbolcuları özel tim ve gizli servis koruyacak. 

Yıldızlar karması 

LARRY Brown'ın coachluğunu yaptığı Amerika Basketbol Milli Takımı'nda şu oyuncular bulunuyor Tim Duncan San Antonio , Allen Iverson Philadelphia , LeBron James Cleveland Cavaliers , Carmelo Anthony Denver Nuggets , Stephon Marbury New York Knicks , Amare Stoudemire Phoenix Suns , Shawn Marion Phoenix Suns , Carlos Boozer Utah Jazz , Lamar Odom LA Lakers , Dwyane Wade Miami Heat , Emeka Okafor Charlotte , Richard Jefferson New Jersey . 

İki eksik var 

HAFTA başında Florida'da çalışmalara başlayan ABD Milli Takım kampındaki şanssızlıklar can sıktı. Genç yıldız Emeka Okafor çalışmalar sırasında sağ ayak bileğini burkarken, ateşi çıkan ve hastalanan kaptan Tim Duncan ise bir süre antrenmanlara çıkamadı. Okafor'un durumunun iyi olduğu, Tim Duncan'ın ise halsiz düştüğü bildirildi. 7 Ağustos'ta ülkemize gelecek olan ABD, Milli Takımımız ile 8 ve 10 Ağustos'ta Abdi İpekçi Spor Salonu'nda iki maç yapacak. 

Tanjevic Daha yolun başındayız 

GÖKHAN GERMAN 

Aklı elemelerde 
A MİLLİ Basketbol Takımımız'ın tecrübeli coachu Bogdan Tanjevic, 3 Ağustos'ta Yeni Zelanda sınavı ile başlayacak hazırlık maçlarına kadar beklenen performanslarına ulaşmalarının mümkün olmadığını söyledi. Yugoslav hoca, "Bizim asıl hedefimiz eylül ayındaki grup maçları. Bosna Hersek, Hollanda ve Estonya'yı geçmemiz gerekiyor. 2005'te madalya istiyorsak, önce eleme grubunu geçmeliyiz" diye konuştu. 

Yıldızlara övgü 
NBA'DE forma giyen Hidayet ve Mehmet'e de övgü yağdıran Tanjevic, "Burada birer amatör sporcu gibi çalışıyorlar" dedi. Amerika dönüşü kendi isteğiyle ayağının tozuyla idmana çıkan Mehmet Okur'u örnek gösteren başarılı çalıştırıcı, "Bir antrenör için bundan güzel şey olamaz. Ne kadar değerli, karakterli bir oyuncu. Müthiş bir ekibe sahibim. Böyle bir takımı çalıştırdığım için mutluyum" ifadelerini kullandı. 



</TEXT>
</DOC>
