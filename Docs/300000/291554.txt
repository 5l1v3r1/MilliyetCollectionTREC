<DOC>
<DOCNO> 291554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur49.html </URL>
<DATE> 2004/11/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Yurtta kış Bir kişi donarak öldü 
</HEADLINE>
<TEXT>

     Kar yağışı ve fırtına, Türkiye'nin büyük bir bölümünü etkisi altına aldı. 
     AA muhabirlerinin aldığı bilgiye göre, Konya-Ankara Karayolu Toprak Mahsulleri Ofisi TMO karşısında bulunan barakada, kimliği henüz belirlenemeyen 60 yaşlarında bir kişi donarak ölmüş halde bulundu. Olay yerinde inceleme yapan polis, donarak öldüğü tespit edilen kişinin cesedini kimlik tespiti için morga kaldırdı. Van'ın Çatak İlçesi'ne bağlı Konalga Köyü'nde 5 çobanın, bin 500 küçükbaş hayvanla Kurnazo Dağı yakınlarında dünden bu yana mahsur kaldığı öğrenildi. Çatak, Pervari-Beytüşşebap üçgenindeki Kurnazo Dağı'nda mahsur kalan çoban ve hayvanların kurtarılması için jandarma ve koruculardan ekip oluşturularak bölgeye gönderildi. Çoban ve küçükbaş hayvanların mahsur kaldıkları iddia edilen bölgenin sarp kayalıklardan oluştuğu ve ulaşımın da bu mevsimde zor olduğu öğrenildi. 
     
     3 BİN 277 KÖY YOLU ULAŞIMA KAPANDI 
     Kar yağışı ve tipi nedeniyle ülke genelinde 3 bin 277 köy yolu ulaşıma kapandı. Ulaşıma kapanan köylerin illere göre dağılımı şöyle 
     ''Kayseri'de 183, Van'da 166, Hakkari'de 57, Samsun'da 290, Ordu'da 256, Amasya'da 48, Sinop'ta 120, Karabük'te 44, Giresun'da 197, Gümüşhane'de 131, Rize'de 18, Trabzon'da 94, Bayburt'ta 119, Bitlis'te 220, Bolu'da 72, Konya'da 85, Karaman'da 45, Sivas'ta 41, Düzce'de 98, Erzurum'da 233, Kars'ta 121, Tunceli'de 87, Ağrı'da 116, Ardahan'da 7, Erzincan'da 191, Nevşehir'de 44, Kırşehir'de 81, Niğde'de 50, Malatya'da 37, Çankırı'da 67, Zonguldak'ta 59 köy yolu.'' Köy Hizmetleri ekiplerinin, ulaşıma kapanan köy yollarında karla mücadele çalışmalarını aralıksız sürdürdüğü bildirildi. 
     
     EĞİTİME KAR ENGELİ... 
     Kar yağışı ve fırtına nedeniyle ilköğretim okulları ile liselerde eğitime 2 gün süreyle ara verilen yerleşim yerleri ise şöyle 
     ''Kars merkez, merkeze bağlı köyler ile Selim, Arpaçay, Susuz, Sarıkamış ilçeleri, Ardahan'ın Çıldır İlçesi, Van'ın Bahçeseray, Başkale ve Gevaş ilçeleri, Konya'nın Taşkent ve Hadim ilçeleri.'' Eğitim ve öğretime 1 gün süreyle ara verilen yerler de şunlar 
     ''Bitlis il merkezi ve merkeze bağlı köyler, Ardahan'ın Hanak ve Damal ilçeleri, Kars'ın Kağızman İlçesi, Van'ın Edremit İlçesi'nde taşımalı eğitim veren 5 okul, Samsun'un Asarcık, Kavak ve Vezirköprü ilçeleri, Ordu'nun Akkuş, Çaybaşı, Mesudiye ve İkizce ilçeleri, Giresun'un Dereli ve Doğankent ilçeleri ile Keşap İlçesi'ne bağlı Çamlıca Köyü, Karaman'a bağlı Ermenek ve Yunak ilçeleri, Sivas'ın Suşehri ilçe merkezindeki tüm ilköğretim okulları ile Gemerek, Akıncılar, Altınyayla ve Şarkışla ilçelerinde taşımalı sistemle eğitim veren okullar.'' 
     
     İPTAL EDİLEN UÇAK SEFERLERİ 
     Ankara-Van uçak seferi, Van'da devam eden kar yağışı nedeniyle iptal edildi. Kar yağışı nedeniyle Ankara aktarmalı İstanbul-Ankara-Van uçak seferi de iptal edildi. THY'nin, saat 12.20'deki Ankara bağlantılı Kars-İstanbul seferi, Kars'taki yoğun kar yağışı ve fırtına nedeniyle iptal edildi. 
     
     7 İLÇE İLE 970 KÖYE ELEKTRİK VERİLEMİYOR... 
     Bitlis'te, 2 gündür devam eden kar yağışı ve fırtına nedeniyle il merkezi ve ilçelerine 48 saattir elektrik verilemiyor. Kayseri'nin Pınarbaşı ve Sarız ilçelerinde dün başlayan elektrik arızası devam ediyor. Aşırı buzlanma nedeniyle kopan elektrik hatlarının bir bölümünün onarıldığı ve ilçelerin bir bölümüne elektrik verilmeye başlandığı öğrenildi. 
     Van'ın Bahçesaray İlçesi'nde, enerji iletim hatlarında meydana gelen arıza nedeniyle ilçeye elektrik verilemiyor. Giresun'da da olumsuz hava koşulları nedeniyle 314 köyün elektrikleri kesik bulunuyor. 
     Çorum'daki 93 köy ile Ardahan'ın Çıldır ve Posof ilçelerine bağlı 23 köye elektrik verilemiyor. Sivas'ın Gemerek, Suşehri, Akıncılar ve Koyulhisar ilçeleri ile 493 köye elektrik verilemediğini kaydeden yetkililer, 680 köyle de haberleşmenin sağlanamadığını bildirdiler. Zonguldak'ın Devrek İlçesi'ne bağlı Karakavuz ile Dağlıca köylerinde haberleşme sağlanamıyor. Zonguldak'ın Sivriler Beldesi'ne bağlı 22, Ereğli'de 17 ve Alaplı'da 8 köye enerji verilemediği bildirildi. 
     
     EV VE İŞYERLERİNİ SU BASTI... 
     Ordu'da yağışların neden olduğu su baskınları sonucu Cumhuriyet ve Kambaşı mahalleleri ile Efirli yöresindeki bazı ev ve işyerlerini su bastı. Fırtınanın neden olduğu şiddetli dalgalar ise sahil kesimlerinde tahribata yol açarken, Düz Mahalle sahilindeki bir restoranın ön bölümünün çökmesine neden oldu. 
     Karadeniz'de etkili olan fırtına sonucu Giresun Üçkaya Balıkçı Barınağı'nın girişi, dalgaların getirdiği kum ve çakıllarla tamamen kapandı. Dalgaların getirdiği kum ve çakılların barınak girişini kapatması sonucu 40 dolayında tekne ve motorun barınakta mahsur kaldığını belirtti. 
     
     KARAYOLLARINDA DURUM... 
     Ankara-İstanbul karayolunun Bolu Dağı kesiminde gece boyunca kar temizleme çalışması yaptı. Gece yarısına kadar zincirsiz TIR'ların buradan geçmesine izin verilmedi. 
     Abant'a gelen tatilciler, Bolu-Abant yolunda kar ve buzlanma nedeniyle zor anlar yaşadılar. Araçlarında zincir olmadığı için çok sayıda tatilci yolda kaldı. Yolda kalanlar araçlarına zincir taktıktan sonra Köy Hizmetleri'ne ait greyderlerin açtığı yoldan Abant'a ulaştılar. 
     Niğde-Ankara karayolu Altunhisar İlçesi'nin Keçikalesi bölgesinde ulaşıma kapandı. Ağaç dallarının caddelere devrilmesi sonucu Malatya'yı Kayseri, Sivas ve Adıyaman'a bağlayan çevre yolunda ulaşım bir süre tek şeritten verildi. 
     Erzurum-Çat-Karlıova, Ardahan-Şavşat, Ardahan-Çıldır ayrımı-Susuz, Dereli-Şebinkarahisar yolunun Eğribel mevkii, Hadim-Bozkır, Taşkent-Sarıveliler, Sivas-Erzincan ayrımı-Kelkit, Şarkışla-Kaynar, Kayseri'nin Erciyes-Develi yollarında kar ve tipi dolayısıyla ulaşım sağlanamıyor. 
     Yomra-Özdil-Yağmurdere il yolu 20-69 kilometre arası, Ayrım-Dereli-Şebinkarahisar devlet yolu Eğribel mevkii, Borçka-Muratlı Ayrım-Camili il yolu 18-35 kilometre arası, İkizdere-İspir devlet yolu Ovit Dağı, Araklı-Dağbaşı-Uğrak il yolu Salmankas Dağı, Bayburt-Çaykara devlet yolu Soğanlı Dağı mevkiinde ulaşıma kapalı bulunuyor. 
     Giresun-Trabzon devlet yolu Akçaabat şehir geçişi Giresun istikameti, aşırı deniz dalgası nedeniyle 1.5 saat trafiğe kapandı. Bitlis'in Hizan-Bölükyazı karayolunun kapalı olması nedeniyle bu bölgedeki köylere ulaşamadıklarını bildirildi. 
     
</TEXT>
</DOC>
