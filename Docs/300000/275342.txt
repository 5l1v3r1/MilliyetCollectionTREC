<DOC>
<DOCNO> 275342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo06.html </URL>
<DATE> 2004/09/27/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Hakem Hamza Mısır hakkında soruşturma... 
</HEADLINE>
<TEXT>

     Futbol Federasyonu Başkanı Levent Bıçakçı, bu sezon görev almayan hakem Hamza Mısır hakkında, Trabzon'da yaşanan olaylar nedeniyle soruşturma yapıldığını söyledi. 
     CNN Türk Televizyonu'nda canlı yayında bir programa katılan Bıçakçı, bu sezon görev almayan hakemlerden Hamza Mısır'ın, Trabzon'da Gürcistan ile A Milli Takım'ın oynadığı maç sırasında yaşanan olaylarla ilgili soruşturma geçirdiğini açıkladı. 
     Levent Bıçakçı, Hamza Mısır için bu konuda ihbarlar aldıklarını ifade ederek, bu nedenle hakkında soruşturma açıldığını söyledi. 
     Gürcistan maçında yaşananların her yönden üzücü olduğunu anlatan başkan Bıçakcı, ''Sonuç, milli takımın oyunu ve yaşanan olaylar çok üzücüydü. Bize bu konularda hem tepki, hem de çok sayıda istihbarat geldi. İçişleri Bakanlığı ve biz de olayı soruşturuyoruz'' dedi. 
     ''Olayları Haluk Ulusoy'un organize ettiğini kesinlikle düşünmediğini, çünkü kendisini tanıdığını'' ifade eden Levent Bıçakcı, ancak bu olayların planlı ve organize olarak yapıldığına inandığını kaydetti. 
     Bıçakçı, Trabzonspor'da seçimlerin yapılacağını, olayların bununla da ilgili olabileceğini kaydetti. 
     Öte yandan, Levent Bıçakçı, hakem Mutlu Çelik'in televizyonlara açıklama yaparak kurallara aykırı davrandığını ve hakkında disiplin soruşturulması açıldığını belirtti. 
     Başkan Bıçakçı, şeffaf bir yönetim olduklarını her şeyi paylaştıklarını anlatırken, başarılı olduklarını düşündüğünü ifade etti. 
     
</TEXT>
</DOC>
