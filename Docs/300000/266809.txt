<DOC>
<DOCNO> 266809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun22.html </URL>
<DATE> 2004/08/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sadr milisleri, silahlarını polise vermeyip saklıyor 
</HEADLINE>
<TEXT>

     Irak'ın Necef kentindeki Mehdi Ordusu'nun milisleri kalaşnikoflarını naylon torbalar içinde evlerine götürüyor havan, makineli tüfek ve roketatarlarını ise bir yerlere saklıyorlar. 
     AFP muhabirinin anlattığına göre, üç haftadır sığındıkları Hz Ali türbesinde Amerikan kuvvetleriyle kıyasıya mücadeleye giren Mukteda Sadr milisleri, dün akşam Merce-i Taklit Büyük Ayetullah Ali Sistani'yle yapılan anlaşma uyarınca bu sabah yerel saatle 10.00 sularında türbeden ayrılmaya başladı. Kalaşnikoflarını naylon torbalara ya da çuvallara sokan milisler evlerinin yolunu tutarken, büyük kalibreli silahları taşıyanlar belli noktalarda kuyruklar oluşturup silahlarını tahta arabaların kasalarına bıraktılar, üzerlerini örttüler. 
     Muhabir, silah yüklü arabaların daha sonra kentin eski bölümünde bazı evlere ve mahzenlere götürüldüğünü bildirdi. 
     Elindeki silahı bırakan bir milis, AFP muhabirine, ''Bütün silahlar elbette Mehdi Ordusu'nun elinde kalacak...'' dedi. 
     Mukteda Sadr'ın sözcülerinden Şeyh Ahmet Şeybani de ''Silahlar saklanacak, polise veya ordu birliklerine teslim edilmeyecek'' diye konuştu. 
     Şeybani, ''Amerikalılar Mehdi Ordusu'nu imha edeceklerini düşünüyorlardı, ama mücahitlerimiz burada. Herkes işine dönecek, Mehdi Ordusu da devam edecek'' şeklinde konuştu. 
     Necef'teki emniyet müdürü muavini General Emir Eddami de AFP muhabirine, ''Milislerin silahlarını teslim edecekleri üç yer belirlemiştik, ama şimdiye kadar kimse gelip silahını vermedi'' dedi. 
     Sadr, Merce-i Taklit Büyük Ayetullah Ali Sistani'nin dün sunduğu barış planını kabul etmiş ve Necef'i günlerdir harabeye ve kan gölüne çeviren çatışmalar sona ermişti. 
     Anlaşmada, Sadr'a bağlı milislerin Hz Ali türbesini terk etmesi, Necef ve Kufe'nin silahsızlandırılması ve silahlı unsurların kentleri terk etmesi öngörülüyordu. 
     
</TEXT>
</DOC>
