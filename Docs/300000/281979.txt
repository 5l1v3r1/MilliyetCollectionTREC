<DOC>
<DOCNO> 281979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas05.html </URL>
<DATE> 2004/10/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Aile babası" Sheen, kötü geçmişini hatırlatan dövmelerini sildiriyor 
</HEADLINE>
<TEXT>

     Sinema dünyasının ''yaramaz çocuğu'' Charlie Sheen, uyuşturucu bağımlılığı, hız düşkünlüğü ve sayısız kadınla ilişkileriyle örülü geçmişini geride bırakmaya hazırlanıyor. Artık aile babası olan Sheen, bu nedenle 13 dövmesini vücudundan sildireceğini açıkladı. 
     Internetteki ''imdb'' sitesinin haberine göre, güzel aktris Denise Richards ile evlenince yola gelen Charlie Sheen, şimdi kötü geçmişine sünger çekmeye karar verdi. 
     Partiden partiye koşan bir çılgın olmaktan artık çok uzaklaştığını dile getiren aktör, ''Omzumdaki bazı dövmeleri sildirdim. Çünkü şu anda yaşadığım hayat tarzını yansıtmıyorlardı'' dedi. 
     Aslında bu dövmelerin silinmesinin çok zahmetli, acılı ve yavaş bir işlem olduğunu belirten oyuncu, ancak buna rağmen kalan dövmeleri de sildirerek geçmişini geride bırakacağını kaydetti. 
     Her ne kadar Charlie Sheen dövmeleriyle geçmişine veda etmeyi planlasa da eşi Denise Richards aynı fikirde değil. Bu dövmeleri çekici bulduğunu belirten güzel yıldız, ''Bence bu dövmelerin her biri ayrı ayrı çekici. Ona sildirmemesini söyledim, ama beni dinlemedi'' açıklamasında bulundu. 
     
</TEXT>
</DOC>
