<DOC>
<DOCNO> 299996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur21.html </URL>
<DATE> 2004/12/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Eski Diyanet İşleri Başkanı Mehmet Nuri Yılmaz beraat etti 
</HEADLINE>
<TEXT>

     Türkiye Diyanet Vakfı'nın eski Mütevelli Heyeti Başkanı Mehmet Nuri Yılmaz'ın da aralarında bulunduğu 5 eski yöneticisi, haklarında ''görevi kötüye kullanma'' suçundan 3'er yıla kadar hapis istemiyle açılan davada beraat etti. 
     Ankara 22. Asliye Ceza Mahkemesi'nde davanın karar duruşmasına, eski Mütevelli Heyeti üyeleri Mehmet Altunkaya ve Ahmet Yayla ile Mehmet Nuri Yılmaz'ın avukatı Şerafettin Açıkgöz katıldı. 
     Mehmet Altunkaya, Emel Atasoy'un dilekçe ile vakfa başvurarak, trafik kazasında ölen kızı Arzu Atasoy'un hastane masraflarını ödeyebilmek için yardım istediği, hazırlanan rapor doğrultusunda kendisine 15 milyar lira ödendiğini ifade etti. Emel Atasoy'un kızının Bağ-Kur'dan sosyal güvencesinin olduğunun ortaya çıkmasının ardından, paranın geri istendiğini anlatan Altunkaya, sonucun ne olduğunu bilmediğini söyledi. 
     Yazılı savunma dilekçesini veren Yayla da Altunkaya'ya katıldığını belirtti. 
     Duruşma Savcısı, esas hakkındaki mütalaasında, sanıkların, suçu kasıtlı olarak işlediklerine dair yeterli ve inandırıcı delil elde edilemediğini belirterek, beraatlerine karar verilmesini istedi. 
     Sanıklar ve avukatları, mütalaaya katıldıkları belirtti. 
     Yargıç Bahaattin Özbaş, sanıkların beraatlerine karar verildiğini açıkladı. 
     İdddianamede, Emel Atasoy'un Arslan dilekçe ile Diyanet'e yaptığı müracaatta, kızı Arzu Atasoy'un 5 Mayıs 2002 tarihinde Kıbrıs'ta trafik kazası geçirdiğini ve müdahalelere rağmen kurtarılamadığını ifade ederek, eczane ve hastane masraflarını ödeyebilmek için yardım istediği kaydediliyordu. İddianamede, Arzu Atasoy'un Bağ-Kur'dan sosyal güvencesi olmasına rağmen 15 milyar liralık yardımda bulunulduğu ifade edilerek, Başkan Mehmet Nuri Yılmaz, üyeler Mehmet Altunkaya, Hüseyin Çınar, Ahmet Yayla ve Şemsettin Yazırlı'nın Türk Ceza Kanunu'nun 240. maddesi uyarınca 1'er yıldan 3'er yıla kadar hapsi isteniyordu. 
     
</TEXT>
</DOC>
