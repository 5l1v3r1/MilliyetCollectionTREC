<DOC>
<DOCNO> 291939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/cemal.html </URL>
<DATE> 2004/11/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Duvarla barış olmaz 
</HEADLINE>
<TEXT>

İsrail ile Filistin'i birbirinden bıçak gibi keserek koparan 'Duvar'ı barış ile yan yana getirmek olanaksız. Barış olacaksa, bu 'Duvar'ın günün birinde yıkılması kaçınılmaz 


Arafat sonrası Ortadoğu - 3 
KUDÜS 

Dondurucu bir soğuk. Rüzgar insanın yüzünü kesiyor. Uzak bir tepeden seyrediyoruz Kudüs'ü. Duvar'ın öyküsünü dinliyorum. Bazı yerlerde dokuz metreye kadar yükselen betonarme duvar, bazı yerlerde duvar değil, tel örgü yılan gibi kıvrılıyor altımızda. 
"Sadece yüzde 3'ü betonarme duvar, yüzde 97'si tel örgü" diyor İsrailli meslektaşım, "Bu bir sınır, meşru. Ama özellikle bu duvar sayesinde Filistin sorunu yeniden dünya kamuoyunun gündemine oturdu." 
İki yıl önce başlamış inşaatı. 650 kilometre olarak öngörülmüş, 200'ü yapılmış durumda... 
Duvar itici. 

Üç din iç içe 
Bulunduğumuz yer ilginç. Sivri, yüksek bir tepe. Çam ağaçları rüzgarda ıslık çalıyor. Bu topraklarda tarihin iç içeliğini gösteren çarpıcı bir örnek burası.. 
Önce Yahudiler için kutsal bir mekan. Samuel Peygamber'in türbesi var. Haçlılar Kudüs'ü alınca, türbenin üstüne bir kilise inşa etmişler. Arkasından İslam orduları Kudüs'ü ele geçirince, bu defa kilisenin de üstüne bir cami yapılmış. Tombul, bodur minaresi duruyor. 
Yahudi, Hıristiyan, Müslüman. İç içe, üst üste veya kucak kucağa... 
Birbirinden ayırmak mı 
Nasıl ayrılacak 
Yoksa paylaşmak mı 
Hangisi daha kolay 
Herhalde paylaşmak... 
Duvar'ın öyküsünü dinlerken insanın aklına kendiliğinden takılan sorular. Batı'yla Doğu Kudüs'ü, İsrail'le Filistin'i birbirinden bıçak gibi koparmak isteyen Duvar'ı barışla yan yana getirmek olanaksız. Barış olacaksa, günün birinde yıkılması kaçınılmaz Duvar'ın... 
"Güvenlik için gerekli" diyor, "İsrail kamuoyunun yüzde 80'i tarafından destekleniyor. Daha bir bölümünün yapılmasına rağmen Duvar sayesinde özellikle Batı Şeria kaynaklı intihar terörizminde çok büyük azalma oldu." 

Komşu bahçesine tecavüz 
Şöyle devam ediyor 
"İsrail'in güvenliği açısından Duvar'ı ilke olarak kabul ediyorum. Ancak Duvar'ın geçtiği yerler ve Filistinlilerin insani ihtiyaçları açısından eleştiriyorum. Düzeltilmesi lazım. Nitekim İsrail Yüksek Mahkemesi de 30 kilometrelik bir bölümü iptal etti. Ayrıca, Filistinlilerin insani ihtiyaçlarının göz önünde tutulmasını istedi. Doğrusu bu. Filistinlilerinin tarımsal faaliyetinin, işe, okula dönük hareket alanlarının engellenmemesi gerekiyor." 
İsrailli bir meslektaş 
"Komşunu düşün. Köpeği devamlı bahçene giriyor. Seni rahatsız ediyor, çoluğa çocuğa saldırıyor. Çaresiz, duvar ya da tel çekmeye karar veriyorsun. Buna hakkın var. Ama neye mi hakkın yok Duvar, tel örgü çekeyim derken, komşunun bahçesine tecavüz etmemen gerekir. Kendi bahçenden geçireceksin. Eğer komşunun bahçesinden geçirmeye kalkarsan, komşunun hareket alanını sınırlarsan olmaz." 

En büyük eksik Güven 
Bu değerlendirme, İsrail İşçi Partisi'nin sol kanadına yakın bir meslektaşımdan geliyor. Duvar fikrini geliştiren İşçi Partisi. Gerçekleştirmeye başlayan ise Şaron... Duvar'ı güvenlik açısından ilke olarak benimsiyor, ama eleştiriyor meslektaşım. Bununla birlikte, duvarla barışı yan yana getirmeyi de tam sindiremiyor içine... 
Duvarla barış olmaz 
Hayır diyemiyor. Bir gün bu duvarın da kaçınılmaz olarak yıkılacağını kabulleniyor. "Güven Her şeyden önce bunun sağlanması şart" diye ekliyor. 
Güven 
İki tarafda da olmayan bu. 
İki taraf da birbirine güvenmiyor. 
Yaşlıca bir kadın. Kudüs yakınlarındaki adı Revadim olan bir kibutzdan gelmiş. O da bana Yahudilerle Arapların birbirlerine neden güvenmediklerini anlatıyor. Ama aynı zamanda kendi aile tarihinin tanık olduğu trajedileri özetliyor 
"Ben bu topraklarda doğdum. Annem de öyle. Babam İkinci Dünya Savaşı sırasında kaçarak Polonya'dan gelmiş. Ve bütün ailesi toplama kamplarında, Nazilerin ellerinde ölmüş..." 
Güvenliğin neden kendileri için yaşamsal bir önem taşıdığını bana anlatıyor, Duvar'ın öyküsünü birlikte dinlerken 
"Biliyorum, barış istiyorsak her şeyi elimizde tutamayız. Bir şeyler vermemiz lazım Filistinlilere. Evet, biz Filistinlilere güvenmiyoruz, onlar da bize. Biz onlara inanmıyoruz, onlar da bize. Hatta biz onlardan nefret ediyoruz, onlar da bizden... Ama birlikte, yan yana bu topraklarda yaşamak zorunda olduğumuzu da biliyoruz. İsrail olarak kendimizi çok güçlü görüyoruz. Ama kalıcı barış olmazsa, sürekli diken üstünde yaşamaya devam edersek, bu gücümüz aynı zamanda güçsüzlüğümüz olur." 
Gayet yalın anlatıyor. 

Meşru acılar 
Barışın bunca yıldır neden yapılamadığını, kalıcı bir çözümün niçin kapıyı bunca yıldır çalamadığını sloganlara, klişelere sığınmadan anlatıyor Revadimli ihtiyar Yahudi kadın... 
Gerçeğin bir yüzü, bu sözler. 
Öteki yüzünü de bir gün önce 'Gazze gettosu'nda dinlemiştim. Yetmişlik Mahmut dede,Cebeliye Mülteci Kampı'nın bir meydanında, bastonuna dayanarak Tel Aviv yakınlarındaki köyünden nasıl sürüldüğünü, Avrupa gettolarından kurtulup can havliyle kendilerini 'vaat edilmiş topraklar'a kapağı atanlar tarafından nasıl ömür boyu mülteci haline getirildiğini, memleketini nasıl özlediğini, neden Yahudileri sevmediğini, niçin Hamas'ı sevdiğini anlatmıştı bana... 
Meşru acılar 
Her iki tarafın da var. 
Ama önemli olan, iki tarafın birbirlerinin acılarını dinlemeye, anlamaya gayret etmesi, "Yeterince acı çektik " diyebilmesi değil mi Bunu diyemeden, ne kadar yüksek duvar da çeksen, dikenli, elektrikli teller de dolasan güvenlik de olmaz, barış da... 

Evi ve işi ayrı tarafta 
Zeytin Dağı... 
Tam tepesindeki Augusto Victoria Hastanesi'nin önünden geçiyoruz. Alman Manastırı. Bahriye Nazırı ve Dördüncü Ordu Komutanı Cemal Paşa'nın Birinci Dünya Savaşı'ndaki karargahlarından biri buradaydı. Falih Rıfkı Atay'ın Zeytindağı'nı bu kez yanımda getirmeyi unuttum. Osmanlı'nın izlerini ve çöküşü, Zeytindağı'nın penceresinden ne güzel anlatır. 
Öğle ezanı okunuyor. 
Altın kubbesiyle Kubbettüssahra, hemen altımızda, Haram - ı Şerif'in ortasında. Biraz ileride Ağlama Duvarı ya da şimdiki adıyla Batı Duvarı. Yahudiliğin, Hıristiyanlığın, Müslümanlığın en kutsal mekanları yan yana, iç içe... 
Eski şehrin, üç peygamberin de ayak izlerini taşıyan daracık taş sokaklarında yürüyoruz. İki yanımızda Roma sütunları... Kanuni Sultan Süleyman'ın yaptırdığı surların dışına çıkılıyor. Doğu'yla Batı Kudüs'ü birbirinden ayıran, dokuz metreye kadar yükselen sevimsiz duvarın dibinde mola zamanı... 
Benzin istasyonu var, duvarın Batı tarafında kalmış, eviyse öbür tarafta... Gülüyor anlatırken... 
Duvar boyunca yürüyorum. Duvar yazılarını okuyorum. Varşova Gettosu'ndan Abu Dis Gettosu'na... Kocaman kıpkırmızı yazılmış 
Bu duvar da çökecek 
Yarın Tel Aviv'den dördüncü yazı, Başbakan Şaron'un yaklaşımlarını anlatan. 





</TEXT>
</DOC>
