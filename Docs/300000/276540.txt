<DOC>
<DOCNO> 276540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo07.html </URL>
<DATE> 2004/10/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Böyle yardım düşman başına 
</HEADLINE>
<TEXT>

     Rumen takımlarından Farul Köstence'de geçen ay yapılan testler sonucunda dopingli çıkan iki oyuncunun, test öncesi bir takım arkadaşlarından 'idrar yardımı' aldıkları ortaya çıktı. 
     Yapılan açıklamaya göre, Farul'un Sportul'la 1-1 berabere kaldığı maç sonrası Iulian Apostol ve Adrian Senin'den idrar örneği istendi. Bu iki oyuncudan yeterince idrar çıkmayınca takım arkadaşları Mihai Baicu onların örneklerini kendi idrarıyla tamamladı. 
     Ancak Baicu, daha önce kilo vermek için kullandığı bir ilacın doping sayıldığını bilmiyordu ve bu nedenle diğer iki oyuncunun yapılan testleri pozitif çıktı. Bunun üzerine Baicu, yardımda bulunduğunu itiraf etti. 
     Romanya Futbol Federasyonu olayla ilgili geniş çaplı soruşturma başlatırken, üç oyuncuya da ağır ceza verilebileceği belirtildi. 
     
</TEXT>
</DOC>
