<DOC>
<DOCNO> 251580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/yasam/yas01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek şeker' sirküleri 
</HEADLINE>
<TEXT>


Türkiye'nin en büyük müteahhitlik şirketi Emek İnşaat'ın yeni Genel Müdürü, çayda kullanılan şekere 'hassasiyet' istedi... 

ANKARA Milliyet 

Devletin yarım asır önce kurduğu ve Türkiye'nin en büyük müteahhitlik şirketi olan Emek İnşaat'ta çalışanların birden çok şekerli çay içmesi yasaklandı. Yeni Genel Müdür Temel Hamzaoğlu'nun yayımladığı iç sürkülerde "şeker miktarı konusunda gerekli hassasiyetin gösterilmesini rica ederiz" denilirken, bu ricanın çaylarda tek küp şeker kullanımına işaret ettiği bildirildi. Hamzaoğlu ve Personel Eğitim ve Sosyal İşler Şefi Nermin Yıldız'ın imzasını taşıyan 16 Nisan 2004 tarihli ve 9 85 sayılı 'Çay servisleri hakkında' konulu iç sirküler şöyle "Şirketimiz genelinde uygulanan tasarruf tedbirlerine ek olarak, katlara yapılan çay servislerinde kullanılan şeker miktarı konusunda gerekli hassasiyetin gösterilmesini rica ederiz." 
1958'de kurulan Emek İnşaat, Ankara Kızılay'da Emek İş Merkezi adındaki gökdelen başta, bugüne kadar oteller, tatil köyleri, terminaller, gümrük tesisleri, çok sayıda kamu eğitim - dinlenme tesisi ve MKEK Çankırı Uçaksavar Top ve Makine Fabrikası gibi birçok inşaatı gerçekleştirdi. 

Sınırsız yetkisi var 

Emek İnşaat'ın hisselerinin yüzde 49'u Emekli Sandığı'na, yüzde 49'u Türkiye Kızılay Derneği'ne ait bulunuyor. Yüzde 2'lik payın binde 3'ü Türk Hava Yolları, binde 7'si Atatürk Orman Çiftliği, yüzde 1'i de Dr. M. Raif Gür'ün varislerince kontrol ediliyor. Hükümet, Emek İnşaat'a, Hazine ile kamu kurum ve kuruluşlarına ait taşınmazları Başbakan ve Maliye Bakanı onayıyla ihalesiz olarak her türlü şekilde değerlendirme yetkisi tanıyan yasa tasarısını geçen hafta Meclis'e gönderdi. Tasarının, Meclis kapanmadan önce, temmuzun ikinci haftasında yasalaştırılması da öngörüldü. 


</TEXT>
</DOC>
