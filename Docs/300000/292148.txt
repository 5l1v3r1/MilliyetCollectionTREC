<DOC>
<DOCNO> 292148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur44.html </URL>
<DATE> 2004/11/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Evin tavanına 1.5 tonluk kaya düştü .. 
</HEADLINE>
<TEXT>

     Bursa'da bir yamaçtan kopan yaklaşık 1.5 ton ağırlığındaki kaya, bir apartmanın bitişiğinde, kapıcı dairesi olarak kullanılan evin üzerine düştü. Evin tavanında asılı kalan kaya, maddi hasara neden oldu. 
     Alınan bilgiye göre, Muradiye yamacından kopan bir kaya, Çekirge Caddesi Kültür Çıkmazı'ndaki ''Dörtler Apartmanı''nın kapıcısı Hikmet Aygören'in ailesinin oturduğu, bahçedeki iki katlı evin üzerine büyük gürültüyle düştü. 
     Ev sahibi ve apartman sakinlerinin deprem olduğunu zannederek paniklenmelerine neden olan kayanın, betonunu deldiği tavanda, demirlerin kırılmaması sayesinde asılı kalması, olası can kaybı ve yaralanmayı önledi. 
     Aygören'in çocukları Nazlı 12 ve Arif'in 14 odasının üzerine çocukların bulunmadığı sırada düşen ve odanın tavanında asılı duran kaya, bölgeye araç girememesi nedeniyle henüz kaldırılamadı. 
     Kayanın düşmesi üzerine ev boşaltıldı, olay yerinde inceleme yapan Büyükşehir ve merkez Osmangazi Belediyesi yetkilileri, kayanın bir metreküp büyüklüğünde ve yaklaşık 1.5 ton ağırlığında olduğunu belirlediler. 
     Apartman yöneticisi Saadet Tezgöl, düşen kayanın büyük bir paniğe neden olduğunu, önce deprem olduğunu zannettiklerini, ancak sonra kapıcının korku içinde durumu anlatması üzerine gerçeği öğrendiklerini söyledi. 
     Binanın arkasındaki istinat duvarının üstünde bulunan incir ağacı ve kayalardan ''muzdarip'' olduklarını, çözüm bulunması için 2 ay önce Büyükşehir Belediyesi Park Bahçeler Şube Müdürlüğü ile Osmangazi Belediyesi'ne başvurduklarını, ancak bugüne kadar sonuç elde edemediklerini anlatan Tezgöl, kayaların bölgedeki diğer binaları da tehdit ettiğini savundu. Olayda can kaybının olmamasının teselli verici olduğunu, evde inceleme yapan İtfaiye Dairesi Başkanlığı ekiplerinin ''oturulamaz'' yönünde görüş bildirmesi üzerine evin boşaltıldığını kaydeden Tezgöl, şunları söyledi 
     ''Kayanın düştüğü yerin hemen yanında binamızın doğalgazla çalışan kazan dairesi var. Kaya eğer kazan dairesinin üzerine düşseydi çok büyük facia olurdu. Başvurumuz dikkate alınsaydı, sorunumuzla zamanında ilgilenilseydi bu kazanın önüne geçilirdi. Şimdi kayanın kaldırılmasın da büyük sorun oldu. Zira kayanın düştüğü yere ne araç girebiliyor ne insan çıkabiliyor. Son olarak Park ve Bahçeler Şubesi'nden gelen yetkililer, çözüm bulacaklarını yarın kayayı kaldıracaklarını söylediler.'' 
     
</TEXT>
</DOC>
