<DOC>
<DOCNO> 279492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo29.html </URL>
<DATE> 2004/10/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ahmet Dursun Beşiktaş'a gidebilir mi 
</HEADLINE>
<TEXT>

     İstanbulspor Genel Müdürü Ergün Yücel, Ahmet Dursun'un, devre arasında Beşiktaş'ın istemesi halinde bu kulübe gidebileceğini belirterek, ''Ahmet, Beşiktaş'a gidecek performansı gösterirse, onu kendi elimizle götürürüz'' dedi. 
     Ahmet ile sözleşme imzalarken, sözleşmesine bu konuyla ilgili bir madde koyduklarını anlatan Yücel, ''Ahmet devre arasında 100 bin dolar getirirse, Beşiktaş'a gidebilecek. Bu maddeyi koyarken Ahmet'in motivasyonunu artırmayı düşündük'' diye konuştu. 
     Ergün Yücel, Ahmet'in Beşiktaş'tan başka takıma gidemeyeceğini vurgulayarak, ''Beşiktaş ile Ahmet arasında bir mukavele var. Biz Beşiktaş'ın rızasını alarak Ahmet'i transfer ettik. Bizden ayrılırsa Beşiktaş'a gitmek zorunda. Başka bir takıma gitmesi için Beşiktaş'ın rızası olması gerekiyor'' şeklinde konuştu. 
     
     MOSES ÇALIŞMALARA BAŞLADI 
     Akçaabat Sebatspor maçı hazırlıklarını sürdüren İstanbulspor'da sakatlığı düzelen Moses'in çalışmalara başladığı ve hafta sonunda forma giyebileceği bildirildi. 
     Hafif sakatlığı bulunan Faruk'un tedavisinin devam ettiğini, koşulara başlayan Gökmen ve Saffet'in Akçaabat Sebatspor maçında oynayamayacağı kaydedildi. 
     Ergün Yücel, Akçaabat Sebatspor ile çok önemli bir maç yapacaklarını ifade ederek, ''Kayserispor gibi onlar da bizim rakibimiz. Zor maç olacak, ama galip gelecek gücümüz var. Akçaabat Sebatspor'u da yenersek hak ettiğimiz yerlere doğru ilerleriz'' dedi. 
     
</TEXT>
</DOC>
