<DOC>
<DOCNO> 267234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/aeko.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açıkta 600 milyon dolarlık düzeltme oldu 
</HEADLINE>
<TEXT>


Hükümet, 9 milyar 945 milyon dolar olan cari açığı, kesinleşmiş rakamlarla 9 milyar 345 milyon dolara revize etti 

ANKARA Milliyet 

Başbakan Yardımcısı Abdüllatif Şener, daha önce 9 milyar 945 milyon dolar olarak açıklanan cari açığın kesinleşmiş rakamlarla 9 milyar 345 milyon dolar şeklinde revize edildiğini açıkladı. 
Ekonomi Koordinasyon Kurulu'nun önceki günkü toplantısıyla ilgili basın toplantısı düzenleyen Şener, cari açıkla ilgili soruları yanıtladı. Şener, önleyici bir tedbire gerek olup olmadığı yönündeki soruya, "Dalgalı kur cari açık için en önemli otomatik denge mekanizmasıdır" yanıtını verdi. 
Şener, "Şu andaki verilerde cari dengeye baktığımızda özel kesim sürekli önemli açıkları ifade etmektedir. Fakat, eylül - ekim döneminde özel kesimin 1.6 milyar dolar fazla vereceği yönünde bir perspektif var" diye konuştu. Temmuzda ihracatta da ithalatta da rakamların beklenenin üzerinde olduğunu söyleyen Şener, bunda petrol fiyatlarındaki artışın da etkili olduğunu söyledi. 

Gerekirse tedbir alınır 
Döviz kurunu belirleyenin piyasa olduğunu hatırlatan Şener, "Bu sistem bizim temel politikalarımızdan biridir. Bunun ötesinde bazı ayarlamalar zaten yapılıyor, yapıldı" dedi. Şener, yıl sonunda oluşacak perspektife göre başka tedbirler de alınabileceğini bildirdi. Şener, Koordinasyon Kurulu Toplantısı ile ilgili bilgi verirken de sanayi envanteri ve haritası çıkarılacağını belirtti. 

Revizyon açıklaması ANKARA ANKA 
Devlet İstatistik Enstitüsü DİE bu yılın ocak - haziran dönemindeki aylık ihracat ve ithalat rakamlarını revize etti. Revizeyle birlikte altı aylık ihracat 28.6 milyar dolardan 29 milyar dolara yükseldi. Yapılan düzeltmeyle ithalat miktarı da 185.2 milyon dolar azaltıldı. Böylece altı aylık dış ticaret açığında 600 milyon dolara yakın iyileşme sağlandı. Cari işlemler açığı da bu ölçüde azaldı. Daha önce açıklanan verilere göre yılın ilk altı ayında yüzde 62.9 olan ihracatın ithalatı karşılama oranı, revizeyle birlikte yüzde 64.1'e yükseldi. 

İhracat artırıldı ithalat düşürüldü Aylar İhracat Fark İthalat Fark Ocak 4.615 4.615 0 6.288 6.289 0 Şubat 3.662 3.664 2 6.132 6.134 1 Mart 5.208 5.213 5 8.452 8.450 -2 Nisan 5.056 5.069 14 8.117 7.918 -199 Mayıs 4.998 5.170 172 8.117 7.918 - 7 Haziran 5.051 5.269 218 8.446 8.468 22 Temmuz 5.406 5.406 0 8.577 8.577 0 Toplam 33.996 34.406 410 54.010 53.825 - 185 
Dış ticaret verilerinde yapılan düzeltme milyon dolar . 


</TEXT>
</DOC>
