<DOC>
<DOCNO> 280239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/spo03.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tepe tepe kullanın 
</HEADLINE>
<TEXT>


Galatasaray Başkanı Özhan Canaydın, Seyrantepe arazisinin 30 yıllık üst kullanım tapusunu dün basın mensuplarına sundu. Canaydın, "Bu Galatasaray tarihinin en büyük projesidir" dedi 


'Tapusu elimizde' 
GALATASARAY Başkanı Özhan Canaydın dün düzenlediği basın toplantısında Seyrantepe arazisi ve 100. yıl kutlamalarıyla ilgili olarak açıklamalar yaptı. Canaydın, yeni adıyla Aslantepe arazisinin 30 yıllık üst kullanım tapusunu gazetecilere göstererek, "Bu Galatasaray tarihinin en büyük projesidir" dedi. 

'Sıra mülkiyette' 
CANAYDIN, stada ilk kazmanın ne zaman vurulacağıyla ilgili soruya, "Önümüzde birkaç mesele daha var. Onları çözünce gerekli çalışmaları başlatacağız" yanıtını verdi. Canaydın, ilk etapta 30 yıllık üst kullanım hakkını aldıkları arazinin mülkiyetini istediklerini de belirtti. 

'Kutlama yakışsın' 
GALATASARAY Yönetimi'nin de hazır bulunduğu toplantıda 100. yıl organizasyonuyla ilgili bilgiler verildi. Canaydın, "Bütün Galatasaraylılar'a çağrı yapmıştım. 17 Ekim 19.05'te herkesten evlerinin balkonlarına, camlarına, flamalarını asmalarını istemiştim. Bu çağrımı tekrarlıyorum" dedi. 

Kutlama programı 

17 Ekim 
- Kulübün kurulduğu Galatasaray Lisesi'ndeki sınıfta tören düzenlenecek. 
- Galatasaraylı tiyatrocular kuruluşla ilgili mini bir gösteri sunacak. 
- Sınıfta yakılacak olan meşale, Ali Sami Yen Stadı'na taşınacak. 
- Saat 19.05'te evlere ve iş yerlerine bayrak ve flamalar asılacak. 
- Stada gelenlere kırmızı renkte Aslan kıyafeti ve bayrak dağıtılacak. 
- 200 davulcu, aynı gün oynanacak olan Kayseri maçı öncesinde şov yapacak. 

Florya'da buluşma 

Aslan, Kayseri maçının hazırlıklarını Milli Takım'dan dönen futbolcuların da katılımıyla Florya'da sürdürdü 

Özel görüşme 
SÜPER Lig'in 9. haftasında Ali Sami Yen'de Kayserispor'u ağırlayacak olan Galatasaray, zorlu maçın hazırlıklarına dün akşam yaptığı tek çalışmayla devam etti. Milli Takımlar'dan dönen futbolcuların da hazır bulunduğu idmanda Hagi oyuncularıyla toplantı yaptı. Rumen çalıştırıcının, "Milli maçları artık unutun. Bugünden itibaren yeniden lige konsantre olun" dediği öğrenildi. 

Fazla zorlamadı 
MİLLİ Takımlar'dan dönen yıldızlar yol yorgunluğu nedeniyle antrenmanı düz koşu yaparak tamamladı. Diğer futbolcular ise dar alanda pas çalışmasının ardından taktiksel çift kale maç yaptı. Sağ ayak üst adelesinde ödem olan Petre'nin katılmadığı idmanda sakatlığı süren Conceiçao ilk kez topla çalıştı. Bir pozisyonda Saidou'yla çarpışan Hasan Şaş antrenmanı yarıda bıraktı. 

Potaya yeni kan 

Üç yabancıyla imza 
YENİ sezonda basketbolda üst sıralara tırmanmanın hesaplarını yapan Galatasaray, üç yabancı transfer ederek kadrosunu güçlendirdi. Ekim ayında denenmek üzere İstanbul'a getirilen iki ABD'li Nicholas Jabocson ve Brain David Bodderick ile Brezilyalı Jose Estevam 1'er yıllık sözleşme imzaladı. 

Halil Üner umutlu 
SARI - Kırmızılılar'ın başantrenörü Halil Üner, yeni sezonda istikrarlı bir takım olmak istediklerini açıkladı. Üner, "Yönetimin büyük özverisi sonucunda takımın ihtiyaç duyduğu üç yabancı oyuncuyu renklerimize kattık. Her takımla başa baş mücadele verebilen bir takım oluşturmak istiyoruz" dedi. 


</TEXT>
</DOC>
