<DOC>
<DOCNO> 271706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy15.html </URL>
<DATE> 2004/09/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Öymen "Bakan ABD ile hangi işbirliğini kesecek, Meclis'in haberi yok" 
</HEADLINE>
<TEXT>

     CHP Genel Başkan Yardımcısı Onur Öymen, Dışişleri Bakanı Abdullah Gül'ün, Irak'ın Telafer kentinde Türkmenlere karşı yapılan saldırılar sonrasında olaylar sürerse işbirliğini keseriz açıklamasında bulunduğunu hatırlatarak, ''Neymiş bu işbirliği, hangi işbirliğini keseceksin, meclisin bundan haberi yok'' dedi. 
     Öymen, CHP Grup Başkanvekili Ali Topuz ile birlikte TBMM'de basın toplantısı düzenledi. 
     Irak'ta Türkmenlerin yoğun olarak yaşadığı Telafer kentinde insanlık dışı gelişmelerin yaşandığını ve şehrin üçte birinin göçmen durumuna düştüğünü ifade eden Öymen, ''Bu büyük insanlık dramını yaşatan koalisyon güçlerini kınıyoruz'' diye konuştu. 
     ABD ve koalisyon güçlerinin Telafer kentini, tüm insani kaygıları bir yana iterek teröristler var gerekçesiyle bombaladığını ve bunun kabul edilemez olduğunu vurgulayan Öymen, ''Kosova'da NATO güçlerinin yaptığı operasyonlarda Irak'ta meydana gelen ölümlerin yarısı bile yaşanmadı. Ama ne uluslararası platformlarda ne de Türkiye'de bu insanlık dramına yeterli tepki gösterilmedi. Irak'ta işgalin başladığı günden bu yana öldürülen masum insanların sayısı, ölen koalisyon güçlerine mensup insanların 15 katıdır''dedi. 
     Telafer'e yapılan saldırılarda ölenlerin sayısının net olarak bilinmediğini ve bölgeye giriş çıkışın yasaklandığını belirten Öymen sözlerini şöyle sürdürdü 
     ''Türkiye malesef bu olaylar karşısında zamanında ve yeterli tepki göstermemiştir. Dışişleri Bakanı iş bittikten sonra ilişkimizi keseriz diyor. Neymiş bu işbirliği, hangi işbirliğini keseceksin, meclisin bundan haberi yok. 
     Türkiye, kuru sıkı demeçler yerine, oraya içinde askeri ve sivil yetkililerin bulunduğu bir heyet göndermelidir. Alınan tavır geç ve sınırlıdır. ABD ile yaşanan işbirliği tek taraflı ve sadece Türkiye'nin verdikleri ile devam eden bir işbirliğidir.'' ABD ile yapılan işbirliğinin Irak'ta yaşamını sürdüren ve çalışan bir çok Türk vatandaşının da yaşamını tehlikeye attığını ve birçok Türk vatandaşının yaşamını yitirdiğini söyleyen Öymen, ''Bu insanların güvenliğinin sağlayamıyorsanız oraya gönderemezsiniz. Sayın Gül'ün Orada bin tane Türk firması var sözleri bir aczin ifadesidir'' diye konuştu. 
     Irak'ta 3 milyon Türkmenin Türkiye'den destek beklediğini ifade eden Öymen sözlerini, ''Türkiye'nin Irak politikası tam bir iflas tablosudur. Türkmenlere Türkiye'den başka kim sahip çıkacak. Hükümeti uyarıyorum ve çağrıda bulunuyorum, bu insanlara sahip çıkın. Can güvenliğini sağlamadan oraya vatandaşların gönderilmesine izin vermeyin. Türkiye'nin teröre feda edecek tek bir insanı yoktur''diye tamamladı. 
     
     ABD ENDEKSLİ POLİTİKA 
     CHP Grup Başkanvekili Ali Topuz da konuşmasında, Türkiye'nin Irak'ta ABD endeksli bir politika izlediğini öne sürerek, bu konuda Türkiye adına yaşanan olumsuzlukların temelinde de bu yanlış politikanın yattığını söyledi. 
     ''ABD işgal güçleri biran önce Irak'tan çekilmelidir'' diyen Topuz, Telafer kentinde yaşanan vahşetin nedeninin de işgal güçleri olduğunu ileri sürdü. Dışişleri Bakanı Abdullah Gül'ün Irak'ta yaşanan gelişmeler ile ilgili yaptığı açıklamalarını dinlerken büyük ızdırap duyduğunu ifade eden Topuz, şöyle konuştu 
     ''Hükümet kendini kandırmaya çalışıyor. Türkiye'nin dışişleri bakanı ABD dışişleri bakanından bir ricada bulunuyor. O da bu ricayı geçiştiriyor. Sonra Sayın Gül çıkıp , İşbirliğini keseriz dedim diyor. Ne zaman söyledin bu sözü, o konuşmada mı sonra mı belli değil. Bir dışişleri bakanı bu duruma gelirse bir daha dünyanın hiçbir yerinde bu görevi yapamaz. 
     İzlenen bu yanlış politikanın ağır vebali vardır. Biz şu anda parlamentodaki sayımızın gereği bunun hesabını soramayız belki, ancak bu iktidar yeni bir parlamento yapısı oluştuğunda bunun hesabını verecektir.'' 
     
</TEXT>
</DOC>
