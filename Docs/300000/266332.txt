<DOC>
<DOCNO> 266332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo23.html </URL>
<DATE> 2004/08/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sakaryaspor, Galatasaray maçına iddialı hazırlanıyor... 
</HEADLINE>
<TEXT>

     Birinci Süper Lig'e kötü bir başlangıç yaparak henüz puanla tanışamayan Sakaryaspor, bu hafta evinde ağırlayacağı Galatasaray'a karşı hazırlıklarını günde çift idmanla sürdürüyor. 
     Sakaryaspor Teknik Direktörü Necmettin Sert, AA muhabirine yaptığı açıklamada, Galatasaray maçıyla üç haftadır yaşadıkları şanssızlığı kırmak istediklerini söyledi. Galatasaray karşısında 3 puan için oynayacaklarını belirten Sert, ''Denizli ve Gaziantep maçlarında 6 puan alabilirdik, ancak şans bizden yana olmadı. İyi oynuyoruz bunu sonuca yansıtamıyoruz. Galatasaray'dan puan alacağımıza inanıyoruz'' dedi. Sabah ve akşam olmak üzere günde çift idman yaptıklarını ve taktik ağırlıklı çalıştıklarını ifade eden Sert, ''Maç saatinin 20.30 olması Galatasaray için avantaj olabilir. Takım gece maçına alışık değil, ama yine de kazanmak istiyoruz'' diye konuştu. 
     Öte yandan, antrenmanlarda hırslı gözüken oyuncular da Galatasaray maçından iyi bir sokarla ayrılmak istediklerini belirtiyor. Takımın orta saha oyuncularından Hasan, ''Son üç haftada iyi sonuçlar alamadık. Ancak oyun ve pozisyon açısından iyi şeyler yaptık. Galatasaray maçına bu iyi oyunumuzu yansıtıp iyi sonuç almak istiyoruz '' dedi. 
     Cemil ise, ''Takım olarak iyi oynuyoruz. Ancak gol yollarında başarısız olduk. İnşallah Galatasaray maçından puan ve puanlar alırız'' diye konuştu. 
     
</TEXT>
</DOC>
