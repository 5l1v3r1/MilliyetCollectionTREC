<DOC>
<DOCNO> 269912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/siyaset/siy03.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ü Arınç'a Kanadalı hatırlattı 
</HEADLINE>
<TEXT>


Bilecik, Balıkesir ve Aydın'ın kurtuluşuna yönelik konuşmalarında Atatürk'ün adını anmayan Bülent Arınç, sıra Kanadalı parlamentere gelince Atatürk'e sığındı 

ANKARA Milliyet 


Bilecik, Balıkesir ve Aydın'ın düşman işgalinden kurtuluş yıldönümleri nedeniyle yayımladığı mesajlarda, Atatürk'ten hiç söz etmeyen TBMM Başkanı Bülent Arınç, Kanadalı kadın parlamenter Jane Cordy, kendisini kadın milletvekili sayısının azlığı nedeniyle sıkıştırınca, Atatürk'e sığındı. 

Cordy'nin soruları terletti 
Arınç, dün yayımladığı Aydın'ın kurtuluş yıldönümü mesajında "Türk milleti, şanlı tarihinde bağımsızlık ve hürriyetine olan utkusunu defalarca göstermiştir. Bu mücadeleler sırasında vatan topraklarının her karışında bir kahramanlık öyküsü vardır" dedi. 
NATO Parlamenterler Asamblesi Heyeti'ni kabul eden Bülent Arınç, Cordy'in TBMM'deki kadın üyelere ilişkin soruları karşısında terledi. Cordy'nin "Kaç kadın parlamenteriniz var " sorusu üzerine Arınç, gülerek, "23 kadın milletvekilimiz var. Ama size söz veriyorum. Sonraki seçimlerde kadınlar çok daha yüksek nispette temsil edilecektir" dedi. 

"Sorun daha çok psikolojik" 
Cordy, kadınların siyasete katılımının düşük olmasının nedenlerinin ne olduğunu sorunca da Arınç, şunları söyledi 
"Anayasamızdaki son değişikliklerle kadın ve erkek eşitliğinin sağlanabilmesi için devletin önlemler almasını öngördük. Özendirici önlemlerle kadın milletvekili sayısını istediğimiz düzeye çıkarmamız kuşkusuz mümkün değil. Atatürk döneminde Türk kadınına seçme ve seçilme hakkı pek çok Avrupa ülkesinden önce verildi ve Cumhuriyet'in ilk yıllarından bu yana kadınlarımız Meclis'te temsil edildi. Sorun daha çok psikolojik." 


</TEXT>
</DOC>
