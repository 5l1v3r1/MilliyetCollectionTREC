<DOC>
<DOCNO> 258195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun14.html </URL>
<DATE> 2004/07/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bugünün kaçırma raporu 2 Pakistanlı, 2 Ürdünlü ve 1 Iraklı 
</HEADLINE>
<TEXT>

     Iraklı direnişçilerin, 2 Pakistanlı ile 1 Iraklıyı kaçırdığı bildirildi. 
     El Cezire televizyonunun yayımladığı video görüntülerinde, ''İslam Ordusu'' adlı grup, yaptığı açıklamada, Amerikan güçleri için çalışan 2 Pakistanlı ve 1 Iraklı şoförü kaçırdığını ve haklarındaki araştırmalardan sonra Pakistanlılar için ölüm fermanı çıkardığını bildirdi. Pakistanlıların ne zaman öldürüleceği ise açıklanmadı. 
     Televizyon, rehinelere ait olduğu sanılan birkaç kimlik kartıyla 3 kişinin Irak'taki eski üst düzey Amerikalı yetkili Tuğgeneral Mark Kimmitt ile çekilmiş fotoğraflarını da gösterdi. 
     Pakistanlı rehinelerin, Pakistan Dışişleri Bakanlığı'nın Irak'ta geçen hafta kaybolduğunu açıkladığı 2 kişi olduğu sanılıyor. 
     Irak'taki direnişçilerin elinde halen bir Kuveyt şirketi için çalışan 3 Kenyalı, 3 Hintli, 1 de Mısırlı şoför bulunuyor. 
     
     2 ÜRDÜNLÜ ŞOFÖRE 72 SAAT SÜRE 

     Irak'ta direnişçiler, Ürdün firması hesabına çalışan 2 Ürdünlü şoförü kaçırdı ve bu firmanın Irak'taki işlerini durdurmaması halinde 72 saat içinde rehineleri öldürecekleri tehdidinde bulundu. 
     AP ajansına ulaşan bir video kasette, kendilerine ''Mücahit Kıtaları'' adını veren grup, kaçırdıkları şoförlerin çalıştığı Ürdün firması Rami El Kuveys'in Amerikan askerleriyle işbirliğini kesmesini istediler. Görüntülerde kaçırılan şoförler ile 6 maskeli militan yer aldı. 
     Adları Fayez Saad El Udvan ile Ahmed Salama Hasan olan rehineler de kendilerini iyi davranıldığını belirterek, firmadan militanların taleplerinin yerine getirilmesini istediler. Hasan, tüm Arap ve Müslümanlara, Amerikalılarla işbirliği yapmamaları ve militanlara yardım etmeleri çağrısında bulundu. 
     Direnişçilerin elinde halen bir Kuveyt şirketi için çalışan 3 Kenyalı, 3 Hintli, 1 de Mısırlı şoför bulunuyor. 
     
</TEXT>
</DOC>
