<DOC>
<DOCNO> 289941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur46.html </URL>
<DATE> 2004/11/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hırsızlık yaparken gizli kamerayla yakalandılar 
</HEADLINE>
<TEXT>

     Aydın'da bir mağazadan dizüstü bilgisayar çalan 2 kişi, işyerindeki gizli kamerayla tespit edildi. 
     Alınan bilgiye göre, Adnan Menderes Bulvarı'nda bulunan bir bilgisayar mağazasına gelen biri 26, diğeri 13 yaşlarındaki 2 kişiden yaşı büyük olanı, mağazada çalışan tezgahtarlardan birini fiyat sorma bahanesiyle oyalamaya çalıştı. 
     Diğer tezgahtar mağazadaki müşterilerle ilgilenirken, yaşı küçük olan zanlı, kilitli olmayan vitrin camını açarak dizüstü bilgisayarı çaldı. Bu kişinin bilgisayarın üstünü ceketiyle kapatıp işyerinden uzaklaşmasının ardından, diğer zanlı da mağazadan çıktı. 
     Olayı bir süre sonra fark eden mağaza çalışanlarının ihbarıyla olay yerine gelen polis ekipleri, mağazadaki gizli kamerayla tespit ettikleri zanlıların yakalanması için soruşturma başlattı. 
     Mağaza Müdürü Fatih Söylevci, AA muhabirine, çalınan bilgisayarın piyasa değerinin 2 bin dolar olduğunu belirterek, şunları söyledi 
     ''Mağazamızdaki gizli kamera sayesinde hırsızlığı saniye saniye görüntüledik. Polis, hırsızların eşkalini belirledi. Hırsızlık olayından sonra daha dikkatli olmaya başladık. Bir daha böyle bir olayın yaşanmasına izin vermeyiz.'' 
     
</TEXT>
</DOC>
