<DOC>
<DOCNO> 268792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo06.html </URL>
<DATE> 2004/09/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'nin gol umudu Hakan Şükür 
</HEADLINE>
<TEXT>

     18. Dünya Kupası Avrupa Elemeleri 2. Grup ilk maçında yarın Gürcistan ile karşılaşacak Türkiye'nin gol yollarındaki en etkili silahı yine Hakan Şükür olacak. 
     A Milli Futbol Takımı'nın yaptığı son 5 maçta rakip filelere gönderdiği toplam 7 golden 5'inde Hakan Şükür'ün imzası bulunuyor. 
     Deneyimli futbolcu ayrıca, Türk Milli Takımı'nın son 3 maçındaki gollerinin tamamına imza koydu. 
     
     AÇIK ARA ''GOL KRALI'' 

     Galatasaray'ın yanı sıra, Torino, Inter, Parma ve Blackburn Rovers takımlarında oynarken A Milli Takım'a çağrılan deneyimli futbolcu, aynı zamanda ay-yıldızlı ekibin en golcü futbolcusu olma özelliğini sürdürüyor. 
     33 yaşındaki deneyimli futbolcu, A Milli Futbol Takımı'nın formasını giydiği 96 maçta 46 gol atarak, ay-yıldızlı formayla en çok gol atan futbolcu unvanını açık ara elinde bulunduruyor. 
     Maç başına 0.47 gol ortalamasıyla oynayan Hakan Şükür'ün gol attığı 35 karşılaşmadan 26'sını kazanan ay-yıldızlılar, 6'sında berabere kaldı, sadece 3'ünde yenildi. 
     
     MÜTHİŞ KOLEKSİYONCU 

     Hakan Şükür, A milli forma altında 27 ayrı milli takımına gol atma başarısını gösterdi. 
     Hakan Şükür, San Marino ve Güney Kore'ye 3'er, İsveç, Slovakya, Azerbaycan ve Macaristan'a 2'şer maçta gol atarken, Danimarka, Bulgaristan, Polonya, İzlanda, İsviçre, Ukrayna, Hollanda, Galler, Almanya, Moldova, Finlandiya, Belçika, Norveç, Avusturya, Şili, Makedonya, Liechtenstein, İrlanda Cumhuriyeti, Letonya, Avustralya, ve Belarus filelerini ise 1'er maçta havalandırdı. 
     Deneyimli futbolcu en çok golü 3 maçta toplam 5 kez havalandırdığı San Marino ile 1 maçta 4 kez sarstığı Galler filelerine bıraktı. 
     
     ''EN HIZLI GOLCÜ'' APOLETİ DE VAR 

     Hakan Şükür ayrıca, Dünya Kupası finallerinde atılan en hızlı golün de sahibi durumda bulunuyor. 
     Deneyimli futbolcu, 17. Dünya Kupası'nda Türkiye'nin üçüncülüğü elde ettiği Güney Kore maçında 11. saniyede attığı golle, kupanın en çabuk golünü kaydeden oyuncu olarak tarihe adını yazdırdı. 
     
</TEXT>
</DOC>
