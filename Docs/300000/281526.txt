<DOC>
<DOCNO> 281526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko29.html </URL>
<DATE> 2004/10/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Vergide umutlar KDV ve ÖTV'ye bağlandı... 
</HEADLINE>
<TEXT>

     Devlet, yeni yılda vergide umudunu katma değer vergisi KDV ile özel tüketim vergisine KDV bağladı. Yeni yılda Hazineye girecek her 3 liralık verginin yaklaşık 2 lirası, bu iki vergiden gelecek. 
     2004 ve 2005 yılı bütçelerinin başlangıç hedeflerine göre, yeni yılda vergi gelirlerine en fazla katkıyı KDV yapacak. Devlit, Yeni Türk Lirası cinsinden yurt içinden 22 milyar 130 milyon lira, ithal edilen mallardan da 18 milyar 700 milyon lira KDV tahsil edecek. Bu şekilde, KDV gelirlerinde yüzde 19.6'lık bir artış sağlanacak ve toplam KDV geliri 40 milyar 830 milyon liraya ulaşacak. 
     Vergi gelirlerinin diğer lokomotifi de ÖTV olacak. Bu yıla göre yüzde 29.1'lik artış kaydedilecek olan ÖTV'den de Hazineye 34 milyar 730 milyon lira girecek. Bunun 20 milyar 750 milyon lirası akaryakıt ve doğalgaz ürünlerinden, 10 milyar 547 milyon lirası içki, sigara ve kolalı gazozlardan, 2 milyar 548 milyon lirası motorlu taşıtlardan, 885 milyon lirası da dayanıklı tüketim mallarından gelecek. 
     Böylece dayanıklı tüketim mallarından alınan ÖTV tutarında yüzde 90.1'lik bir artış beklenirken, bu oran sigara, içki ve kolalı gazozlar için yüzde 49.8, motorlu taşıtlarda da yüzde 47.4'e ulaşacak. Petrol ve doğalgaz ürünlerinden alınan ÖTV'de ise bu yıla göre yüzde 16.4 artış kaydedilecek. 
     
     CEP TELEFONLARI DA MALİYEYE KONUŞACAK 
     Yeni yılda gelir vergisi yoluyla 21 milyar 170 milyon lira vergi toplayacak olan Maliye, cep telefonlarından da özel iletişim vergisi olarak 2 milyar 875 milyon lira alacak. Bu şekilde 2004 yılı başlangıç hedefine göre, gelir vergisinde yüzde 13.5, özel iletişim vergisinde de yüzde 130 artış sağlanacak. 
     Bu yıla göre yüzde 32.7 daha fazla gelir beklenen motorlu taşıt sahiplerinin cebinden de yeni yılda motorlu taşıtlar vergisi olarak 2 milyar 210 milyon lira çıkacak. 
     Gümrük ve damga vergisi ile harç gelirlerinde de bu yıla oranla yüzde 56'ya ulaşan artışlar öngörülüyor. Kurumlar vergisi mükellefleri, banka ve diğer finans kuruluşlarıyla işi olanlar ve mirasçıların ödeyecekleri vergi tutarı ise bu yılın altına düşecek. 
     2004 bütçesinde 9 katrilyon 335 trilyon lira gelir öngörülen kurumlar vergisinde 2005 yılı hedefi, YTL cinsinden 8 milyar 890 milyon lira olarak belirlendi. 
     
     CEZALAR VE DİĞER GELİRLER 
     Bu arada cezalarda da 2005 hedefi, bu yılın az da olsa altına indi. 
     2005 bütçesine göre, önümüzdeki yıl cezalardan 1 milyar 600 milyon lira gelir elde edilecek. Bunun 170 milyon lirasını yargı, 130 milyon lirasını idari para, 245 milyon lirasını vergi, 245 milyon lirasını trafik, 750 milyon lirasını vergi ve diğer kamu alacaklarına ilişkin gecikme zamları, 58 milyon ilarsını faiz, geri kalanını da diğer cezalar oluşturacak. 
     Bu şekilde vatandaşa günde 4 milyon 383 bin 562 lira ceza kesilecek. 
     2004 bütçesinde cezalardan 1 katrilyon 610 trilyon lira toplanması hükme bağlanmıştı. 
     Yeni yıl bütçesinde arazi satışlarından da 200, bina satışlarından ise 50 milyon lira gelir elde edilmesi planlandı. 
     
</TEXT>
</DOC>
