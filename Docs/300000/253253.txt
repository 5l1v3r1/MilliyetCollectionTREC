<DOC>
<DOCNO> 253253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun26.html </URL>
<DATE> 2004/07/06/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AIDS, ortalama yaşam süresini 49 yıla düşürdü 
</HEADLINE>
<TEXT>

     AİDS hastalığının, Güney Afrika'da 62 olan ortalama yaşam süresini 49'a düşürdüğü bildirildi. 
     BM'nin yayımladığı ''Küresel Rapor''da, ''HIV AİDS'in toplam nüfusa oranının yüzde 20'yi geçtiği 7 Afrika ülkesinde, 1995 ile 2000 yılları arasında doğan bir kişinin ortalama yaşam süresi, AİDS'in olmadığı zamanlara oranla 13 yıl azalarak 49 olarak belirlendi'' ifadesine yer verildi. 
     Raporda, son yıllarda Swaziland, Zambiya ve Zimbabwe'de doğanlar için bu ortalamanın 35 olduğuna dikkat çekildi. 
     Güney Afrika'da AİDS'e yakalanan veya HIV virüsü taşıyan kişilerin toplam nüfusa oranı 2003 yılında yüzde 25 olarak açıklanmıştı. 
     Yüzde 38.8 ile Afrika'nın güneyinde AİDS'den en çok etkilenen ülke olan Swaziland'ı, Botswana yüzde 37.3 , Lesotho 28.9 , Zimbabwe 24.6 , Güney Afrika Cumhuriyeti yüzde 21.5 , Namibia yüzde 21.3 , Zambia yüzde 16.5 , Malavi yüzde 14.2 ve Mozambik yüzde 12.2 izliyor. 
     Güney Afrika Cumhuriyeti, 4.8 milyon kişiyle dünyada en çok AİDS ve HIV virüsü taşıyıcısını barındıran ülke konumunda. 
     BM'nin raporuna göre, 2025 yılına kadar, toplam 38 Afrika ülkesinde nüfus yüzde 14 oranında azalacak. 
     Raporda, AİDS oranının Afrika'nın güneyinde bu kadar yüksek olmasının nedenlerinin yoksulluk, sosyal istikrarsızlık, cinsel yolla bulaşan diğer hastalıkların yaygın olması, kadının toplumdaki zayıf statüsü, aile içi şiddet, kötü yönetilme ve ciddi boyutlarda açlık olduğu açıklandı. 
     
     15 milyon çocuk ebeveynlerini kaybetti 
     Dünyada 2003 yılında AIDS nedeniyle ebeveynlerini kaybeden çocukların sayısının 15 milyona çıktığı bildirildi. 
     BM çocuklara yardım kuruluşu UNICEF tarafından bugün Almanya'nın Köln kentinde yapılan açıklamada, 2003 yılında anne babasını ya da her ikisini AIDS yüzünden kaybeden çocukların sayısının 15 milyona çıktığı belirtildi. 
     Açıklamada, dünyada geçen yıl AIDS'e yakalananların yarısından çoğunun 25 yaşın altında olduğu kaydedildi. 
     
</TEXT>
</DOC>
