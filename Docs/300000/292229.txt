<DOC>
<DOCNO> 292229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/siyaset/asiy.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2006 konuşuluyor 
</HEADLINE>
<TEXT>


17 Aralık'ta liderlerden "koşullu evet" yanıtı gelebileceğini açıklayan Hollanda Dışişleri Bakanı, müzakere tarihi için en erken "2005 sonu" ifadesini kullandı 

DIŞ HABERLER SERVİSİ 


AB Dönem Başkanı Hollanda'nın Dışişleri Bakanı Bernard Bot, Türkiye ile katılım müzakerelerine 2005 sonu ya da 2006 başında başlanabileceğini söyledi. 
Bot, Meclis'in Avrupa İşleri Komisyonu'nda üyelik sürecindeki ülkelerle ilgili yapılan tartışma sırasında yaptığı konuşmada, 17 Aralık'ta yapılacak AB Konseyi toplantısında Türkiye ile üyelik görüşmelerine Avrupalı liderlerden "koşullu evet" yanıtı gelebileceğini, böyle bir karar verilmesi durumunda müzakerelere en erken 2005 sonunda başlanabileceğini söyledi. 

Büyükler bastırıyor 
Buna karşın Fransa'nın Le Figaro gazetesi, "AB'nin Türkiye ile tam üyelik müzakerelerini mümkün olduğu kadar geç bir tarihte başlamasını savunan Fransa'nın birlik içinde yalnız kaldığını" bildirdi. "AB'nin güçlü ülkeleri Almanya ve İngiltere'nin tam üyelik müzakerelerinin vakit geçirilmeden başlaması için bastırdığını" vurgulayan gazete, "Paris'in bu konuda Türkiye'nin üyeliğine karşı çıkan Avusturya ve doğu Avrupa ülkelerinden Macaristan'dan medet umduğunu" öne sürdü. 
Fransa'da 2005 yılının mayıs veya haziran ayında AB anayasası konusunda referandum düzenleneceğini hatırlatan "Le Figaro", Paris'in bu referandumdan sonra 2005 sonu veya 2006 başında Türkiye ile tam üyelik müzakerelerinin başlamasını istediğini yazdı. 
Brüksel'deki bir diplomatın görüşlerine yer veren "Le Figaro", müzakerelerin 2005 başında başlamasının, AB anayasasıyla ilgili referandum yüzünden Fransa'yı zor durumda bırakacağına dikkat çekti. 


</TEXT>
</DOC>
