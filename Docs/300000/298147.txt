<DOC>
<DOCNO> 298147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/yazar/uras.html </URL>
<DATE> 2004/12/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Teknoloji savaşında 'oyuncu' olmalıyız 
</HEADLINE>
<TEXT>


IBM International Busines Machines isimli Amerikalı bilgisayar üreticisi firma, PC kişisel bilgisayar küçük masaüstü ve dizüstü bilgisayar bölümünü satışa çıkardı. Bu bölümü Çin'deki bir bilgisayar üreticisi firma satın aldı. 
Açıklamalara göre 1 milyar 250 milyon dolarlık satış anlaşmasının 650 milyon doları bölümü nakit, 600 milyon dolarlık bölümü tahvil olarak ödenecek. Çin firması bunlara ek olarak, IBM'in 500 milyon dolarlık borcunu da devraldı. Anlaşma gereği IBM firması, Çin firmasının sermayesinin yüzde 18.9'luk payına sahip olacak. Böylece teknoloji bağını koruyacak. 
Çin firması, IBM'in PC bölümüyle birlikte "Think Pad" dizüstü bilgisayarlar da dahil, "Think" ürün yelpazesinin isim haklarına da sahip oldu. 
1988 yılında "Legand" unvanıyla kurulan ve 1994 yılından bu yana Hong Kong borsasında hisse senetleri işlem gören Çin firmasının yıllık cirosunun 10 milyar dolara ulaşması, bu projenin 19 bin kişiye iş imkanı yaratması bekleniyor. 
Bu haberler bizim medyamızda "Teknoloji savaşı kızıştı" başlığıyla yer aldı. Biz de, "seyirci" koltuğunda bu teknoloji savaşını "seyrettik"... 
Artık "seyirci" koltuğundan kalkarak "oyunculuğa soyunmak zorundayız"... Küresel pazarda mal satabilmek için 1 Talebi olan, 2 İleri teknolojiye dayalı malları, 3 Ekonomik boyutta üretmeye mecburuz. 
Küresel pazara IBM gibi bir markayı yerleştirmek, çok uzun zaman, çok büyük yatırım gerektiriyor. İşte o nedenle Çin firmasının yaptığına benzer anlaşmalar çok önemli. 
"Kaçan balık büyük olur" diyerek olayı sulandırmadan bir değerleme yapalım. Türkiye'de IBM'in kişisel bilgisayar bölümünü satın alabilecek firma mı yok Para mı yok Firma da var, para da var ama, biz henüz bu savaşta oyuncu olmayı düşünemiyoruz. 
Türkiye'de çok sayıda küçük ve orta boy firma kişisel bilgisayar üretiyor. Ama, Vestel ve Arçelik firmaları iki büyük üretici. Zorlu veya Koç Grubu 1.7 milyar dolarlık böyle bir alım - satıma neden giremesin Bankalarımız ve bırakınız bankalarımızı kamu kesimi bu tip projelerin finansmanına neden arka çıkamasın 
İmar Bankası batınca 6 milyar dolar bulabilen, Pamukbank'ı Halk Bankası'yla birleştirmek için 2 milyar dolar para ödeyebilen Hazine, Türkiye'de IBM gibi ünlü bir markayla bilgisayar üretimine soyunacak firmaya neden destek veremesin Dikkat buyurunuz, bankalarımız, tüketici finansmanında kullanılmak için dışarıdan bir defada 500 milyon dolar kredi bulabilecek beceriye erişti. Tek bir banka bir yılda 1 milyar doları aşan kredi bulabiliyor. 
Vestel ve Arçelik gibi firmalarımız kendi imkanlarıyla ve de kendi markalarıyla iç piyasaya bilgisayar üretmeye çalışacaklarına, neden IBM markasıyla dünya piyasasını hedef almasınlar 
Artık büyük düşünmek ve de büyük oyuncu olmak zorundayız... IBM olayı bizim gözümüzü açmalı. Dünyada benzer daha başka markalar, benzer fırsatlar var... Büyük sermaye gruplarımız, domates, patates satmak için, yoğurt yapmak için vakit harcarken, hükümetimiz batan bankaların borcunu kapatmaya çabalarken, bu fırsatları kaçırıyoruz. 



</TEXT>
</DOC>
