<DOC>
<DOCNO> 285192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur14.html </URL>
<DATE> 2004/11/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Alman turist kıza bıçaklı tecavüz girişimi 
</HEADLINE>
<TEXT>

     Taylan YILDIRIM FOÇA İzmir , DHA 

İZMİR'in Foça İlçesi'nde, deniz kenarında dolaşan Alman turist 22 yaşındaki J.M.H., kendisiyle cinsel ilişkiye girmek isteyen bir kişinin bıçaklı saldırısına uğradı. Boynundan yaralanan turist kız hastaneye kaldırılırken, polis tekneyle kaçan zanlı Halil Ceritli'yi arıyor. 
     Almanya'nın Berlin kentinde yaşayan ve üniversitede grafik eğitimine devam eden J.M.H., geçen hafta annesiyle birlikte, 3.5 yıl önce Foça'ya yerleşen babası Claus H.'nın yanına tatile geldi. İlçenin Atatürk Mahallesi'ndeki yazlıklarından önceki gün saat 10.00 sıralarında şortunu giyip, bisikletle gezmeye çıkan J.M.H, öğle saatlerinde İsmetpaşa Mahallesi İngiliz Burnu mevkiine geldi. J.M.H. burada deniz kıyısındaki kayalıklarda oturup denizi seyretmeye başladı. 
     
     SALDIRGAN TEKNEYLE GELDİ 
     J.M.H.'yi kayalıklarda denizi seyrederken gören bir kişi, Canavar' adlı tekneyle kıyıya çıktı. Yanına yaklaşan bu kişinin cinsel ilişkiye girmeyi teklif etmesi üzerine korkan J.M.H., kaçmaya başladı. Peşinden koşan saldırgan yakaladığı genç kıza bıçak zoruyla tecavüze kalkıştı. Boynundan yaralanan J.M.H.'nin direnmesi üzerine amacına ulaşamayan saldırgan yine aynı tekneye binerek kaçtı. 
     Alman turist J.M.H.'nin çığlıklarını duyan balıkçılar tarafından Foça Devlet Hastanesi'ne kaldırılan J.H.M., tedavi altına alındı. Boynunda 12 santimlik bıçak kesiği ve yüzünde çizikler bulunan J.M.H., yaşadığı dehşeti anlatırken şunları söyledi 
     "Çok korktum. Tekneyle gelen kişi cinsel ilişkiye girmek istedi. Karşı koydum. Yumruklayıp, bıçakla boğazımı kesti. Uzaktaki balıkçılar bağırınca beni bırakmak zorunda kaldı. Fenalık geçirdim. Durumumu görenler hemen beni hastaneye kaldırdı.'' J.M.H.'nin boğazındaki yaranın dikildiğini bıçağın atardamara rastlamamasının şans olduğunu belirten doktorlar, genç kızın yumruk darbesi de aldığını bu nedenle, beyin travması ihtimaline karşı birkaç gün daha hastanede yatacağını, genel durumunun iyi olduğunu söyledi. 
     
     POLİS SALDIRGANI ARIYOR 
     Olayın ardından polis ve Sahil Güvenlik ekipleri saldırganı yakalamak için çalışma başlattı. 
     Saldırganın kulandığı Canavadr' adlı tekne, Sakızcılar Koyu Eski Fenerburnu mevkiinde kıyıya bağlı bulundu. Foça Liman Başkanlığı kayıtlarından teknenin 32 yaşındaki Halil Ceritli'ye ait olduğunu belirledi. Olayı uzaktan gören balıkçılar da teknenin Halil Ceritli'ye ait olduğunu söylerken, bu kişi tüm aramalara karşın henüz bulanamadı. 
     İlçede balıkçılık yapan ve teknesinde yatıp kalkan Ceritli'nin bir yıl önce de Foça'daki Kosova Plajı'nda, kocası Alman olan bir Türk kadını bıçakla tehdit edip sarkıntılıkta bulunduğu, 50 euro ve 20 milyon lira parasını alarak kaçtığı iddiasıyla gözaltına alındığı, bu olaydan halen tutuksuz yargılandığı belirtildi. 
     
</TEXT>
</DOC>
