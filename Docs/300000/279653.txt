<DOC>
<DOCNO> 279653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/bila.html </URL>
<DATE> 2004/10/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Mesut Yılmaz'ın analizi 
</HEADLINE>
<TEXT>


Eski Başbakan Mesut Yılmaz, HaberTürk'teki Basın Kulübü programında, AB'nin Türkiye'ye ilişkin üç raporuna yönelik soruları yanıtladı. 
Yılmaz, başbakan veya başbakan yardımcısı olarak görev yaptığı süre boyunca Avrupa Birliği hedefine kilitlenmiş bir çizgi izledi. 
Yılmaz hakkında şunu da rahatlıkla söyleyebiliriz 
Eğer, bugün AKP yerine ANAP iktidarda, Erdoğan yerine de Yılmaz başbakanlık koltuğunda olsaydı, AB konusunda aynı kararları alırdı. Nitekim, 57. Ecevit hükümetinde Yılmaz'ın savunduğu görüşler bugün AKP'nin uyguladıklarıyla örtüşüyordu. Bu süreçte en zor karar Ağustos 2002'de idam cezasının kaldırılması ve anadilde yayın olanağının sağlanmasıydı. O günlerde Meclis'te anamuhalefet partisi olarak DYP evet oyu koalisyon ortağı MHP ile birlikte AKP de hayır oyu kullanmıştı. Reform süreci bu paketle başlamıştı. 
Yılmaz bugün de Erdoğan hükümetinin attığı adımları destekliyor. Hatta AB'nin diğer taleplerinin de yerine getirilmesini istiyor. Ruhban Okulu'nun açılması gibi... 
Ancak Mesut Yılmaz, HaberTürk'teki Basın Kulübü'nde gazetecilerin sorularını yanıtlarken, AB raporuna çok ciddi eleştiriler yöneltti. 
Yılmaz'ın raporda en çok önemsediği ise, "Müzakerelerin sonucu ne olursa olsun Türkiye'nin AB değerlerine ve kurumlarına demirli tutulması önemlidir" biçiminde özetlenebilecek ifadeydi. Mesut Yılmaz, bu ifadenin sonucunun tam üyelikten başka bir sonuca çıkabileceği anlamına geldiğini, AB'nin bu yaklaşımla Türkiye'ye verdiği sözü tutmadığını vurguladı. 
Yılmaz, raporu genel olarak, "terbiyesiz bir üslupla" hazırlanmış diye nitelendirdi. AB üyeliği değil, Düyun - u Umumiye tarif ediliyor gibi kaleme alındığını belirtti. 
Bu eleştiriler, Erdoğan hükümetinin attığı adımları destekleyen ve başarılı bulan eski Başbakan Mesut Yılmaz'dan gelince daha anlamlı duruyor. Belki iktidarda olsa aynı kararları alacak olan bir siyasetçi olarak Yılmaz'ın, 17 Aralık'a kadar raporun bu yönlerinin düzeltilmesi konusunda ısrar edilmesi önerisi de var. Hükümet de aynı çabayı göstereceğini açıkladı. Ancak Yılmaz'ın farkı şurada 
Eğer 17 Aralık'ta bu yönler düzeltilmemiş, Türkiye'ye net bir müzakere perspektifi verilmemişse, Ankara'nın rest çekmesi gerektiğini savunuyor. 
Bunu 1997'de Lüksemburg zirvesi sonrası kendisi yapmıştı. 
17 Aralık'a kadar da Ankara'nın zorlu günler geçireceği biliniyor. 
Hükümetin her türlü olasılığa karşı hareket tarzını şimdiden planlaması gerekiyor. İlk sinyal Rum vetosu olarak geldi. 
Komisyon raporundan daha iyi bir sonuç almak ve vetoya takılmamak için her cephede sıkı bir mücadele gerekiyor. 



</TEXT>
</DOC>
