<DOC>
<DOCNO> 267356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy02.html </URL>
<DATE> 2004/08/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Adalet Bakanı Cezaevlerinde 3 kişi ölüm orucu tutuyor 
</HEADLINE>
<TEXT>

     Adalet Bakanı Cemil Çiçek, terör suçlarından tutuklu ve hükümlü 3 kişinin ölüm orucu tuttuğunu bildirdi. 
     Bakan Çiçek, CHP İstanbul Milletvekili Ali Rıza Gülçiçek'in soru önergesine verdiği yanıtta, 5 Temmuz 2004 tarihi itibarıyla cezaevlerindeki 3 kişinin F Tipi cezaevlerini protesto etmek amacıyla ''Örgüt disiplini altında'' ölüm orucu tuttuğunu ifade etti. Çiçek, 4'ü terör, 6'sı adli suçlardan olmak üzere toplam 10 tutuklu ve hükümlünün ise kişisel nedenlerle açlık grevinde bulunduklarını kaydetti. 
     Soru önergesini yanıtlarken ceza infaz kurumlarındaki sağlık hizmetlerine ilişkin de bilgi veren Çiçek, bu kurumlarda halen 159 tabip, 68 diş tabibi, 68 sosyal çalışmacı, 57 psikolog ve 117 sağlık memurunun görev yaptığını belirtti. Bakan Çiçek, müdürlük teşkilatı olmayan 328 ceza infaz kurumunda sağlık personeli kadrosu bulunmadığından, sağlık hizmetlerinin haftanın belli günlerinde geçici olarak görevlendirilen doktorlarla karşılandığını bildirdi. Ceza infaz kurumlarında sağlık personeli açığı bulunduğunu da belirten Çiçek, bunların ilgili makamlarla ile işbirliği yapılarak tamamlanmaya çalışıldığını ifade etti. 
     
</TEXT>
</DOC>
