<DOC>
<DOCNO> 285438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy08.html </URL>
<DATE> 2004/11/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan Memur maaşlarını bayramdan 1 hafta önce ödeyeceğiz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, memur maaşlarının 8 Kasım Pazartesi günü ödeneceğini açıkladı. 
     Erdoğan, partisinin TBMM grup toplantısında yaptığı konuşmada, ''Önümüzde bayram var. İnşallah sağ salim milletimizle bu sevinci paylaşacağız. Milletimizin bayram sevincini bir nebze artırabilmek için bayramdan 1 hafta önce memurlarımızın maaşlarını bu ayın 8'inde veriyoruz'' dedi. 
     AK Parti Genel Başkanı ve Başbakan Recep Tayyip Erdoğan, ''Biz, 3 Kasım gününün heyecanını bir an bile kaybetmedik'' dedi. 
     Erdoğan, partisinin TBMM Grup toplantısında yaptığı konuşmada, AK Parti TBMM Grup toplantılarının Türkiye siyasetinin ve Türkiye gündeminin haftalık değerlendirmesi hüviyetini kazandığını söyledi. 
     Türkiye'nin çok önemli, çok anlamlı dönemeçlerden geçtiğini kaydeden Erdoğan, şunları söyledi 
     ''Bugün 2 Kasım 2004. İki yıl önce bugün Türkiye, yediden yetmişe nefesini tutmuş, karanlık bir devrin kapanması, yolsuzlukların çürüttüğü sistemin kurtulması için sabırsızlıkla 3 Kasım sabahını, atacağı oyuyla, kullanacağı iradesiyle bekliyordu. 3 Kasım seçimlerinin ikinci yıldönümüne geldiğimiz şu günlerde, ülkemize kazandırdıklarımızdan dolayı grup olarak, parti olarak, Hükümet olarak başımız her zamankinden daha diktir. 
     Biz, 3 Kasım gününün heyecanını bir an bile kaybetmedik. Zira, o gün milletimiz, Türkiye'yi bugünlere getirelim, ülkemizi yarınlara daha emniyetli olarak taşıyalım diye emanetini bizim omuzlarımıza yükledi. Biz bu emanete liyakatle sahip çıkma sözü verdik ve verdiğimiz sözde şerefle durduk ve duruyoruz. 
     'Artık hiçbir şey eskisi gibi olmayacak' dediğimizde bu sözümüz doğruluğu henüz test edilmemiş bir sözdü ama bugünden geriye baktığımızda bu söz hamdolsun anlamını bulmuştur. Zira devlete karşı, siyasete karşı bütünüyle sarsılan güven duygusu yeniden geriye gelmiştir. 
     Üstelik kucağımızda çok tehlikeli bir dış konjonktür bulmuşken ve bütün ağızlar Türkiye'nin bıçak sırtında olduğunu söylerken o ağır şartları geride bırakarak bugünlere geldik.'' 

     
</TEXT>
</DOC>
