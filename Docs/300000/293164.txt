<DOC>
<DOCNO> 293164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur16.html </URL>
<DATE> 2004/11/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Denizli şanslı trilyoneri konuşuyor 
</HEADLINE>
<TEXT>

     Ferah IŞIK DHA 

DENİZLİ'de, Sayısal Loto'da 6'yı tek başına tutturarak 2 trilyon 575 milyar 750 milyon liralık büyük ikramiyeyi kazanan talihlinin kim olduğu merak konusu oldu. 
     Önceki gün yapılan çekilişte, büyük ikramiye talihlisinin Denizli'den çıktığını gazete, radyo ve televizyon haberlerinden duyanlar, trilyonerin kim olduğunu öğrenmeye çalıştı. Sayısal Loto'da 21-28-29-30-38 ve 45 rakamlarını bilerek tek başına 6 tutturan talihlinin hangi bayiden kupon yatırdığı ise henüz tespit edilemedi. 
     Milli Piyango Bayii Halil Ağa Büfesi'nin sahibi Mehmet Ali Avlan, Milli Piyango İdaresi'nin kuponun hangi bayide yatırıldığını, bugün açıklayacağını belirterek, "Talihli belki de kuponunu bana yatırdı, bilemiyorum. Umarım, ihtiyacı olan birine çıkmıştır. Sayısal Loto'da büyük ikramiyenin Denizli'ye çıkması sevindirici'' dedi. 
     Sayısal Loto bayilerinden sonuçları alan bazı talih oyunu tutkunları, çekim yapılmasından rahatsız oldu. Milli Piyango bayilerinden Çağrı Büfe'nin sahibi Gazi Aytan ise talihlinin ismini açıklamaması durumunda, kendisine ulaşılmasının mümkün olmadığını belirterek, "Kimbilir talihli belkide bizim büfeye kuponunu yatırmıştır. Hayırlı olsun'' demekle yetindi. 
     
     TRİLYONER BELEDİYE MEMURU MU 

     Sayısal Loto'nın cumartesi gecesi yapılan çekilişinde 6'yı tek başına tutturarak 2 trilyon 575 milyar 70 milyon lira kazanan talihliyi tüm Türkiye merak ederken, Denizli'de 22 yıllık memur 42 yaşındaki Necat Ayhan'ın, ikramiyenin sahibi olduğu öne sürüldü. Denizli Belediyesi hesap işlerinde memur olarak çalışan Ayhan, ikramiyenin kendisine çıkmadığını söylerken, DHA muhabirine avucunun içinde tuttuğu kuponu gösterdi. Tek kolon olan ve sayısal lotonun çıktığı 21, 28, 29, 30, 38 ve 45 numaralı rakamların bulunduğu kuponu inceletmeyen evli ve üç çocuk babası Necat Ayhan, çelişkili konuştu. Ayhan, kuponu kısa süre göstermesine rağmen bu kez "İkramiye bana çıkmadı, yarın Pazartesi DHA'ya randevu vereceğim, gereken açıklamayı yarın yapacağım'' demekle yetindi. 
     
     KAMERA ŞAKASI MI 

     Karaman Mahallesi'nde oturan Ayhan'ın eşi Hatice Ayhan ise, eşinin Sayısal Loto'da 6 tutturduğunu bilmediğini söyledi. Eve gelen DHA ekibinin "Kocanızın sayısal loto'da altı bildiği söyleniyor'' demesi üzerine, heyecanlanan Hatice Ayhan, "Kamera şakası mı yapıyorsunuz '' dedi. Arkadaşlarıyla birlikte bir restoranda eğlendikten sonra eve gelen Necat Ayhan, eşi Hatice Ayhan'ın ısrarla ikramiyeyi tutturup tutturmadığını sorusuna da net bir yanıt vermedi. Hatice Ayhan eşinin kredi kartı borcu oldunuğu söyleyip, "2 milyar lira kredi kartı borcumuz vardı. Bir türlü ödeyemiyorduk. Şimdi borcumuzu öderiz'' dedi. 
     Necat Ayhan, her hafta tek kupon sayısal loto oynadığını belirterek, "Eşim çok heyecanlıdır, konuyu sonra konuşalım'' dedi. 
     
</TEXT>
</DOC>
