<DOC>
<DOCNO> 251078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko08.html </URL>
<DATE> 2004/06/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Başkanı Aygün Kalitesiz mal üreten ATO üyeleri cezalandırılacak 
</HEADLINE>
<TEXT>

     Ankara Ticaret Odası ATO Başkanı Sinan Aygün, kalitesiz mal üreten ATO üyelerinin cezalandırılacağını söyledi. 
     Tüketici Dernekleri Federasyonu'nun TÜDEF Türk-İş Konferans Salonu'nda düzenlenen 1. Olağan Genel Kurulu'nda konuşan ATO Başkanı Aygün, başta kendisi olmak üzere, Oda olarak, tüketici haklarının korunmasından yana tavır koyduklarını ve bunun en güzel örneğinin kredi kartları olduğunu bildirdi. 
     Tüm bankaların, aslında üyeleri olmasına rağmen, kredi kartlarına uygulanan faizlerin yüksekliğini dile getirdiklerini ve faizlerin aşağı çekilmesi konusunda açtıkları savaşı başarıyla sonuçlandırdıklarını ifade eden Aygün, Türkiye Odalar ve Borsalar Birliği Yasası'nda yapılan değişiklikle kendilerine bazı yetkiler tanındığını da kaydetti. 
     Aygün, bu yetkiler içinde kalitesiz mal üreten üyelerine ceza vermenin de bulunduğunu anlattığı konuşmasında, ''Başta TSE belgesi olmadan mal üreten ve diğer kanuni gerekçeleri yerine getirmeden üretim yapan üyelerimize, birinci ikazda 1.5 milyar lira, ikinci ikazda 3 milyar lira para cezası uygulayacağız. Üçüncüsünde ise ATO üyeliğinden çıkaracağız'' dedi. 
     Tüketici dernekleriyle daima çalışmak istediklerini belirten Aygün, bu tür derneklerin üretimde kalitenin yükselmesini sağladıklarını sözlerine ekledi. 
     
     TÜDEF BAŞKANI ÇAKAR 
     TÜDEF Başkanı Turhan Çakar da, tüketici hareketinin Türkiye için yeni bir hareket olduğunu belirterek, federasyon aşamasına pek çok sıkıntılarla gelinebildiğini bildirdi. 
     ''Tüketici hareketi, toplumun en geniş hareketidir'' diyen Çakar, ''Çünkü, yoksulu, zengini herkes, yani toplumun tamamı tüketicidir. Bağımsız bir tüketici hareketi aile ve ülke ekonomisi açısından büyük yararlar getirecektir'' dedi. 
     Demokratik hakların kullanılması, sağlıklı bir çevre, kaynakların verimli kullanılması, ülke bağımsızlığı gibi pek çok alanda tüketici hareketine ihtiyaç bulunduğunu belirten Çakar, ancak Türkiye'nin tüketici haklarına uygun sosyal devlet anlayışından uzaklaştığını kaydetti. 
     
     GENEL KURUL BİLDİRİSİ 
     Öte yandan, TÜDEF 1. Olağan Genel Kurulu sonuç bildirgesini de yayımladı. 
     Bildirgede, gerek önceki hükümetler gerekse AK Parti hükümeti tarafından, bütçe açıklarını kapatmak ve ek kaynak yaratmak amacıyla uygulanan dolaylı vergilerdeki keyfi artışlarla, fiyat artışlarının tüketicilerin açtıkları davalarla yargıdan dönmesini memnunlukla karşıladıkları ifade edildi. 
     Piyasa ekonomisinin, gelir dağılımını dengesizleştirdiği vurgulanan bildirgede, bu düzenin tüketicilerin aleyhine işlediğini, tüketiciler için daha güvenli, daha ucuz ve daha kaliteli mallar sağlamak yerine, kamu kaynaklarının belli kesimlere, özelleştirme yoluyla aktarılmasının, tüm tüketicilerin aleyhine olduğunu bir kez daha kamuoyuna sunmak istedikleri belirtildi. 
     Güvenlikli gıda, ürün güvenliği ve piyasa gözetim ve denetimi gibi konularda, tüketicilere daha aktif rol verilmesini ve tüketici örgütlerinin bu konularda katkılarından daha nitelikli yararlanılmasının istendiği bildirgede, sağlık ve diyanet çalışanlarına tüketici hakları konusunda TÜDEF önderliğinde ortak girişim projeleri hazırlanması ve uygulanmasını, hükümetin gündemine alması talep edildi. 
     
</TEXT>
</DOC>
