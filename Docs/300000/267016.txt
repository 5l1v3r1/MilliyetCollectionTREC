<DOC>
<DOCNO> 267016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/ekonomi/eko02.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İthalatta temmuz rekoru 
</HEADLINE>
<TEXT>


Maliye Bakanı Unakıtan'ın "Taze haber, ithalat temmuzda düşüyor" açıklamasını DİE tekzip etti. Düşmesi beklenen ithalat temmuzda tüm zamanların en yüksek düzeyine çıktı 

EKONOMİ SERVİSİ 

Maliye Bakanı Kemal Unakıtan'ın "Taze bir haber veriyorum ithalat temmuzda düşüyor" sözlerine karşın temmuz ithalatı 8 milyar dolar 577 milyon dolarla tüm zamanların en yüksek düzeyine çıktı. İhracatın da 5.4 milyar dolarla rekor kırdığı temmuzda dış açık 3 milyar 170 milyon dolar oldu. 
Maliye Bakanı Unakıtan'ın 20 Ağustos'ta Kütahya'da gazetecilere "Şimdi size taze taze haber veriyorum. Son rakamları alıyorum. Temmuzda ithalat eskilere göre azaldı. İhracatımız ve turizm gelirlerimiz arttı. Dolayısıyla, cari açığa olumsuz etki eden unsurlar azaldı. Tüketici kredileri temmuzda yılbaşından beri en düşük seviyesine indi. Bunu da ayrıca belirtmek istiyorum" açıklamasını Devlet İstatistik Enstitüsü tekzip etti. Dün temmuz ayı dış ticaret verilerini açıklayan DİE ithalatın düşmediğini aksine 8.5 milyar doları aşarak tüm zamanların en yüksek düzeyine çıktığını duyurdu. 
Yılın ilk yedi ayında ihracat 34 milyar 406 milyon dolara yükselirken ithalat 53.8 milyar doları aştı. Dış ticaret açığı ise 19.4 milyar dolara çıktı. 
Temmuzda ihracatın ithalatı karşılama oranı yüzde 63'e yükselerek ilk yedi ayın en yüksek düzeyini yakaladı. Haziranda karşılama oranı yüzde 59.8 ile kriz dönemindeki seviyeyi hatırlatmıştı. İlk yedi ay sonunda karşılama oranı ise yüzde 63.9 oldu. 
Yıllık verilerde ise ihracat temmuz sonu itibariyle 55 milyar 328 milyon dolar, ithalat ise 86 milyar 245 milyon dolara yükseldi. Haziran ayında yapılan 400 milyon dolarlık revizyon sayesinde 29.8 milyar dolarda kalan dış ticaret açığı temmuz itibariyle 30 milyar 164 milyon dolara yükseldi. 

Tüketim ithalatı sürüyor 
DİE verilerine göre ithalat içinde tüketim malı alımlarının payı temmuzda yüzde 13.7 olurken ilk yedi ay sonunda toplam ithalat içindeki payı yüzde 14.2'ye yükseldi. Yatırım malları ithalatındaki artışın sürmesi olumlu karşılanırken aramalı ithalatının toplam ithalat içindeki payı yüzde 67 oldu. 
DİE'nin daha önceki aylarda sabah açıkladığı diş ticaret rakamlarının borsanın kapanmasından sonra açıklanması ise dikkat çekti. Piyasalarda 7.7 - 7.9 milyar dolar arasında gelmesi beklenen ithalatın 8.5 milyar doları aşması şaşkınlık yaratırken açıklama sonrası dövizde alımlar yaşandı. 

Dolar yükseldi 
Sabah saatlerinde oldukça sakin seyreden ve 1 milyon 502 binlere kadar gevşeyen dolar kuru, beklentilerin üstünde gelen dış ticaret açığı verisi sonrasında 1 milyon 520 bin seviyesine kadar yükseldi. Bu seviyeden gelen satışlarla dolar kuru 1 milyon 515 bin liraya geriledi ve haftayı bu seviyeden kapattı. Dış ticaret açığı yüksek gelmesine karşın piyasa bundan sonra cari açık rakamlarını görmek isteyecek. Turizm gelirlerinin ve diğer girdilerin cari açık rakamını ne kadar azaltacağına bakılacak. 

Dış ticaret açığı 3.2 milyon dolar oldu Temmuz Ocak - Temmuz İhracat 2003 2004 Değişim 2003 2004 Değişim Sermaye malları 477 673 40,9 2.534 3.651 44,1 Ara mallar 1.545 2.094 35,5 10.416 13.960 34,0 Tüketim malları 2.151 2.627 22,1 12.786 16.710 30,7 Diğer 63 13 -78,9 184 85 -53,8 İhracat toplamı 4.236 5.406 27,6 25.920 34.406 32,7 İthalat Sermaye malları 1.052 1.620 54,0 5.550 9.779 76,2 Ara mallar 4.596 5.748 25,0 27.681 36.122 30,5 Tüketim malları 592 1.178 99,0 3.660 7.654 109,2 Diğer 27 32 16,3 213 270 26,4 İthalat toplamı 6.267 8.577 36,8 37.105 53.825 45,1 Dış ticaret açığı -2.031 -3.170 56,1 -11.184 -19.419 73,6 Karşılama oranı 67,6 63,0 69,9 63,9 

İhracat ve ithalatta rekor milyon dolar Aylar İhracat İthalat Dış ticaret açığı Temmuz 4.236 6.267 -2.031 Ağustos 3.829 5.975 -2.146 Eylül 4.115 6.206 -2.091 Ekim 4.824 6.575 -1.751 Kasım 3.970 5.245 -1.275 Aralık 4.595 8.234 -3.639 Ocak 4.615 6.288 -1.674 Şubat 3.662 6.132 -2.470 Mart 5.208 8.452 -3.244 Nisan 5.056 8.117 -3.062 Mayıs 4.998 7.998 -3.000 Haziran 5.051 8.446 -3.395 Temmuz 5.406 8.577 -3.171 


</TEXT>
</DOC>
