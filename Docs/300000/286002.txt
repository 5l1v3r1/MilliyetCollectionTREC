<DOC>
<DOCNO> 286002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun22.html </URL>
<DATE> 2004/11/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
ABD'nin Makedonya'yı tanıması Yunanistan'da soğuk duş etkisi yaptı 
</HEADLINE>
<TEXT>

     Atina, ABD'nin Makedonya'yı anayasal adıyla Makedonya Cumhuriyeti tanıma kararını protesto etti. 
     Washington'un kararının öğrenilmesi üzerine AB Konseyi toplantısına katılmak üzere Brüksel'e gidecek olan Yunanistan Dışişleri Bakanı Petros Molivyatis, gezisini iptal ederek, ABD'nin Atina Büyükelçisi Thomas Miller'i makamına çağırdı. 
     Molivyatis, Büyükelçi Miller ile yaptığı görüşmenin ardından gazetecilere yaptığı açıklamada, ''ABD hükümetinin Eski Yugoslavya Cumhuriyeti Makedonya'yı Makedonya Cumhuriyeti adıyla tanıma kararı alması üzerine sayın büyükelçiyi çağırarak, protestomuzu ilettim. Ayrıca bu kararın çok yönlü olumsuz etkilerine dikkatini çektim'' dedi. 
     Kuzeybatı komşusunu ''Eski Yugoslavya Cumhuriyeti Makedonya'' adıyla tanıyan Atina ile Üsküp, yaklaşık 10 yıldır BM gözetiminde 2 tarafın da kabul edeceği bir isim bulma amacıyla müzakerelerini sürdürüyorlar. 
     
</TEXT>
</DOC>
