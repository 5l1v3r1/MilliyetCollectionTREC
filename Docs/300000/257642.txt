<DOC>
<DOCNO> 257642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy16.html </URL>
<DATE> 2004/07/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Iraklı Türkmenler barış istiyor... 
</HEADLINE>
<TEXT>

     Yalova Folklor Araştırma ve Geliştirme Merkezi Derneği'nin YAFEM düzenlediği ''7. Türk Boyları Kültür Şöleni''ne katılan Irak Musul Reşidiye Folklor Ekibi'nin sorumlusu Mahmut Casim Ahmet, ''Irak Türkmenleri olarak kanlarının son damlasına kadar Türklüklerini savunarak mücadelelerini sürdüreceklerini'' söyledi. 
     Casim Ahmet, AA muhabirine yaptığı açıklamada, Türkmenlerin Irak'ta barış istediğini ve bölgede yaşanan sorunların Kürtlerden kaynaklandığını savunan Ahmet, şöyle devam etti 
     ''Bizler Türkmenler olarak Kürtlerden memnun değiliz. Onların amaçları, bizim bölgelerimizin de kendilerine ait olması ve bizleri Kürt yapmak istemeleridir. Ancak biz Irak Türkmenleri olarak kanımızın son damlasına kadar Türklüğümüzü savunarak mücadelemizi devam ettireceğiz. Ülkemizde şu an için geçici bir hükümet kuruldu. Ancak bundan hiç memnun değiliz. Çünkü bu hükümet seçimle gelmediği gibi, çok dayatmacı bir idare şekli içeriyor. Bunların yanında Amerikan askerleri ile biz Türkmenlerin bir sorunu yok. Bize baskı yapmıyorlar. Fakat onların da Kürtlere verdikleri destekler ortadadır.'' Irak'ta artık Türkmenlere de kendi dilleri ile eğitim yapma izni verildiğini, önceden bu ülkede Türkmen olduklarını korkudan söyleyemeyen Türkmenlerin şimdi rahatlıkla kimliklerini açıklayabildiklerini anlatan Ahmet, ''Bizim sadece isteğimiz, Irak'ta demokratik bir platform içinde Kürdü, Arabı, Şiisi, Türkmeni ile herkesin kardeşçe, birlik, beraberlik içinde yaşamasıdır'' dedi. 
     
</TEXT>
</DOC>
