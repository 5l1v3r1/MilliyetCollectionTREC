<DOC>
<DOCNO> 262798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy07.html </URL>
<DATE> 2004/08/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP Ulaştırma Bakanı şimdi değil de ne zaman istifa edecek 
</HEADLINE>
<TEXT>

     CHP Grup Başkanvekili Kemal Anadol, ''Ulaştırma Bakanı Binali Yıldırım, şimdi istifa etmeyecek de ne zaman edecek '' dedi. 
     Kemal Anadol, CHP Genel Sekreter Yardımcısı Bülent Baratalı, CHP İzmir milletvekilleri Ali Rıza Bodur, Erdal Karademir, Türkan Miçoğulları, Yılmaz Kaya ve Canan Arıtman, AA İzmir Bölge Müdürlüğü'nü ziyaret etti. 
     Kemal Anadol, son bir ayda Türkiye'nin değişik yerlerinde meydana gelen tren kazalarının ''hükümetin bilime sırtını dönmesinden'' kaynaklandığını öne sürdü. 
     TBMM'deki müzakerelerde AK Parti'li milletvekillerinin kazaları ''iktidara nazar değdi'' diyerek ''mistik'' gerekçelerle açıkladıklarını belirten Anadol, şunları söyledi 
     '' İstanbul Belediyesi'ni idare ettik. Türkiye'yi daha iyi idare ederiz anlayışının bir sonucudur. İETT'de ne kadar adam varsa, THY ve TCDD'ye atadılar. Kötü bir kadrolaşma var. Bunları sürekli sorguluyoruz. Bilim adamlarına, bilime ve uzman kişilere saygı yok. Ulaştırma Bakanı Yıldırım, şimdi istifa etmeyecek de ne zaman istifa edecek '' 
     
     MİLLETVEKİLLERİ 
     Erdal Karademir ise TCDD'ye ''işten anlamayan kişilerin'' getirildiğini, kazaların nedenlerinin burada aranması gerektiğini söyledi. 
     Türkan Miçoğulları da, ''demiryollarının altyapısının yetersiz olduğunu, bunların elden geçirilmesi gerektiğini'' ifade etti. 
     Yılmaz Kaya, ''AK Parti'nin Ben yaptım oldu politikasının iflas ettiğini'' öne sürdü Canan Arıtman ise ''hükümetin tren kazalarıyla ilgili bilim çevrelerini dikkate alması gerektiğini'' ifade etti. 
     Anadol, Baratalı ile diğer milletvekilleri, AA'nın ''doğru, tarafsız, hızlı habercilik anlayışını, her zaman takdir ettiklerini'' de bildirdiler. 
     
</TEXT>
</DOC>
