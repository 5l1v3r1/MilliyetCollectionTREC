<DOC>
<DOCNO> 257408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur05.html </URL>
<DATE> 2004/07/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
"Neşter-2 Operasyonu" soruşturmasından "yer değiştirme" cezası çıktı 
</HEADLINE>
<TEXT>

     Adalet Bakanlığı Teftiş Kurulu, ''Neşter-2 Operasyonu''nun ardından görülmekte olan bazı davaları etkilemeye yönelik girişimler üzerine, Ankara ve İstanbul'da ağırlıklı olarak ticaret mahkemeleri, fikri ve sınai haklar mahkemelerinde görevli başkan ve üyeler ile bazı Cumhuriyet savcılarının da aralarında bulunduğu 32 kişi hakkında başlattığı idari soruşturmayı tamamladı. 
     AA muhabirinin aldığı bilgiye göre, 2 müfettiş tarafından hazırlanan rapor, Adalet Bakanlığı Ceza İşleri Genel Müdürlüğü'ne sunuldu. 
     Raporda, bazı hakim ve savcılar hakkında disiplin cezasına yer olmadığı belirtildi. 
     Bazıları hakkında disiplin cezası verilmesi istenen raporda, bazı hakim ve savcılar hakkında uygulanacak disiplin cezası özellikle ''yer değiştirme'' olarak belirtildi. 
     Rapor, Ceza İşleri Genel Müdürlüğü'nce incelendikten sonra Adalet Bakanı'nın onayı ile Hakimler ve Savcılar Yüksek Kurulu'na HSYK gönderilecek. 
     HSYK, rapordaki istemlerinin yerinde olup olmadığını inceleyecek. Kurul, istemlere katılırsa, bazı hakim ve savcılara disiplin cezası verebilecek. 
     Hakimler ve Savcılar Kanunu, hakim ve savcılara verilecek disiplin cezalarını ''uyarı'', ''kınama'', ''yer değiştirme'' ve ''meslekten ihraç'' olarak düzenliyor. 
     
</TEXT>
</DOC>
