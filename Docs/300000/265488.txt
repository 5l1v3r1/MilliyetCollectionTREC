<DOC>
<DOCNO> 265488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo10.html </URL>
<DATE> 2004/08/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kıvanç Oktay Kayıpları telafi edeceğiz... 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Denizlispor yenilgisinden ders çıkarıp bundan sonraki haftalarda daha iyi oynayacaklarını söyledi. 
     Kıvanç Oktay, Denizlispor karşısında istedikleri oyunu sahaya yansıtamadıklarını ifade ederek, ''Bu yenilginin henüz ligin başında gelmesi iyi oldu. Bu yenilgiden dersler çıkarıp eksiklerimizi gidereceğiz. Hocamıza ve takımımıza inanıyoruz. Taraftarlarımızın içi rahat olsun, kayıpları telafi edeceğiz'' dedi. 
     Gerçek güçlerinin bu olmadığını, ilerleyen haftalarda herkesin Beşiktaş'ın gücünü göreceğini belirten Oktay, ''Çok iyi bir kadromuz var. Hakettiğimiz yere geleceğiz. Bu bize çok iyi bir ders oldu'' diye konuştu. 
     
     TARAFTARLARA ÇAĞRI 
     Hafta sonunda İzmit'te yapacakları Gaziantepspor maçını bir çıkış olarak gördüklerini anlatan Oktay, taraftarlara çağrıda bulunarak, ''Taraftarlarımız moralini bozmasın. Herkesi İzmit'te yapacağımız Gaziantepspor maçına bekliyoruz. Taraftarlarımızın desteğiyle ilk galibiyetimizi alıp, çıkışa geçeceğimize inanıyorum'' diye konuştu. 
     
     JUAN FRAN'A DESTEK 
     Oktay, Denizlispor maçında beklenen performansını gösteremeyen yeni transfer Juan Fran'a da destek vererek, ''Juan Fran çok iyi bir oyuncu. Maç eksiği vardı ve henüz adaptasyon döneminde. İleriki haftalarda takımımıza çok daha yararlı olacak'' dedi. 
     Oktay, Ahmet Dursun'un takımda kalıp kalmayacağı konusunun hafta içinde netlik kazanacağını da sözlerine ekledi. 
     
</TEXT>
</DOC>
