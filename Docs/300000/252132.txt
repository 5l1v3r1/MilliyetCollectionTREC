<DOC>
<DOCNO> 252132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun44.html </URL>
<DATE> 2004/07/01/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
ABD askerleri Afganistan'da hatalı haritalarla savaşıyormuş... 
</HEADLINE>
<TEXT>

     ABD'nin askeri operasyonlar için haritalar hazırlayan Ulusal Geospatial-İstihbarat Ajansı'nın, 2002 yılından bu yana Afganistan'daki Amerikan askerleri tarafından kullanılan haritalarda çok ciddi yanlışlıklar yaptığı bildirildi. 
     Ajansın benzer hataları yüzünden 1999'daki Kosova savaşı sırasında Amerikan B-2 hayalet bombardıman uçaklarının Belgrad'daki Çin Büyükelçiliği'ni vurduğunu hatırlatan Chicago Tribune gazetesi, hata yapıldığı anlaşılan son haritaların Afganistan ve Pakistan'ın bir bölümüyle ilgili olduğunu ve yaygın bir şekilde kullanıldığını kaydetti. 
     Haberde, bu haritaların kara kuvvetlerinin yanı sıra komutanlar ve mühendisler tarafından kullanıldığı ifade edilirken, Taliban ve El Kaide'ye karşı operasyonların hala devam ettiği Afganistan'da bu yanlışlıkların ciddi sonuçlar doğurabileceği ifade edildi. Gazete, ajans yetkililerinin bu hatalardan dolayı askeri operasyonların tehlikeye girdiğine dair herhangi bir rapor almadıklarını iddia ettiğini de yazdı. 
     Haritalarda bazı yerleşim yerlerinin olmadığı, bazı yer isimlerinin ise yanlış yerlerde kullanıldığı belirtilirken, benzer yanlışlıklar ya da eksikliklerin bulunduğu haritaların kullanılması sonucu, 1999 Kosova savaşı sırasında ABD savaş uçaklarının, Çin'in Belgrad büyükelçiliğini vurduğu ve 3 Çinli sivilin ölümüne, 20'ye yakınının da yaralanmasına sebep olduğu belirtiliyor. 
     Olaydan sonra ABD ile Çin arasındaki ilişkilerde aylarca süren ciddi gerilim yaşanmıştı. 
     Bombardıman hatasının, saldırı sırasında, yeni yerine 1996 yılında taşınmış Çin büyükelçiliğinin gösterilmediği güncellenmemiş eski Yugoslavya haritaları ile 1997'de yapılmış Amerikan haritalarının kullanılmasından kaynaklandığı ifade edilmişti. 
     Ajansın, hataları düzelterek yeni haritalar hazırlamaya başladığı, ancak tüm haritaların düzeltilerek yenilenmesinin uzun zaman alacağı kaydedildi. 
     
</TEXT>
</DOC>
