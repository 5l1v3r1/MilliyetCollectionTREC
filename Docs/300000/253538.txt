<DOC>
<DOCNO> 253538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun34.html </URL>
<DATE> 2004/07/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
KKTC, AB'nin yardım paketini inceliyor... 
</HEADLINE>
<TEXT>

     KKTC Başbakan Vekili, Dışişleri Bakanı ve Başbakan Yardımcısı Serdar Denktaş, Avrupa Birliği'nin AB bugün açıkladığı Kıbrıslı Türklere yönelik yardım paketini incelemeye aldıklarını açıkladı. 
     ''Dışişleri olarak erken erken olumlu veya olumsuz bir şey söylemenin doğru olamayacağını düşündüklerini'' ifade eden Serdar Denktaş, tam açıklamayı yarın yapabileceklerini kaydetti. 
     KKTC Bakanlar Kurulu, gündemindeki rutin konuları görüşmek üzere, Serdar Denktaş başkanlığında toplandı. 
     Bakan Denktaş, toplantıya girerken gazetecilerin, AB'nin Kıbrıslı Türklere yönelik yardım paketiyle ilgili sorusu üzerine, konunun Bakanlar Kururlu toplantısında değerlendirileceğini ifade ederek, Başbakan Mehmet Ali Talat ve Cumhurbaşkanı Rauf Denktaş'la da görüşüp düşüncelerini aldıktan sonra yarın tam olarak bir açıklama yapacaklarını söyledi. 
     ''Rum tarafının büyük bir telaş içerisinde koşturmakta olduğunu görüyoruz, ancak bu, her zaman mutlaka her şeyiyle bizim lehimizedir, çok iyidir, anlamına gelmiyor'' diyen Serdar Denktaş, ''maalesef Rum tarafının tutumunun, 'Kıbrıslı Türklere yönelik en küçük bir avantajın bile gerçekleşmemesi' yönünde olduğunu'' kaydetti ve bunun da üzücü olduğunu belirtti. 
     Serdar Denktaş, AB'nin Kıbrıslı Türklere yönelik yardım paketinin içerisinde beğendikleri konuların da bulunduğunu, fakat bir bütün olarak değerlendirilmesinin şart olduğunu söyledi. 
     Bakanlar Kururlu toplantısında, Güney Kıbrıs ile yeni sınır kapısı açılması konusu da ele alınacak. 
     
</TEXT>
</DOC>
