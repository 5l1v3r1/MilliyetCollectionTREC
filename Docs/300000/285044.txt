<DOC>
<DOCNO> 285044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun22.html </URL>
<DATE> 2004/11/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kırgızistan'da alternatif ABD seçimi 
</HEADLINE>
<TEXT>

     Kırgız vatandaşları, yarın yapılacak ABD başkanlık seçimlerine tepki amacıyla aynı gün Bişkek'te kurulacak alternatif seçim sandıklarında oy vermeye çağrıldı. 
     ''Vatandaş Yolsuzluğa Karşı'' adlı sivil toplum kuruluşu, bazı uluslararası sivil toplum kuruluşları ile birlikte yarın, Kırgızistan'ın başkenti Bişkek'te ABD'deki başkanlık seçimlerine karşı alternatif seçim sandıkları kuracak. 
     Örgütten yapılan açıklamada, bu girişimin, ABD'nin dünya siyasetine etkisine dikkat çekmek amacıyla yapıldığı ve ABD vatandaşlarının bu sandıklarda oy kullanamayacağı belirtildi. 
     Açıklamaya göre, alternatif seçime katılmak isteyenler, Bişkek'te dört üniversite ile başkentin en büyük alışveriş merkezinde kurulacak sandıklara, Kyoto Protokolü, Irak Savaşı, konvansiyonel silahların imhası ve ABD'nin İsrail politikasını desteklemesi konularında görüşlerini ifade eden bültenleri atacaklar. 
     
</TEXT>
</DOC>
