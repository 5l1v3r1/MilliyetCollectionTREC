<DOC>
<DOCNO> 291374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun24.html </URL>
<DATE> 2004/11/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ukrayna'da 100 bin kişi sokakta, muhalifler geceyi sokakta geçirdi 
</HEADLINE>
<TEXT>

     Ukrayna'da başkent Kiev'in ardından milliyetçilerin kalesi Lviv kentinde de muhalefet yanlısı gösteriler genişliyor. Ukrayna'da muhalif lider Viktor Yuşçenko, başkent Kiev'deki göstericileri parlamentoya yürümeye çağırdı. 
     AFP muhabirinin bildirdiğine göre, ülkenin batısındaki Lviv kentinde yaklaşık 100 bin kişi muhalif Viktor Yuşçenko'nun ''devlet başkanlığı''nın kabul edilmesi için gösteri yapıyor. 
     Lviv kentinde opera yakınındaki Özgürlük Bulvarı'nı tamamen işgal eden göstericiler, ''Yuşçenko Devlet Başkanı'' sloganları atarak, Yuşçenko'nun seçim kampanyasında kullandığı turuncu renkli bayraklar sallıyor. 
     Lviv kentindeki gösteriye katılanların sayısını polis 80 bin olarak açıklarken, organizatörler bu sayının 250 bin olduğunu savunuyor. 
     Ukrayna parlamentosunun bir saat içinde olağanüstü toplanarak, ülkede pazar günü yapılan devlet başkanlığı seçim sonuçlarını ele alması bekleniyor. 
     
     YUŞÇENKO SEÇİMİ KAZANDIM 

     Ukrayna'da muhalif lider Viktor Yuşçenko, pazar günü yapılan devlet başkanlığı seçimlerini kazandığını söyledi. 
     İnterfaks haber ajansı, Yuşçenko'nun, seçimleri kazandığını ve bunun uluslararası olarak tanınmasını istediğini kaydetti. 
     Yuşçenko'nun kampanya bürosundan yapılan açıklamada da ''Parlamentoyu ve dünya uluslarını, Ukrayna halkının isteklerini ve demokrasiye dönme arzusunu desteklemeye çağırıyoruz'' denildi. 
     
     GECEYİ SOKAKTA GEÇİRDİLER 

     Devlet başkanlığı seçimine hile karıştırıldığı iddiasıyla binlerce kişi geceyi başkent Kiev'deki Bağımsızlık Meydanı'nda geçirdi. 
     İtar-Tass ajansı, devlet başkanlığı seçiminde Başbakan Viktor Yanukoviç'in rakibi Viktor Yuşçenko'yu destekleyen binlerce kişinin seçim sonuçlarını protesto etmek için meydanda toplandığını, turuncu kıyafetler giyen göstericilerin burada yaklaşık 200 çadır kurduğunu duyurdu. 
     Çadırlarının güvenlik güçleri tarafından söküleceğinden endişe eden göstericiler, sabaha kadar gitar çalıp, şarkı söyledi. 
     Güvenlik güçleri, devlet başkanlığı binası ve hükümet binaları etrafında güvenlik önlemleri aldı, kent merkezi araç trafiğine kapatıldı. 
     Bu arada, Yuşçenko'nun müttefiklerinden Yuliya Timoşenko dün gece yaptığı açıklamada, halktan baskıyı artırmasını isteyerek, ''Bu baskıyı yetkililer Yuşçenko'nun zaferini tanıyıncaya kadar sürdürmeliyiz'' dedi. 
     Timoşenko, ülkedeki tüm muhaliflere başkent Kiev'e gelerek, Yuşçenko'nun seçim zaferinin tanınmasına destek olmaları çağrısında bulundu. 
     Öte yandan, bölgedeki muhabirler, civar illerden birkaç otobüsle Yuşçenko destekçilerinin bu sabah başkente geldiğini belirtti. 
     Yuşçenko'nun seçim merkezi ise ''milyonlarca kişiyi başkent Kiev'de toplamayı amaçladıklarını'' açıkladı. 
     Siyasi gözlemciler, seçim merkezinin milyonlarca kişiyi Kiev'de toplayarak, bugün yerel saatle 15.00'da seçim sonuçlarını değerlendirmek için olağanüstü toplanacak Ukrayna parlamentosu üzerinde baskıyı artırmayı amaçladığını kaydettiler. 
     Seçim zaferini açıklayan Başbakan Yanukoviç, dün gece protestolar üzerine, resmi seçim sonuçlarının açıklanmasının beklenmesi gerektiğini belirterek, Yuşçenko'yu ülkenin geleceğini değerlendirmek için görüşmeye davet etti. 
     Seçmenlerin büyük çoğunluğunun kendi programını desteklediğini ifade eden Yanukoviç, Yuşçenko'nun yandaşlarına da ''Tercihinizi, kendi siyasi geleceğinizle ilgi hakkınızı anlıyor ve saygı duyuyorum. Yeni Ukrayna hükümeti Ukraynalıların vizyonlarını mutlaka göz önünde bulunduracak. Kendinizi kaybedenler olarak görmenizi istemiyorum. Hepimiz kazandık'' dedi. 
     
</TEXT>
</DOC>
