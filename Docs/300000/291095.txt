<DOC>
<DOCNO> 291095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko22.html </URL>
<DATE> 2004/11/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Enerji Bakanı Türkiye'de 3 milyar dolarlık tasarruf potansiyeli var 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'de 3 milyar dolarlık enerji tasarrufu kapasitesi bulunduğunu belirterek, ''Eğer ısı yalıtımını sağlayabilirsek 3 milyar dolarlık avantaj sağlarız. Bu, 1.7 Keban eder'' dedi. 
     Japonya Uluslararası İşbirliği Ajansı'nın JICA desteğiyle Elektrik İşleri Etüt İdaresi EİEİ Genel Müdürlüğü'nde düzenlenen 3. Uluslararası Enerji Yöneticisi Kursu törenle başladı. 
     Törenin açılışında konuşan Enerji ve Tabii Kaynaklar Bakanı Hilmi Güler, 15 gün sürecek kurs boyunca 13 dost ve kardeş ülkeden enerji yöneticilerine teorik ve pratik bilgiler verileceğini söyledi. 
     Japonya ile Türkiye'nin enerjide dışa bağımlılık ve teknolojiye önem vermeleri bakımından birbirine benzediğini anlatan Güler, MTA ve EİEİ'nin JICA ile ortak yürüttükleri çalışmaların devam edeceğini ve bu çalışmaların katma değeri yüksek projelere dönüşeceğini kaydetti. 
     Türkiye'nin eskiden ipek yolu ile doğu ve batıyı birbirine bağladığını, şimdi de Enerji Köprüsü olarak benzer bir özellik arz edeceğini ifade eden Bakan Güler, enerji yoğunluğunun OECD'de 0,19 iken Türkiye'de 0,38 düzeyinde olduğuna işaret etti. 
     ''Bu gösteriyor ki bizim enerji tüketimi verimliliği üzerinde çok ciddi çalışmamız lazım'' diyen Bakan Güler, bunun hem ekonomiyi rahatlatacağını, hem de çevre açısından olumlu sonuçlar vereceğini bildirdi. 
     Bu çerçevede Enerjide Verimlilik Yasa Tasarısı'nı ve Yenilenebilir Enerji Yasası Tasarısı'nı hazırladıklarını belirten Bakan Güler, 2 bin TEP ton petrol eşdeğeri enerji ve üzerinde enerji tüketen 300 sanayi kuruluşuna ulaşmış vaziyette olduklarını, bu şirketlerin enerji yöneticilerine enerji verimliliği konusunda eğitim verildiğini anlattı. 
     Bakan Güler, 2050 yılında enerji tüketiminin yüzde 50 artacağına da dikkat çekerek, bu çalışmaların Türkiye ve diğer ülkeler açısından önemine işaret yetti. 
     
     SORULAR 
     Bu arada, dün Beşiktaş-Çaykur Rizespor karşılaşmasında bir kişinin hayatını kaybettiği olayı da değerlendiren Bakan Güler, olaydan duyduğu üzüntülerini dile getirerek, ''Sportmenlikle şiddet birbirine kesinlikle karışmamalı. Spor dostluk kardeşliktir, bu tür olayların önlenmesi için tedbirler elbette ki alacağız'' diye konuştu. 
     Bir gazetecinin, ''Ankara Büyükşehir Belediyesi ile Başkent Elektrik Dağıtım A.Ş. BEDAŞ arasında bir takım sıkıntılar yaşanıyor. BEDAŞ sokak aydınlatma parasını büyükşehirden talep ediyor. Büyükşehir Belediyesi de hatlar kendi yollarından geçtiği için bunu fatura etme kararı aldı. Sorun nereden kaynaklanıyor, çözüm için neler yapılıyor'' şeklindeki sorusuna da Bakan Güler şu yanıtı verdi 
     ''Bunlar tabi aşılması gereken sorunlar. Tabi en büyük yansıması elektrik kesintilerine oluyor. Elektrik arızalarına anında müdahale edemememize sebep oluyor. Ama bunun çözümü yok değil çözülecek. ancak kazma vuramayınca kopan hatları tamir edemiyoruz ve bundan dolayı da Ankara'da elektrik kesintileri oluyor. Ama bunları belediye ile görüşüyoruz.'' Bakan Güler bir başka soru üzerine de, 2006 yılında enerji darboğazına girileceğini önceki hükümetin söylediğini hatırlatarak, ''Hesaplamalarda önlem alınmadığı takdirde 2010 yılında darboğaz olabileceğini tahmin ediyoruz. Ama tabii ki önlemler almaya devam ediyoruz. İki büyük baraj Yusufeli ve Ilısu Barajlarına başlıyoruz. Yapılan yatırımlarla bu tarihler ve projeksiyonlar değişir, gözden geçirilir'' dedi. 
     Güler, nükleer santral yapımına hükümetin karar vereceğini, kendilerinin bu yönde yaptıklarının planlama olduğunu vurguladı. 
     EİEİ Genel Müdürü M. Kemal Büyükmıhçı, bugüne kadar 191 kişiye eğitim verildiğini, deneyimlerini bölge ülkeleriyle paylaşmaya devam edeceklerini anlattı. 
     Japonya'nın Ankara Büyükelçisi Tomoyuki Abe ise iki ülke arasındaki ilişkilerin gelişmesine verdikleri öneme dikkat çekerek, JICA'nın çalışmalarının bu ilişkilerin gelişmesine yaptığı katkıdan duyduğu memnuniyeti dile getirdi. 
     
</TEXT>
</DOC>
