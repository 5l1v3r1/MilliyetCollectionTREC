<DOC>
<DOCNO> 255271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/siyaset/siy03.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz hesap verecek 
</HEADLINE>
<TEXT>


TBMM Genel Kurulu'nda Mesut Yılmaz ve Güneş Taner'in Yüce Divan'da yargılanmasına karar verildi. İlk kez bir başbakan Yüce Divan'a gönderildi 

ANKARA Milliyet 


TBMM Genel Kurulu, eski Başbakan Mesut Yılmaz ile eski Devlet Bakanı Güneş Taner'in Yüce Divan'da yargılanmasına karar verdi. Böylece Türkiye Cumhuriyeti tarihinde ilk kez bir başbakanı Yüce Divan'a gönderen Meclis, iki siyasetçiyi de, 55. hükümetin gensoruyla düşürülmesine neden olan Türkbank ihalesine fesat karıştırmakla suçlayan komisyon raporunu kabul etmiş oldu. Yılmaz, soruşturma sürecinde Meclis'e, "Beni Yüce Divan'a gönderin, yargılanmak istiyorum" diye seslenmişti. Türkbank Soruşturma Komisyonu'nun raporu, 447 milletvekilinin katıldığı gizli oylamada, 15 ret, 3 çekimsere karşılık 429 oyla kabul edildi. 

Affedilmeyecekler 
Yılmaz, savunma yapmak için Meclis'e gelmedi. Taner'in gönderdiği savunmanın okunması talebi ise kabul edilmedi. Kabul edilen raporda, Yılmaz ve Taner, Alaattin Çakıcı bağlantısı bilinmesine rağmen, gerekli önlemleri zamanında almamak ve Türkbank ihalesine fesat karıştırmakla suçlanıyor. 
Yılmaz, karardan sonra "İstediğim gibi oldu. Ben de bunu istiyordum" dedi. Yılmaz, ilk kez Başbakanlık yapmış birinin Yüce Divan'a gönderilmesi ve daha önceki dönemde Meclis Komisyonu'nun verdiği bir kararın değiştirilmesi ile yeni bir gelenek başladığını belirtti. Oylamayı Bodrum'daki yazlığından takip eden Yılmaz, kararın siyasi hesaplar ekseninde cereyan ettiğini ifade ederek, "Bu hesapların mahkemede tutmayacağını düşünüyorum" dedi. 



</TEXT>
</DOC>
