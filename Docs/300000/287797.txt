<DOC>
<DOCNO> 287797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo16.html </URL>
<DATE> 2004/11/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Romanya Futbol Federasyonu, Mutu'nun formdan düşmesini istemiyor 
</HEADLINE>
<TEXT>

     Romanya Futbol Federasyonu, kokain kullandığı gerekçesiyle 7 ay futbol oynama yasağı getirilen Adrian Mutu'nun, formdan düşmesini istemiyor. 
     Federasyon basın sözcüsü Paul Zaharia, Uluslararası Futbol Federasyonları Birliği FIFA ile irtibata geçtiklerini belirterek, ''Doping yaptığı için ceza alan bir futbolcu, tam olarak neleri yapabilir ya da yapamaz FIFA'dan bunu net bir şekilde açıklamasını istedik'' diye konuştu. 
     Zaharia, FIFA'ya, Mutu'nun antrenmanlara çıkıp çıkamayacağı ve özel maçlarda forma giyip giyemeyeceği konusunda da ayrıntılı bilgi istediklerini ve kısa zaman içinde FIFA'dan yanıt beklediklerini kaydetti. 
     Öte yandan, Mutu'ya yasak getiren İngiltere Futbol Federasyonu, FIFA'ya çağrıda bulunarak, yasaklı futbolcuların futbolla ilgili hiçbir aktivitede bulunmaması için gerekli önlemlerin alınmasını istedi. 
     
</TEXT>
</DOC>
