<DOC>
<DOCNO> 259686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/spo07.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demir Yumruk'un sonu 
</HEADLINE>
<TEXT>


Mike Tyson, İngiliz Danny Williams'a dördüncü raundda nakavt oldu, kariyerine yeni bir sayfa açma umutlarını ringe gömdü. ABD'li ünlü boksör, 39 milyon doları bulan borçlarından kurtulmak için de büyük savaş veriyor 


Beşinci mağlubiyeti 
MİKE Tyson, İngiliz rakibi Danny Williams'a ancak üç raunt dayanabildi. Williams karşısında önceki akşam dördüncü raundda nakavt olan Tyson, profesyonel boks kariyerinin beşinci mağlubiyetini aldı. 17 ay sonra yeniden ringe çıkan, hızlı nakavtlarından dolayı "Demir Yumruk" lakabıyla anılan Amerikalı boksör, kendisinden yedi yaş küçük rakibi karşısında tutunamazken, kariyerine yeniden başlama umutları da suya düştü. 

Hesapsız harcama 
BU kapışmadan tam 8 milyon dolar alan Tyson, 39 milyon dolarlık borç batağından da kurtulmak için büyük savaş veriyordu. Eğer Williams'ı yenebilse, Mike Tyson için düzlüğe çıkma ihtimali doğacak ve kendisi bu borçtan kurtulmanın ümidini taşıyacaktı. Amerikalılar'ın "Demir Yumruk"u, 19 yıllık profesyonel boks kariyerinde 300 milyon doların üzerinde para kazanmış, ancak hesapsız harcamaları nedeniyle borç yükünü taşıyamamıştı. 


</TEXT>
</DOC>
