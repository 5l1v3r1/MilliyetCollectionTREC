<DOC>
<DOCNO> 297426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/siyaset/asiy.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplaşacaklar 
</HEADLINE>
<TEXT>


Federasyon isteyen ilan, Kürt imzacılar arasında tartışma çıkardı. Zana ve arkadaşlarını takiye yapmakla suçlayan eski DEP'li Yaşar Kaya, "Bu arkadaşlarla hesaplaşmak için 10 yıllık cezaevi sürecini bekledik" dedi 

ANKARA Milliyet 


Aralarında Leyla Zana ve eski DEP milletvekillerinin de bulunduğu 200'ü aşkın kişinin International Herald Tribune ve Le Monde gazetelerine verdiği, "federasyon ve otonomi" talepleri içeren ilan, Kürtler arasında görüş ayrılıklarına neden oldu. Metne imza koyan eski DEP milletvekilleri Yaşar Kaya, Mahmut Alınak ve eski bakan Şerafettin Elçi, ilanın ardından federasyondan yana olmadıklarını açıklayan 4 eski DEP'liye sert tepki gösterdi. 
DEP'in kurucu eski Genel Başkanı Yaşar Kaya, Zana ve arkadaşlarını, "bilgisizlik, tutarsızlık ve bazı güçlerin etkisi altında kalmakla" suçladı. Kaya şunları söyledi 
"Duayen veya vekillik vasıfları yok. Bizim teslim ettiğimiz bir partiyi bu arkadaşlar bitirdi ve hedef haline getirdi. Ben 20 yıldır federasyonu savunuyorum. Çünkü federasyon adildir. Kürtler hak etmiştir. Hem 'eşitiz' diyeceksin hem 'Kürtlerin otonomi ve özerklik hakları yok' diyeceksin. Bu olmaz. Türkiye'de yaşayan 25 milyon Kürt'ün 120 bin Kıbrıs Gagavuzu kadar hakkı yok." 

Takiye yaptılar 
Zanalar'ı takiye yapmakla suçlayan Kaya, "Bunu kimse yutmaz. Temsil şanslarını yitirdiler. Bu arkadaşlarla hesaplaşmak için 10 yıllık cezaevi sürecini bekledik. Ama daha tartışmış ve hesaplaşmış değiliz" dedi. 
İmzalarının arkasında duranlardan eski DEP milletvekili Sedat Yurttaş da, "Bildirinin içeriğine katılarak imzaladım" diye konuştu. Elçi de, "Siyasi rüştünü idrak etmiş bir insanın bir metni, anlamını bilmeden imzalaması yanlış. Okunarak anlanan bir metinse, imzanın arkasında durulmaması kişilik zaafı. Ben imzamın arkasındayım" açıklamasını yaptı. 
Alınak da, "Metin bize önceden fakslandı. Metinde kardeşliğe zarar verecek herhangi bir şey görmüyorum. İmza koyacaksınız, sonra 'bu istediğim metin değil' diyeceksiniz. Bunu hoş bulmuyorum" ifadesini kullandı. 

Kürt Enstitüsü Metni onayladılar 

Paris Kürt Enstitüsü Başkanı Kendal Nezan, DEP'lilerin metnin son halini görmedikleri yönündeki iddialarına, "Metni yayımlamadan 15 gün önce okuyup onayladıkları" yanıtını verdi. Nezan, Zana ve arkadaşlarının bildiriyi memnuniyetle imzaladıklarını söyledi. Bildiriyi organize eden yayıncı Ümit Fırat da Zana için, "Güçlü politik formasyona sahip değil. Metnin içeriğini kavrayabilmiş değil. Fotojenik diye ön planda" eleştirisini yöneltti. Tunceli Belediye Başkanı Songül Erol Abdil, "Metnin bir kısmı bilgimiz dışında değiştirilmiş" derken, Batman Belediye Başkanı Hüseyin Kalkan da, "İlanı okumadım. İsteğimiz, Kürt kimliğinin tanınmasıdır, otonomi değil" diye konuştu. 


</TEXT>
</DOC>
