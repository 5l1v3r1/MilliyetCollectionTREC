<DOC>
<DOCNO> 297893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko30.html </URL>
<DATE> 2004/12/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
MÜSİAD IMF ile anlaşma AB öncesi güven vermek için erken açıklandı 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, IMF ile üç yıllık yeni stand-by imzalanacağının 17 Aralık'tan önce açıklanmasının, AB kararının risklerine karşı mali piyasalara güven vermek amacıyla yapıldığını düşündüklerini bildirdi. 
     Bolat, yaptığı yazılı açıklamada, Devlet Bakanı Ali Babacan'ın, ''Türkiye'nin IMF ile üç yıllık yeni programa ilişkin niyet mektubunun taslağının ana hatları üzerinde anlaşma sağlandığı'' yönündeki açıklamasını değerlendirdi. 
     Açıklamanın herşeyden önce, Türkiye'nin AB'ye tam üyelik için müzakere tarihi alacağı 17 Aralık Zirvesi öncesinde bir 'zamanlama taktiği' olduğunu belirten Bolat, şunları kaydetti 
     ''IMF ile üç yıllık yeni stand-by imzalanacağının 17 Aralık'tan önce açıklanmasını, AB kararının risklerine karşı mali piyasalara güven vermek amacıyla yapıldığını düşünüyoruz. 17 Aralık'ta ortaya çıkabilecek olumsuz bir tablo karşısında oluşabilecek mali piyasalardaki huzursuzluk ve spekülatif girişimlere karşı, Türkiye'nin IMF ile 3 yıllık anlaşma yapacağının deklarasyonu olan bu açıklamayla, AB ile ilişkiler beklentiler doğrultusunda gitmese bile, ekonomide istikrar programına ve mali disipline devam edeceğiz, spekülatörlere fırsat vermeyeceğiz mesajı verilmek istenmiştir.'' Uluslararası finans çevrelerine de Türkiye'nin, IMF ile çalışmaya devam edeceğinin deklare edildiğini ve Katılım Öncesi Ekonomik Program'ın da 1 Aralık'ta AB'ye sunulduğunu vurgulayan Bolat, ''Dolayısıyla, programın aynı doğrultuda olacağı o günden belli olmuştu'' dedi. 
     Yeni ekonomik programın temelinin de borç ödemeye endekslendiğini ve Hazine perspektifinde hazırlandığını belirten Bolat, şöyle dedi 
     ''Özellikle daha fazla geri ödemeyle IMF'den yeni borçlanmayı hedeflemektedir. Bu borcun ödenebilmesi için, yüzde 6.5'lik faiz dışı fazlayı ön plana çıkaran hatalı yaklaşımla, yine karşı karşıya olacağımız ortaya çıkmıştır. Hükümet, faiz dışı fazla oranını yüzde 5'e indirmeyi planlarken, yüzde 6.5'in korunacağının açıklanması bizce yanlış olmuştur. Zira dar gelirli kesimlere ve tarım sektörüne yönelik kemer sıkma disiplininin süreceği görülmektedir.'' 
     
     ''IMF'NİN TEK YÜKÜMLÜLÜĞÜ BORÇ ERTELEME'' 
     Ömer Bolat, IMF ile imzalanacak yeni stand-by anlaşması çerçevesinden, Türkiye'nin borçlarının giderek azalan miktarda yeni kredilerle ötelenmesinin anlaşıldığını vurgularken, IMF'nin tek yükümlülüğünün borç erteleme olduğunu kaydetti. 
     Bolat, Türkiye'nin 2007'ye kadar 'net borç ödeyicisi' ülke konumunu sürdüreceğini ifade ederken, şu görüşleri dile getirdi 
     ''Türkiye'nin Aralık 1999'da imzaladığı stand-by'dan sonra, 2007 sonuna kadar olan sekiz yıllık dönemde IMF'nin denetiminde kalan bir ülke konumunda kalacağı anlaşılmaktadır. 2007 sonunda IMF'e kalacak olan 9.3 milyar dolarlık borçluluk durumunda 2007 sonunda benzeri bir anlayış gündeme gelirse şaşırmamak gerekir. Borç faizlerinin düzenli ödenebilmesi adına cari açık ve kamu borç stokunun yükselmeye devam etmesi gibi kırılganlıkların 2005'te de sürme riski bulunmaktadır. 
     Bizce yeni stand-by programının başarısı, döviz kurundaki aşırı değerlenmenin ihracat üzerinde olumsuz etki yapmamasına, giderek yavaşlamakta olan ekonomideki büyüme trendinin önümüzdeki yıl en azından yüzde 5'in altına düşmemesine ve 15 milyar dolara tırmanan cari açığın yurtdışından kısa vadeli sermaye girişiyle finanse edilmeye devam etmesine bağlı.'' Bolat, olası yeni zam ve vergiler konusuna değinirken de, ''iş dünyası olarak, Hükümetin hazırlayacağı Niyet Mektubu'nun IMF İcra Kurulu tarafından onaylanmasından sonra, başta elektrik, doğalgaz ve akaryakıt gibi enerji girdileri ile KİT ürünlerinde yeni zamlar ve yeni vergiler gibi sürprizlerle karşılaşmak istemiyoruz'' dedi. 
     
</TEXT>
</DOC>
