<DOC>
<DOCNO> 268392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun25.html </URL>
<DATE> 2004/09/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Miloşeviç avukatı reddetti, temyize başvurmak istiyor 
</HEADLINE>
<TEXT>

     Devrik Yugoslavya Devlet Başkanı Slobodan Miloşeviç, kendisine avukat tahsis edilmesi kararını ''yasadışı'' olarak niteledi ve temyize gideceğini bildirdi. 
     Miloşeviç, ''Temyiz Mahkemesi'nin yasadışı olan bu kararı incelemesini istiyorum. Avukat tahsis edilmesi kararı, kendimi savunma hakkıma yapılmış bir tecavüzdür'' dedi. 
     Yargıç heyeti başkanı Patrick Robinson ise, Miloşeviç'in sözünü keserek, mahkeme heyetinin bu konuda başka bir şey duymak istemediğini söyledi. 
     Eski Yugoslavya'da işlenen savaş suçları için Hollanda'nın Lahey kentinde kurulan BM mahkemesi, bugüne kadar savunma avukatını reddeden eski Devlet Başkanı Slobodan Miloşeviç'e avukat tahsis edilmesine karar vermişti. 
     Mahkemenin, doktorların Miloşeviç'in sağlık durumunun kendisini savunmak için uygun olmadığı sonucuna varmasından sonra, sanığın reddine rağmen dava için savunma avukatı atanması kararını aldığı bildirilmişti. 
     
</TEXT>
</DOC>
