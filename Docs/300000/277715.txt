<DOC>
<DOCNO> 277715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun40.html </URL>
<DATE> 2004/10/06/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rapor açıklandı Irak'ta kitle imha silahı yok 
</HEADLINE>
<TEXT>

     ABD'nin Irak'taki kitle imha silahı arama ekibinin raporuna göre, ABD'nin Irak'a savaşı başlattığı Mart 2003'te devrik lider Saddam Hüseyin'in elinde nükleer ya da bakteriyolojik silah bulunmuyordu. 
     Washington Post gazetesi, Irak'taki Amerikalı silah denetçilerinin başındaki Charles Duelfer tarafından kaleme alınan bin sayfalık raporda, Irak'ın kitle imha sılahına sahip olmamasının yanı sıra bu silahları imal etmek için somut bir plana da sahip olmadığı bilgisinin yer aldığını belirtti. 
     Haberde, Saddam Hüseyin'in kitle imha silahlarına sahip olmaya niyetlendiği, ancak bunun için olanağının olmadığını ifade eden Duelfer'ın, silahlanma konusunda uzman olan ve daha önce BM için çalışan saygın bir uzmanın, Irak'ın silah üretimi programının savaşın başladığı Mart 2003'te, 1998'e nazaran çok daha az ilerlediğini söylediği bilgisini de aktardığı kaydedildi. 
     Kitle imha silahları, ABD Başkanı George Bush'un Irak'a savaş başlatmasının başlıca gerekçesiydi. 
     Raporda, ayrıca Saddam Hüseyin'in geçmişte kitle imha silahlarına sahip olduğu ve bu yüzden iktidarda bu kadar uzun kalabildiği not ediliyor. 
     Beyaz Saray sözcüsü Scott McClellan, raporun açıklanmasından önce, dün yaptığı açıklamada, ''Biz kitle imha silahlarını bulacağımızı düşünüyorduk, ancak öyle olmadı. Sanırım Duelfer önümüzdeki günlerde Kongre'ye Saddam Hüseyin'in bu silahları üretme kapasitesi olduğu ve buna niyetlendiği yönünde açıklamalarda bulunacak'' demişti. 
     Duelfer'ın raporu, yaklaşık 1 yıllık bir çalışma sonucunda hazırlandı. 
     
</TEXT>
</DOC>
