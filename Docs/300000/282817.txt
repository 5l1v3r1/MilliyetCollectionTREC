<DOC>
<DOCNO> 282817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/guncel/axgun01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şike'ye soruşturma 
</HEADLINE>
<TEXT>


Sedat Peker'in bazı maçlara müdahalesini ortaya koyan kayıtların Milliyet'te yayımlanması üzerine Futbol Federasyonu, soruşturma için düğmeye basıyor 

SPOR SERVİSİ 

Milliyet'in dünkü manşetinde yer alan ve Sedat Peker ile adamlarının telefon konuşmalarında yapılan kayıtlar sonucunda Süper Lig'deki bazı maçların da gündeme gelmesi, ortalığı karıştırdı. 
Futbol Federasyonu Başkanı Levent Bıçakcı, bu konunun daha önce Şike Tahkik Kurulu tarafından araştırıldığını ve "Şike yok" kararı çıktığını hatırlattı. 

'Gereği yapılacak' 
Bıçakçı "Ama, Milliyet'te yer alan bu kanıtlar üzerine Hukuk Kurulu'na başvurup yeniden rapor isteyeceğiz. Ayrıca soruşturma için de yetkili mercilere başvuruda bulunacağız. Yani gereği mutlaka yapılacak. Aslında bu konular sürekli kulaktan kulağa dolaşıyordu. Eğer soruşturma sonucunda düzenlenecek yeni raporda "Şike var" kararı yer alırsa, hemen üstüne gideceğiz. Biz bu göreve bunun için geldik. Mutlaka gereğini yapacağız" dedi. 
Haberde Olgun Aydın Peker ile konuşması yayımlanan Zeki Mazlum ise Olgun Aydın'ın dostu olduğunu belirtti, "Ancak kendisiyle bir şike görüşmem olmadı. Aynı zaman kendisi futbolcu menajeridir. Spor camiasının içinde olduğum ve Sebatspor ile ilişkim olduğu için de kendisini iyi tanırım. Bu nedenle de sürekli görüşürüm. Kendisi aynı zamanda Trabzonsporlu Gökdeniz ile Hüseyin'in de menajeridir. Rize'de benim bir sürü dostum var. Eğer şikeye niyetlensem, Olgun'dan önce onları ararım. Kesinlikle bu konuyla ilgim yok" diye konuştu. 
Beşiktaş yönetimi de 1 Haziran'da göreve geldiği için olaylarla ilgili yorum yapmaktan kaçındı. Ancak Başkan Yıldırım Demirören'in, soruşturmanın derinleştirilmesi ve somut delillere ulaşılması halinde, açıklama yapacağı bildirildi. 

Saffet Hiç ilgim yok 
Ankarasporlu Saffet Akyüz ise şu yorumu yaptı "Benim bu işlerden haberim yok, bu işlerle ilgim de yok... Herhangi bir şey varsa üstüne gitsinler. A.Sebatspor maçı için kimseyle görüşmedim. Maçta elimden gelen mücadeleyi yaptığıma inanıyorum. Futbol sahada, 11 kişiyle oynanıyor. Maçla ilgili kararı da federasyon zaten verdi." 

'Ne Reis'i tanırım ne Sedat Peker'i' 

Samsunspor Basın Sözcüsü Ercan İnce Haberin amacı karalama. Samsunspor'un şikeyle işi olmaz... Göksel nereden bilecek, Serkan'ın ilk golü atacağını . Bu riski göze alacağını sanmıyorum" 
Çaykur Rizespor Genel Kaptanı Yılmaz Zehiroğlu "Akçaabat Sebatspor ve Beşiktaş maçlarından önce kimseyi aramadık. Bu konuşmalar olmuşsa bizim dışımızdadır." 
Diyarbakırspor Başkanı Ahmet Göksu "Ne Reis'i ne de Sedat Peker'i tanırım." 


</TEXT>
</DOC>
