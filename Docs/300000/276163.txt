<DOC>
<DOCNO> 276163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun24.html </URL>
<DATE> 2004/09/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Irak'ta 10 kişi daha kaçırıldı 
</HEADLINE>
<TEXT>

     El Cezire televizyonu, Iraklı bir grubun aralarında 2 Hintli kadının bulunduğu 10 kişiyi kaçırdığını açıkladığını duyurdu. 
     Uluslararası ajansların haberlerine göre, El Cezire televizyonunda yayınlanan, ''Irak İslam Ordusu, batı yönetimi''nden gönderildiği belirtilen bir video kasette, rehinelerin görüntüleri yer aldı. 
     Reuters ajansı, El Cezire'de 3 erkek rehinenin, AP ajansı ise 10 yabancı rehinenin görüntülerinin yayınlandığını duyurdu. 
     Reuters ajansının El Cezire'ye dayanarak verdiği habere göre, Iraklı militan grup, bir elektronik firmasında çalışan 2 Hintli kadınla birlikte, 6 Iraklı ve 2 Lübnan vatandaşını rehin aldıklarını açıkladı. 
     Iraklı grubun rehineler için bir talepte bulunmadığı kaydedildi. 
     10 kişiyi daha rehin aldığını açıklayan grubun, 2 Fransız gazeteciyi kaçıran ''Irak İslam Ordusu''ndan ayrılan bir grup olup olmadığı henüz bilinmiyor. 
     
</TEXT>
</DOC>
