<DOC>
<DOCNO> 251360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/spor/spo15.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şahin'den çağrı 
DEVLET Bakanı ve Başbakan Yardımcısı Mehmet Ali Şahin, Futbol Federasyonu'nun naklen yayın ihalesini başlatması için herhangi bir yasal engelin bulunmadığını söyledi. Silivri'de açılış yapan Şahin, "Bir an önce yayın ihalesini başlatırlarsa, faydalı bir iş yaparlar ve spekülasyonları önlemiş olurlar" dedi. 

Kızılsu'dan altın 
GÜNEY Kıbrıs'ın Nicosia kentinde yapılan Avrupa Atıcılık Şampiyonası'nda Alp Kızılsu Trap'ta altın madalya kazandı. Kızılsu, 150 atıştan 149'unda isabet sağlayarak birinciliğe ulaştı. Skeet'te ise genç bayan atıcımız Çiğdem Özyaman 100 atışta 85 isabet sağlayarak bronz madalya elde etti. 

Atletizmde rekor 
RUS atlet Isinbayeva, bayanlar sırıkla yüksek atlamada yeni bir dünya rekoru kırdı. 22 yaşındaki Yelena Isinbayeva, İngiltere'nin Gateshead kentindeki IAAF Norwich Union Grand Prix yarışmalarında, son hakkında elde ettiği 4.87 metrelik derecesiyle dünya rekoruna ulaştı. 

Şampiyonlar döndü 
PORTEKİZ'DE yapılan turnuvada Dünya Şampiyonu olan 15 Yaş Milli Futbol Takımımız dün yurda döndü. Millilerimiz İspanya, Almanya ve Portekiz gibi güçlü rakiplerin yeraldığı şampiyonanın finalinde El Salvador'u 3 - 0 mağlup ederek mutlu sona ulaştı. Finale kadar beş maç yapan Ay - Yıldızlı ekibimiz turnuvayı hiç gol yemeden tamamladı. 

Bravo Yeliz 
İRLANDA Cumhuriyeti'nde yapılan 14. Dublin Yürüyüş Grand Prix'sinde Yeliz Ay, 10 kilometrede birinciliği elde etti. Yarışı 46.12.00'lık derecesiyle ilk sırada tamamlayan Yeliz Ay, daha önce 46.28.00 ile kendisine ait Türkiye rekorunu da yenilemiş oldu. 

Zafer bekleniyor 
KONYASPOR, geçen sezon 25 golle krallığa ulaşan Zafer Biryol'un devam eden bir yıllık sözleşmesini bir yıl daha uzatmaya hazırlanıyor. Basın Sözcüsü Sefa Ortaç, Beşiktaş'ın kendisinden vazgeçtiği başarılı fubolcu ile masaya oturacaklarını belirtip, "Balayından döner dönmez kendisiyle bir araya geleceğiz" dedi. 

Ayuso'ya veda 
BEŞİKTAŞ Erkek Basketbol Takımı, geçen sezon takımın başarısında büyük pay sahibi olan Larry Ayuso ile yola devam etmeyecek. Antrenör İhsan Bayülken, Porto Rikolu yıldızın Olimpiyat Oyunları'ndan sonra ameliyat olacağını belirtip, "İdmanlara çıkması aralık ayını bulabilir. Ayuso ile şartlarımız uyuşmuyor" dedi. 


</TEXT>
</DOC>
