<DOC>
<DOCNO> 270149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur16.html </URL>
<DATE> 2004/09/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TSK, atıkları ekonomiye geri kazandırıyor... 
</HEADLINE>
<TEXT>

     Türk Silahlı Kuvvetleri TSK , 2002-2003 yıllarında birlik, karargah ve kurumlarının faaliyetleri sonucunda 5776 ton cam, plastik, kağıt ve metal gibi evsel katı atık topladı. 
     TSK'nın internet sitesinde ''Türk Silahlı Kuvvetleri Bünyesinde Geri Kazanım Faaliyetleri'' başlıklı çalışmaya yer verildi. 
     Söz konusu çalışmada, TSK'nın birlik, karargah ve kurumlarının faaliyetleri sonucu oluşan, geri kazanımı mümkün cam, plastik, kağıt, metal gibi evsel nitelikli katı atıkların olumsuz çevresel etkilerin en az seviyeye indirilmesi ve ülke ekonomisine katkı sağlanması amacıyla değerlendirildiği belirtildi. 
     Çalışmada, TSK bünyesinde yürütülen geri kazanım faaliyetlerinin takip edilmesi amacıyla, TSK'ya bağlı birlik, karargah ve kurumlar yürüttükleri geri kazanım faaliyetlerini ''Katı Atık Geri Kazanım Bilgi Formu''na uygun olarak her yıl 15 Aralık tarihine kadar TSK Sağlık Komutanlığı'na bildirdiği kaydedildi. 
     Çalışmaya göre, 2002-2003 yıllarında yürütülen geri kazanım faaliyetleri sonucu toplam 5776 ton evsel nitelikli katı atık ekonomiye geri kazandırıldı. TSK'ya bağlı birlik, karargah ve kurumlarınca 440 ton kağıt, 135 ton cam, 15 ton plastik, 5186 ton metal teslim edildi. 
     Teslim edilen katı atık karşılığında sağlanan hasıla ise şöyle 
     ''270 çöp kumbarası, 400 çöp kutusu, 61 milyar 577 milyon 150 bin lira, 2350 adet fidan, 1071 kilogram çöp torbası ve 74460 adet çöp torbası, 6 adet temizlik arabası, 4 adet çim biçme makinesi, 123 top fotokopi kağıdı, 10 adet klasör, karton gibi kırtasiye malzemesi, çevreyle ilgili eğitim CD'leri, 5 adet 200 kilogramlık plastik bidon, spor eğitim malzemesi.'' 
     
</TEXT>
</DOC>
