<DOC>
<DOCNO> 289799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun49.html </URL>
<DATE> 2004/11/18/ </DATE>
<TIME> 21.51 </TIME>
<AUTHOR>  </AUTHOR>
<HEADLINE>
ABD, PKK'yı Irak'tan çıkarmaya yardım edecek... 
</HEADLINE>
<TEXT>

     ABD Merkez Kuvvetler Komutan Yardımcısı Lance Smith, terör örgütü PKK'yı Irak topraklarında hiç kimsenin istemediğini ve ABD'nin, Irak hükümetiyle birlikte çalışarak, PKK'yı Irak topraklarından çıkarmaya yardım edeceğini söyledi. 
     ABD Dışişleri Bakanlığı'na bağlı Yabancı Basın Merkezi'nde, Washington'daki yabancı gazeteciler için düzenlenen bir basın toplantısında konuşan Smith, bir soru üzerine, ABD'nin, terör örgütü PKK ile ilgili durumun açıkça farkında olduğunu kaydetti. 
     Smith, ''İstihbarat aldıkça paylaşıyoruz. Irak hükümeti, PKK'nın terörist bir örgüt olduğunu kabul ediyor ve destek vermeyeceğini belirtiyor. Biz de Irak hükümetini bu yönde destekliyoruz. Irak Başbakanı İyad Allavi ve hükümetini, PKK'nın kontrol altına alınmasını garanti etme çalışmalarında destekleyeceğiz'' dedi. 
     Smith, Irak Kürdistan Demokratik Partisi IKDP ve Irak Kürdistan Yurtseverler Birliği'nin IKYB de PKK'nın Irak topraklarından ayrıldığını görmek isteyeceğini belirterek, ''Bu gruplar da PKK'ya karşı. Irak hükümetiyle birlikte çalışarak, PKK'yı ülke topraklarından çıkarmaya yardım edeceğiz'' diye konuştu. 
     PKK teröristlerinin Irak topraklarından ''nereye'' çıkarılacağı yönündeki soruya karşılık Smith, ''PKK'lılar o sınırlardan sürekli girip çıkıyorlar. Uzun süredir kaçakçılık ve benzeri işler yapıyorlar. Ayrıca toplum içine kendilerini entegre ettiler. Bizim için, kim PKK kim değil, bunu söylemek çok zor. Bölgedeki Türk kuvvetleri için de bunu söylemek zor'' dedi. 
     Smith, PKK'ya karşı harekete geçildiğinde teröristlerin o bölgede veya dünyada sığınabilecekleri başka yerlere kaçtığını bu nedenle de PKK teröristlerini ''bulundukları yerden dışarı çıkarıp savaşa girişmenin zor bir görev'' olduğunu kaydetti. 
     Lance Smith, ''Bunu yapmak için önemli miktarda kuvvet gerekir. Ayrıca bizim de bunu doğru zamanda yapmamız gerekir'' dedi. 
     
</TEXT>
</DOC>
