<DOC>
<DOCNO> 275347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo11.html </URL>
<DATE> 2004/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiltere'de 'büyük'ler bu hafta tek vuruş yaptı... 
</HEADLINE>
<TEXT>

     İngiltere Premier Ligi'nde 7. hafta maçları ikisi dışında tamamlanırken, lider Arsenal, takipçisi Chelsea ve Fenerbahçe'nin salı günkü rakibi Manchester United 3 puana 1'er golle ulaştı. Bu sonuçlarla zirvedeki iki Londra ekibi-Arsenal ve Chelsea- arasındaki amansız yarış sürdü... 
     Yenilmez liderliğini sürdüren Arsenal, Manchester City deplasmanına savunma oyuncusu Ashley Cole’ün golüyle 1-0 galip gelerek haftayı üç puanla kapadı. Arsenal, bu sonuçla hemşehrisi Chelsea arasındaki 2 puan farkı korudu. 
     
     Chelsea'nin Drogba'sı var 

     Son iki maçında gol atmayı başaramayan Abramovich'in Chelsea'si, sezonun flaş ekiplerinden Middlesbrough'yu Marsilya'dan transfer ettiği golcüsü Drogba'nın fileleri havalandırmasıyla yenerek Arsenal'i takip etmeyi sürdürdü. Gol, 82. dakikada Lampard'ın sağdan kullandığı serbest vuruşa penaltı noktası üzerinden Drogba'nın vuruşuyla geldi. Chelsea bu sonuçla 7 haftayı kalesinde yalnızca 1 gol görerek geçti. Porto'dan gelen yeni teknik direktör Mourinho, defans sistemini mavi-beyazlılara da oturtmuş görünüyor. 
     Bu maçla ilgili en ilginç not ise, bu sezon Chelsea'den ayrılıp Middlesbrogh'a gelen Jimmy Floyd Hasselbaink, ikinci yarı başında formasında kan izine rastlanınca hakem tarafından yeni forma giymesi istendi. Ancak yedek forma olmayınca Hasselbaink takım arkadaşı Ugo Ehiogu'ya ait 4 numaralı formayla karşılaşmanın ikinci yarısını tamamladı. 
     
     Manchester tırmanıyor 

     Fenerbahçe'nin salı gecesi Old Trafford'da çok önemli bir maça çıkacağı Manchester United da bu hafta deplasmandaydı. Tottenham önünde Hollandalı golcüsü van Nistelrooy'un penaltı vuruşuyla sahadan galip ayrılan Ferguson'ın takımı, puanını 12'ye yükselterek rahat bir nefes aldı. 
     
     Greame Souness farkı 

     Teknik direktörlüğe Greame Souness’ın gelmesinin ardından gözle görülür bir yükseliş yaşayan Newcastle United, çıkışını sürdürdü. Siyah - Beyazlılar, West Bromwich’i 3-1 yenerek, üst üste 3. galibiyetini elde etti. Kluivert, Milner ve Shearer’ın sayılarına Horsfield cevap verdi. 
     Liverpool da Norwich City engelini kolay geçti 3-0. Goller Baros, Garcia ve Cisse’den geldi. 
     Premier Ligde diğer sonuçlar şöyle 
     

Aston Villa 1 1 Crystal Palace Fulham 1 0 Southampton Bolton 1 1 Birmingham City Portsmouth 0 1 Everton      
</TEXT>
</DOC>
