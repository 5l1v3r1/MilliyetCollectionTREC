<DOC>
<DOCNO> 262450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo07.html </URL>
<DATE> 2004/08/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yaz olimpiyat oyunlarının kralı ABD... 
</HEADLINE>
<TEXT>

     Son 2 olimpiyatta madalya sıralamasında birinciliği kimseye kaptırmayan ABD ve şimdiye dek düzenlenen yaz olimpiyatlarında topladığı altın madalya sayısı 863 olan ABD, oyunlarda tüm zamanların genel madalya tablosunda, Atina-2004 öncesi ilk sırada yer alıyor. 
     ABD, Sydney Olimpiyatları'nda topladığı 40'ı altın, 25'i gümüş ve 33'ü bronz olmak üzere toplam 98 madalyayla, genel toplamdaki madalya sayısını 2098'e yükseltti diğer ülkelerle arasındaki farkı biraz daha açtı. 
     Tüm zamanların genel madalya tablosunda ABD'yi, yalnızca 1992'de Barcelona'da Bağımsız Devletler Topluluğu adı altında mücadele eden eski SSCB, 395 altın, 319 gümüş ve 296 bronz olmak üzere toplam 1010 ve Sydney'de büyük patlama yaparak 11 altın madalya alan İngiltere, 180 altın, 234 gümüş ve 233 bronz olmak üzere toplam 647 madalyayla izliyor. 
     Türkiye ise bugüne dek katıldığı 18 olimpiyatta topladığı 33 altın, 16 gümüş ve 15 bronz olmak üzere toplam 64 madalyayla, Atina-2004 öncesinde 29. sırada bulunuyor. 
     Oyunlarda şimdiye dek madalya kazanan ülke sayısı 127 olurken, bunların 85'i ise altın madalya almayı başardı. 
     ABD, şimdiye dek 3'ü kendi ülkesinde olmak üzere 27 olimpiyatın 13'ünde madalya tablosunda ilk sırada yer almayı başararak ayrı bir rekora da imza attı. 

     
</TEXT>
</DOC>
