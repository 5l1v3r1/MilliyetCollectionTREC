<DOC>
<DOCNO> 262445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo02.html </URL>
<DATE> 2004/08/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Daum’un zor seçimi 
</HEADLINE>
<TEXT>

     Alex’i Samsunspor maçında ilk kez sahaya sürmeye hazırlanan Daum, Brezilyalı oyuncunun yanında kimi oynatması gerektiğine karar veremiyor 
     
     Sıkıntı yaşanmasın 

     Ligin ilk maçında Çaykur Rizespor ile berabere kalan Fenerbahçe’de, 3 ay sonra Şükrü Saracoğlu Stadı’nda taraftarın karşısına çıkılacak olmanın heyecanı yaşanırken, teknik direktör Christoph Daum’u sıkıntı bastı. Kadıköy’de Samsunspor karşısında verilecek bu ilk sınavdan başarılı şekilde ayrılmak isteyen Alman hocanın derdi, yeni transfer Alex’in yanında kime görev vereceği. İlk hafta yaşanan sıkıntıları da düşünen tecrübeli teknik adam, bu yüzden ince eleyip, sık dokuyor. 
     
     İlk aday Aurelio 

     Almanya kampında, Brezilyalı yıldızın yanında Ümit veya Deniz Barış’tan birini oynatacağını açıklayan Daum, daha önce hiç düşünmediği Aurelio’nun yüksek formu, Deniz’in sakatlanması, Rize maçında orta sahada yaşanan problemler nedeniyle sıkıntıya girdi. Savunma yönü zayıf olan Alex’in katılımıyla orta sahada zaafiyet yaşanmaması için çareler arayan Fenerbahçe Teknik Direktörü, bu arada uzun süre sonra dün ilk kez Kemal dışında tam kadro çalışmanın mutluluğunu yaşadı. 

     
</TEXT>
</DOC>
