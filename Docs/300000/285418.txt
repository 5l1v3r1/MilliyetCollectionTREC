<DOC>
<DOCNO> 285418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko26.html </URL>
<DATE> 2004/11/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Otokoç Genel Müdürü Panik ve zamansız br karar alındı 
</HEADLINE>
<TEXT>

     Otokoç Genel Müdürü Cenk Çimen, binek otomobillerde özel tüketim vergisi ÖTV artışını değerlendirirken, ''panik ve zamansız bir karar alındı'' dedi. 
     Çimen, bu yıl otomotiv satışlarındaki artışın sebebinin, tamamen ertelenmiş talep olduğunu, dolayısıyla çok da endişe edilecek bir tablo bulunmadığını vurguladı. 
     Haziran ayındaki 50 binli satış rakamlarından Temmuz-Ağustos-Eylül aylarında satışların 33 binlere gerilediğini de hatırlatan Çimen, ''Aralık'ta bir miktar satışlar artabilirdi ama bu Ocak ayı ile dengelenebilecekti. Aralık-Ocak toplamı, Temmuz-Kasım ortalamasını kesinlikle geçmeyecekti. Dengeler oturmuştu'' diye konuştu. 
     Panik ve zamansız bir karar alındığını savunan Çimen, bu kararla talepte daralma olacağını ve sektörde geleceğin tehdit altına alındığını iddia etti. 
     Böyle kısa süre içinde değişen kararlar nedeniyle, yerli ya da yabancı yatırımcının Türkiye'ye yatırım yaparken 'bir daha, bir daha' düşüneceğini söyleyen Çimen, ''Kendi bindiğimiz dalı kesiyoruz'' dedi. 
     
     ÖTV ARTIŞININ ALICIYA YANSIMASI KONUSU 
     ÖTV artışı nedeniyle 'fiyatlarda oluşacak yaklaşık yüzde 5'lik artışın ne kadarının tüketiciye yansıtılacağına' ilişkin soruya karşılık Çimen, ''nasıl yansıyacak, ne yapılabiliriz diye bakıyoruz. Ama böyle bir marj kalmadı sektörde. Hem otomotivci ve bayi zarar ediyordu zaten. Onun için çok da yapılacak bir şey yok'' dedi. 
     Otomotiv sektörünün 10 milyar dolara yakın ihracat yapan, Türkiye'nin en önemli sektörlerinden biri olduğunu da vurgulayan Çimen, ''hükümetin aldığı karara sagılıyız ama bu özellikleri taşıyan bir sektöre daha dikkatli yaklaşılması lazım'' diye konuştu. 
     
</TEXT>
</DOC>
