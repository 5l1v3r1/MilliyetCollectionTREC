<DOC>
<DOCNO> 293349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun32.html </URL>
<DATE> 2004/11/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yunanistan Türkiye taslağı genel ifadeler içeriyor 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, basına sızan 16-17 Aralık'ta yapılacak AB zirvesi sonuç bildirisi taslağının ''Genel ifadeler içeren bir metin olduğunu'' söyledi. 
     Kumuçakos yaptığı basın toplantısında, bu taslağın bundan sonra yapılacak özlü müzakereler için zemin oluşturduğunu kaydetti. 
     Sözcü, ''Atina, 17 Aralık'a kadar müzakereyi sürdürecektir. Bu noktada, söz konusu taslağa ilişkin yorum yapmak istemiyorum, çünkü bunun için hem erken hem de yarardan çok zarar getireceği kanısındayım'' dedi. 
     Türkiye'nin 17 Aralık'ta müzakere tarihi alması halinde bunun bir maratonun başlangıç noktasını ifade edeceğini söyleyen Kumuçakos, ''Bu uzun koşuda iki temel gereksinim var. Bunlardan birincisi yetenek ve dayanma gücü, ikincisi ise yarışma kurallarına saygı göstermek. Atina ve Lefkoşa Rum , bu süreçte ciddi ve adil birer hakem olarak hareket edecekler'' diye konuştu. 
     Kumuçakos, Türkiye'nin üyelik müzakerelerine 2005 yılının ilk mi yoksa ikinci yarısında da mı başlayacağı ve başlarsa sonunda kesinlikle üyelik olup olmadığına ilişkin sorulara ise ''Bu noktaların belirsizliğini koruduğu'' yanıtını verdi. 
     Gazetecilerin, Türkiye ile Ege sorunlarının ele alındığı istikşafi görüşmelerin devam edip etmeyeceğine ilişkin sorularını da yanıtlayan Kumuçakos, ''Bu süreç devam ediyor, ancak şu an için herkesin dikkati Aralık zirvesinde'' dedi. 
     
</TEXT>
</DOC>
