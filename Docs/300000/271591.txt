<DOC>
<DOCNO> 271591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/yasam/yas05.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Satış buluşmasında cinayet 
</HEADLINE>
<TEXT>


Mercedes marka otomobilini satmak için ilan veren emekli başçavuş, aracı satın almak için buluştuğu kişi tarafından vurularak öldürüldü 

SERHAT ÜNAL İstanbul 

Gazeteye verdiği ilanla Mercedes marka otomobilini satmak isteyen emekli başçavuş Mehmet Özen, aracını satın almak için buluştuğu kişi tarafından tabancayla vurularak öldürüldü. 130 milyar lira değerindeki otomobilini satmak için gazeteye ilan verdiği belirlenen Özen'in aracı görmek isteyen Akpınar ile görüştüğü tespit edildi. 
Maltepe'de bir eve baskın düzenleyen ekipler, Akpınar ve sevgilisi Belgin Bıldırcın'ı gözaltına aldı. Akpınar'ın cinayeti itiraf ettiği öne sürüldü. 
Akpınar'ın ifadesinde olay günü 2 ayrı ilanı telefonla arayarak randevu aldığı belirtildi. Önce Özen'in yanına gittiğini söyleyen Akpınar'ın kısa bir pazarlığın ardından aracı 130 milyar liraya almak için anlaştığı belirtildi. Akpınar'ın aksilik çıkma ihtimaline karşılık Büyükçekmece'de Volkswagen marka otomobilini satan bir başka kişiyle daha görüştüğü belirlendi. 
Özen'le daha sonra tekrar buluştuğunu söyleyen Akpınar, kiraladığı bir otomobille Yakacık Aydos ormanları mevkiine götürdüğü Özen'i tabancayla vurarak öldürdüğünü itiraf etti. Akpınar'ın verdiği adreste Özen'in cesedi bulundu. 




</TEXT>
</DOC>
