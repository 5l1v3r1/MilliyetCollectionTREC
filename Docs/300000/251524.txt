<DOC>
<DOCNO> 251524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko03.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den THY'ye ambargo tehdidi 
</HEADLINE>
<TEXT>


El Al'ın Türkiye uçuşlarının durmasına neden olan 'güvenlik' tartışmasının çözülmemesi halinde İsrail'in THY'ye ambargo koyabileceği belirtiliyor 

BURÇUN İMİR Tel Aviv DHA 

İsrail Havayolu Şirketi El Al'ın Türkiye'ye seferleri durdurması tartışmaları, İsrail Başbakanı Şaron'un ofisine taşındı. Pazar, pazartesi ve salı günkü seferlerini iptal ettiğini duyuran El Al'ın seferlerini ne zaman başlatacağı kesinlik kazanmadı. 
İsrail güvenlik birimlerinin, kontrol işlemi ardından silahlarını havaalanı polislerine teslim edilmesinin Ankara tarafından talep edilmesiyle başlayan krizin çözümü için İsrail çarşamba günü Türkiye'ye bir heyet gönderiyor. Siyasi yetkililer, temaslar sonucunda 'güvenlik krizi'nin çözülmemesi halinde, İsrail'in, Türk Hava Yolları'nın İsrail operasyonlarına ambargo koyabileceğini belirtiyor. Ancak İsrail Dışişleri Bakanlığı yetkilileri, böyle bir adımın, derin bir diplomatik krize yol açabileceğini düşünüyor. Sorunun çözümü için üzerinde uzlaşılmaya çalışılan formülse, havalimanlarına İsrail güvenlik personeli yerine terör uzmanı Türk polis timi yerleştirilmesi. 
Dışişleri Bakanı Silvan Şalom'un, Bakanlar Kurulu'nda tartışılan havayolu kriziyle ilgili Savunma ve Dışilişkiler Komitesi'nde yaptığı konuşmanın benzerini gerçekleştirdiği belirtiliyor. Edinilen bilgiye göre Şalom, bir kez daha, Türkiye ile İsrail'in derin stratejik ilişkileri olduğunu ve iki tarafın da bu ilişkiyi koruyarak geliştirmek istediğini söyledi. 
Ancak Şalom, Başbakan Tayyip Erdoğan'ın İsrail'e yönelik açıklamalarının devamı halinde İsrail'in uzun vadede yanıt vermeme politikasını sürdüremeyeceğini belirtti. İsrail Gazetesi Maariv, iptal edilen El Al seferleri ile ortaya çıkan havayolu krizinin NATO zirvesinin bitimiyle çözülebileceği yorumu yaptı. 


</TEXT>
</DOC>
