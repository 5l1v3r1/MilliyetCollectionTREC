<DOC>
<DOCNO> 265952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun39.html </URL>
<DATE> 2004/08/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'ta bir Lübnanlı rehine serbest bırakıldı... 
</HEADLINE>
<TEXT>

     Irak'ta bir İslami örgüt tarafından kaçırılan Lübnanlı Muhammed Reed'in serbest bırakıldığı bildirildi. 
     El Arabiya televizyonu, ''Seif El İslam Tugayları'' adlı örgütün gönderdiği video kaydını yayınladı. 
     Örgüt video kaydında, Müslüman din adamlarının çağrısına karşılık olarak rehinenin serbest bırakıldığını açıkladı. 
     Televizyon, rehinenin arkasında maskeli örgüt üyeleriyle görüntülerine yer verdi. 
     Bu arada, ilk defa duyulan, ''Irak Şehitleri Felluce Tugayı'' adındaki bir grup da bir dinci internet sitesinde yayınlanan açıklamayla, ülkede Amerikan güçleri için çalışan bir Ürdünlü ile bir Kenyalıyı kaçırdıklarını ileri sürdü. 
     Açıklamada, söz konusu rehinelerin Amerikan işgal güçlerine yiyecek taşıdıkları ve Bağdat'daki bir ABD üssüne giderken kaçırıldıkları kaydedildi. 
     Rehinelerin kimliklerinin ve işverenlerinin belirtilmediği açıklamada, daha sonra yayınlanacak bir video kasetle rehinelerin isimlerinin ve salıverilmeleri için öne sürülen koşulların duyurulacağı ifade edildi. 
     Ürdün ve Kenya hükümetleri ise Irak'ta vatandaşlarının kaçırıldığı yönünde henüz bilgileri olmadığını bildirdiler. 
     
</TEXT>
</DOC>
