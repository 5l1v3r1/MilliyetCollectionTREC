<DOC>
<DOCNO> 279454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonsiy07.html </URL>
<DATE> 2004/10/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sarıgül, DYP'yi de karıştırdı... 
</HEADLINE>
<TEXT>

     "Anadolu yollarına düşerek" Genel Başkan Deniz Baykal'a karşı bayrak açan CHP'li Şişli Belediye Başkanı Mustafa Sarıgül, DYP'yi de karıştırdı. 
     Edinilen bilgilere göre yaz başında DYP Ar-Ge Başkanlığı görevine getirilen Abdurrahman Sağkaya bir süre önce "www.habera.com" adlı internet sitesinde kaleme aldığı yazılarının birini Sarıgül'e ayırdı. 
     "Sarıgül Gerçeği" başlıklı yazıda Sarıgül'ün İslamla barışık CHP tezini ortaya attığını, gittiği her yerde kalabalıkların ilgi odağı olduğunu, 54 yıldır iktidar görmeyen CHP için bir umut doğduğunu belirten, Sağkaya yazısında şu görüşlere yer verdi 
     "Bir belediye başkanına ne denir Yolsuzluk yaptı, kanunsuz imar verdi... Halkımız bu tür kara çalmalara çok alışkındır. Etkili olacağı kaatinde değilim, geç kaldılar. 
     Sarıgül demokrasi tarihimizi iyi incelemeli ve siyasetin bir mayın tarlası olduğunu görmelidir. Bu tarladan hiç acele etmeden kazasız belasız geçmenin yollarını bulmalıdır. Bu yol sıkıntılı, zorlu ve uzun bir yoldur. Birtakım yaraların alınması kaçınılmazdır. Önemli olan, sabırla mücadele ve netice, zafere, hedefe ulaşmaktır." Ancak yazı parti içinde Sağkaya'nın beklemediği bir tepkiye yol açtı. Buna daha sonra AKP'nin geleceğinin değerlendirildiği ve "Önümüzdeki yıla kadar, DYP AKP'nin alternatifi olmayı başarırsa, AKP'den kopanlar bu partide toplanır. Bu günkü durum aynen devam eder, DYP alternatif olmayı başaramazsa seçmen arayışa başlayacaktır" ifadelerinin yer aldığı bir başka yazı da eklenince ipler koptu. Sağkaya, gelen tepkiler üzerine, Genel Başkan Mehmet Ağar'a istifasını verdi. 
     
</TEXT>
</DOC>
