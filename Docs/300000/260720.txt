<DOC>
<DOCNO> 260720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yasam/yas04.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Deprem Ligi'nin lideri 'bilim' 
</HEADLINE>
<TEXT>


28 üyeli 'lig'de bilimsel yöntemleri kullananlar üst sıralarda. 'Doğal yeteneklerine' güvenenler ise dipte 

SERHAT OĞUZ İstanbul 

Kimisi bilimsel, kimisi Tanrı vergisi yöntemlerle deprem tahmini yapanları buluşturan "Deprem Tahmin Ligi"nde kıyasıya bir mücadele yaşanıyor. 
İTÜ Elektrik Elektronik Bölümü öğretim üyesi Yrd. Doç. Dr. Berk Üstündağ'ın öncülüğünde kurulan ve 1.5 ay önce başlayan 28 üyeli ligde diğerlerine göre bilimsel yöntemler kullanan tahminciler zirveye yerleşirken, 'doğal yeteneklerine güvenenler' dibe oturdu. 

'Euslan' zirvede 
Ligin kurulmasından bu yana büyük deprem olmadığını kaydeden Üstündağ, küçük sarsıntılar üzerinden yapıldığı için tahmin oranının da düştüğünü söyledi. Deprem Tahmin Ligi'nde birinci sırada 339 tahminde bulunup 380 puan toplayan 'euslan' rumuzlu üye bulunuyor. 'Euslan', Gökova Körfezi'nde meydana gelen 5.0 büyüklüğündeki depremleri 4.0 büyüklüğünde tahmin etti. 
İkinci sırada, deprem istatistikleriyle olasılık hesabı yapan 'Janette' rumuzlu üye var. 'Janette', 222 tahminle 147 puan topladı. Üçüncü sırada, geliştirdikleri bilgisayar programıyla ve jeofizik verilerle tahminde bulunan 'blaxist' bulunuyor. 'Blaxist' 152 tahminle 139 puan aldı. Vücut ağrılarına dayanarak tahmin yapan 'Mercanlı' rumuzlu üye ise 66 tahminle - 18 puan toplayarak sondan üçüncü oldu. 


</TEXT>
</DOC>
