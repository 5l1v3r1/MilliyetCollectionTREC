<DOC>
<DOCNO> 271978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun48.html </URL>
<DATE> 2004/09/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Amerika'da 116 mahkum suçsuz yere idam edilmiş... 
</HEADLINE>
<TEXT>

     ABD'de, idam cezasının yeniden yürürlüğe sokulduğu 1976 yılından bu yana, 116 idam mahkumunun suçsuzluğunun ortaya çıktığı bildirildi. 
     İdam Enformasyon Merkezi'nce bu akşam yayınlanan raporda, 116 mahkumun, suçsuz oldukları anlaşılınca ölüm hücresinden kurtulduğu belirtildi. Raporda, sadece son 20 ay içinde ''ipten dönen'' mahkumların sayısının 16 olduğu kaydedildi. 
     ''Masumiyet ve İdam Krizi'' adlı raporda, sözü geçen mahkumların özgürlüklerine kavuşmak için toplam bin yıldan uzun süre bekledikleri vurgulandı ve ''Aklananların sayısı alenen arttı, bu da sisteme güvenilirliği zedeledi'' ifadesi kullanıldı. 
     Sonradan aklanan idam mahkumlarının en fazla Florida eyaletinde görüldüğü kaydedilen raporda, DNA testleri sayesinde mahkumların suçsuzluğunun kanıtlandığı ve böylece birçok trajik hatanın önlendiği de belirtildi. 
     İdam cezasının kaldırılması için mücadele eden Merkez, hükümetin işlenen hatalara yanıtının ''tatminkar'' olmadığını, resmi duyarsızlığın değişimin önündeki en büyük engel olduğunu vurguladı. 
     ABD'de Yüksek Mahkeme'nin 1976'da idamı yeniden yürürlüğe sokmasından bu yana 900'den fazla idam cezası infaz edildi. 
     
</TEXT>
</DOC>
