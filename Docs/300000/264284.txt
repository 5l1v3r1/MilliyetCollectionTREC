<DOC>
<DOCNO> 264284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/aspo.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BU FİLMİ GÖRDÜK 
</HEADLINE>
<TEXT>


Galatasaray'da takım içinde yaşanan sıkıntılar bir yana, yönetim ile Hagi arasındaki soğuk rüzgarlar, tıpkı Terim dönemini andırıyor, Başkan Canaydın'ı zor günler bekliyor 

HABER YORUM HALİL ÖZER 


Galatasaraylı bir oyuncunun Gaziantep maçı sonrası söyledikleri aklımızdan silinmiyor "Keşke ABD'de oynanan Porto maçını kazanmasaydık. Hepimiz yanıldık. Hoca da yanıldı, biz de... Ne olduğumuzun farkına varamadık". 
Bu sözler, tüm oyuncuların görüşlerini kapsıyor. Çünkü erken havaya girilmiş, oyun kurgusunda yaşanan sıkıntılar bir anda kenara bırakılmıştı. Aslında, futbolcuların kadro kalitesinden şüpheleri yok... Ancak hepsi, oyun düzeninden ve bu düzenin ihtiyacı olan oyuncu eksikliğinden şikayet ediyor. Song'un şu sözleri de bunları kanıtlıyor "Patronumuz yok". 
Bir takım düşünün, 6 yabancısı var. Ama bu yabancıların hiçbiri orta sahayı geçemiyor. Biri kaleci, ikisi stoper, üçü ön libero. Orta alanda gole dönük biri yok. Oyun kurucu yok. Kanatlarda, hücum hattında kimse yok. Sağ kanattan Prates satılıyor, yerine adam alınmıyor. Şimdi herkes, "Aman, adam alalım" diye çırpınıp, duruyor, ama böyle bir dönemde transfer zorluğunu kimse aklına getirmiyor. İşte bu nedenle hemen transfer rüyasından vazgeçip, içerden çözüm bulmanın yolları aranmalı... 

Bavul toplanır 
Öncelikle Galatasaray yönetiminin, Hagi'ye sahip çıkması gerekiyor. Resmi web sayfalarında yapılan yalanlamalar, günü kurtarmaktan başka bir işe yaramıyor. Ayrıca, Başkan Özhan Canaydın, Fatih Terim'in arkasında da aynı tarzla durmaya çalışmış, sonu hiç de hoş olmamıştı. Ama bu kez herşey farklı. Yönetim, Hagi'yi göndermekle kendini kurtaramaz. Rumen hocayı, Terim'den sonra kendilerini kurtarmak için getirmişlerdi. Hagi de giderse, hep birlikte bavulu toplamaları gerekir. Bu çocuk oyuncağı değil, yap - boz hiç değil. 
Şimdi bir soru 2. Başkan Ergun Gürsoy'un, mart ayındaki gibi hırslı olduğunu kim söyleyebilir Hagi ile yaptığı tartışmadan sonra iyice kabuğuna çekildiği dikkatlerden kaçmıyor. Ayıp olmasın diye ortada. Peki yönetimde en çok çalışan isimlerden olan Ali Gürsoy nerede Babası ile Canaydın, futbol şubesi ile başkan arasında köprü. Ama o da Hagi'ye kızgın. Köprüleri attı. Çeşme'de tatil yapıyor. Küskün, bıkkın ve öfkeli. Futbol şubesi üç kişi. İki Gürsoy ve Fatih Gökşen. Bu durumda iki Gürsoy'u çıkar, kaldı Gökşen tek başına. 

Neler oldu 
Peki böyle bir durumda başkanın, baba - oğula "Neden bu kadar kızgınsınız " diye sorması gerekmez mi Bu gelişmeler bize, Burak Elmas - Özer Saraçoğlu - Fatih Terim üçlüsünü hatırlatıyor. Sanki aynı olaylar bir kez daha yaşanıyor. 
Ergun Gürsoy, Hagi'ye, geldiğinden bu yana inanılmaz destek verdi. Peki ne oldu da, bu durumlara gelindi Hollanda'daki kampta ne gördü Neler yaşandı Ayhan Akbin ilk kamptan sonra Gürsoy'a geniş bir rapor vermişti O raporda neler var Hagi bu raporu duyduktan sonra Akbin'i ikinci kamptan kesmişti. Yani asıl kriz ilk kampta patlamıştı. 
Gürsoylar'ın susmalarını anlayışla karşılamak gerek. Eğer konuşurlarsa, Hagi'nin gitmesi için kendilerini ortaya koyacaklar. Hagi giderse, başkan da koltuğunda zor duracak. Kısacası girdap herkesi içine alacak. Başkan şimdi Hagi'nin en büyük destekçisi.. En azından Rumen hocanın gitmesi halinde oluşacak krizin boyutlarını tahmin edebiliyor.. 


</TEXT>
</DOC>
