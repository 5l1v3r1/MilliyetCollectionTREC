<DOC>
<DOCNO> 252306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/eko00.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurultay burada, Derviş nerede Bugün havada, dün IMF'de 
</HEADLINE>
<TEXT>


MURAT SABUNCU 

Hemen cevap vereyim şu saatlerde uçakta Türkiye'ye dönüyor. Ama dün Washington'da IMF üst yönetimine bir sunum yapıyordu. Bu sunumun konusu Türkiye değildi. Yarın CHP'nin olağanüstü kurultayına katılacak Kemal Derviş, bir süredir 'gelecekte dünyadaki yerini' tartışan Uluslararası Para Fonu'na görüşlerini aktarıyordu. Asya Krizi'nden sonra pek çok Asya ülkesi IMF'yle olan ilişkisini bitirdi. 
Şu an IMF'in ağırlıkla çalıştığı bölgeler Latin Amerika ülkeleri ve Ortadoğu. İşte bu süreç içinde IMF 'ileriye dönük nasıl bir kurum olmalıyım'ı araştırıyor. Derviş'in de uzun zamandır ana noktası 'uluslararası kuruluşların 21. yüzyıldaki işlevi' olan bir çalışması var. İşte Derviş dün 1 saat boyunca bu çalışmasını anlatıp 1 saatte bu konudaki sorulara yanıt verdi. 
Kemal Derviş'in bu konuşmada altını çizdiği konular ise şöyle 
IMF ve Dünya Bankası'na ihtiyaç var Bu iki uluslararası kuruluşa olan ihtiyaç ileride de sürecek. Özellikle ABD'de sağ kesim 'bu kuruluşlar kapatılsın, kaynağını kısmen vergi mükellefinden alan bu kuruluşların misyonunu piyasalar halleder' dese de IMF ve Dünya Bankası yaşamalı. Çünkü piyasalar her zaman iyi çalışmıyor, abartılı çalışıyor. Koşullar olumlu gözükünce yoğun bir sıcak para akımı başlıyor. Olumsuzlukla beraber bu para aniden çıkıyor. Bu giriş çıkışlar ülkelere zarar veriyor. Bunu düzenleyen, denetleyen, abartılı volatiliteyi dengeleyen kuruluşlara ihtiyaç var. Programlarda gelir dağılımına ve büyümeye önem verilmeli Kriz anında mümkün olmayan 'gelir dağılımı ve büyüme gibi konulara' krizden hemen sonra eğilmek gerekli. IMF'in ve Dünya Bankası'nın programlarında bu noktanın altını vurgulamak gerekiyor. Özellikle verimliliğe dönük uzun vadeli planlar bulunmalı. Tek önemli nokta faiz dışı fazla olmamalı Yatırımla cari harcama aynı şey değildir. Cari harcama mesela sadece bir ücret artışıdır. Bazen gerekliyse de yatırımla cari harcama arasındaki farkı maliye politikası değerlendirmelerinde ön plana almak gerekir. Yatırıma ayrılan kaynak kamu dengesini uzun vadeli perspektif içinde güçlendirir. 
Programlara sadece faiz dışı fazla hedefi ve bütçe açığı olarak değil harcama kalitesi olarak da bakmak gerekir. 
Kaynağın maliyeti düşük olmalı Kaynağın maliyetini düşürmek gerekir. En yoksul ülkelere hibeyle bazı kaynaklar aktarılıyor. Orta gelirli ülkelerde de çok yoksul insanlar var. Afrika'daki bir ülkeye hibe verip Brezilya, Türkiye gibi ülkelere piyasa koşullarının altında maliyetle borç vermemek olmaz. 
Maliyetin kaynağı mümkün olduğu kadar düşürülmeli. Özel çekim hakları kullandırılarak bu sağlanabilir. 
Büyük nüfuslu gelişmekte olan ülkelere daha çok söz hakkı Yönetişim önemli bir konu. Büyük nüfuslu gelişmekte olan ülkelerin uluslararası kuruluşlar içinde daha meşru hale gelmesi lazım. 
Hindistan, Çin, Brezilya gibi büyük gelişmekte olan ülkelerin yönetimdeki ağırlığının daha büyük olması şart. 



</TEXT>
</DOC>
