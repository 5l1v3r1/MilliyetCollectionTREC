<DOC>
<DOCNO> 281975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas01.html </URL>
<DATE> 2004/10/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD'de özel üniversitelerde okumanın bedeli yılda 27,5 bin dolar 
</HEADLINE>
<TEXT>

     ABD'de özel bir üniversitede bir yıllık öğrenimin ortalama bedelinin 27 bin 516 dolar olduğu bildirildi. 
     College Board isimli kuruluşun, 2004-2005 akademik yılı için yaptığı araştırmanın sonuçları, özel üniversite ücretlerinin geçen yıla nazaran yüzde 5,6 oranında arttığını ortaya koydu. 
     Bu ortalama bedelin 20 bin dolarını okul ücretinin, geri kalanını da barınma ücretinin oluşturduğu, bedele kitap, kırtasiye ve mobilya gibi yan giderlerin dahil edilmediği belirtildi. 
     Devlet üniversitelerinde okumanın bedelinin ise geçen yıla oranla yüzde 7,8 oranında artarak ortalama 11 bin 354 dolara yükseldiği kaydedildi. 
     Araştırmada, iki yıllık yüksekokullara kaydolan öğrencilerin ise bu okullara ortalama 2 bin 76 dolar ödeyecekleri ifade edildi. 
     Araştırma sonuçları, ABD'de üniversite ücretlerinin 1980'den bu yana enflasyondan fazla arttığını, 1994-2004 yılları arasında toplam artışın yüzde 51 olduğunu ortaya koydu. 
     
</TEXT>
</DOC>
