<DOC>
<DOCNO> 283908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas09.html </URL>
<DATE> 2004/10/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Koleksiyonun böylesi... Üroloji doktoru, çıkan taşları biriktiriyor... 
</HEADLINE>
<TEXT>

     Kayseri Devlet Hastanesi ve Özel İbni Sina Hastanesi Üroloji Uzmanı Dr. Mert Akıeke, hastalarının böbrek, bağırsak, idrar torbası ve idrar kanalından çıkardığı taşların koleksiyonunu yapıyor. 
     Akıeke, AA muhabirine yaptığı açıklamada, göreve başladığı günden bugüne dek geçen 10 yılda, yaklaşık 200 taş ameliyatı gerçekleştirdiğini söyledi. 
     Ameliyatlarda çıkardığı taşların koleksiyonunu yaptığını belirten Akıeke, şöyle dedi 
     ''Hastalarımın böbrek, bağırsak, idrar torbası ve idrar kanalından çıkardığım büyük ve ilginç şekilli taşların koleksiyonunu yapıyorum. Koleksiyonumda yaklaşık 50 taş bulunuyor. Bu taşları, hastalarımın adı, yaşı, memleketi ve ameliyatı gerçekleştirdiğim yıla ait bilgilerle birlikte saklıyorum. İbni Sina Hastanesi'ndeki odama yaptırdığım özel dolapta da sergiliyorum. Koleksiyonumun en önemli parçası, geçen yıl Nevşehirli bir bayan hastanın sağ böbreğinden çıkardığım yaklaşık 50 gram ağırlığındaki ve 6.5 santimetre uzunluğundaki taş.'' Taşların ''Oksalat, ürik asit, sistin, ksantin, kalsiyum oksalat ve kalsiyum fosfat'' gibi çeşitleri olduğunu ifade eden Akıeke, koleksiyonundaki taşların birçoğunu, Nevşehir'in Kozaklı İlçesi ile Yozgat'ın Boğazlıyan İlçesi'nden gelen hastalardan çıkardığını söyledi. 
     Akıeke, hastanın duyduğu acının, taşların yerleşme yeri ve şekilleriyle ilgili olduğunu, yüzeyi pürüzlü olan ilginç şekilli taşların, hastaya, yuvarlak ve yüzeyi düz taşlardan daha çok ağrı vereceğini bildirdi. 
     
</TEXT>
</DOC>
