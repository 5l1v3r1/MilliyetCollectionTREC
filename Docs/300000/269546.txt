<DOC>
<DOCNO> 269546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur31.html </URL>
<DATE> 2004/09/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kozan'da 300 hektar Kızılçam ormanı zarar gördü .. 
</HEADLINE>
<TEXT>

     Adana'nın Kozan İlçesi'nde, sabaha karşı başlayan orman yangınını kontrol altına alma çalışmaları sürüyor. Yangında, ilk belirlemelere göre yaklaşık 300 hektarlık kızılçam ormanı zarar gördü. 
     Orman Bölge Müdürlüğü yetkililerinden alınan bilgiye göre, ilçeye bağlı Akçalı ağaçlandırma mevkiinde, henüz belirlenemeyen nedenle çıkan ve rüzgarın etkisiyle kısa sürede büyüyen yangına, ilk müdahale Kozan Orman İşletme Müdürlüğü'ne bağlı ekiplerince yapıldı. 
     Yetkililer yangına, Kahramanmaraş, Mersin, Hatay ile komşu ilçelerden getirilen 7 dozer, 35 arozöz ile Kayseri ve Antakya'dan gelen yangın söndürme uçaklarının da müdahale ettiğini, çalışmalara yaklaşık 600 personelin katıldığını bildirdiler. 
     Bu arada, Orman Genel Müdürü Osman Kahveci'nin de bölgeye gelerek incelemelerde bulunduğu ve çalışmalar hakkında bilgi aldığı belirtildi. 
     
</TEXT>
</DOC>
