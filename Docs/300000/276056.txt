<DOC>
<DOCNO> 276056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas16.html </URL>
<DATE> 2004/09/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Jean Reno, Kapadokya'yı görünce büyülendi... 
</HEADLINE>
<TEXT>

     Fransız aktör Jean Reno, final çekimleri Kapadokya'da yapılacak ''Kurtlar İmparatorluğu'' filmi için Nevşehir'e geldi. 
     Fransız Chiris Naho'nun yönettiği ve final sahneleri Kapadokya bölgesinde gerçekleştirilen ''Kurtlar İmparatorluğu'' filmi için Nevşehir'e gelen Fransız oyuncu Jean Reno, ilk kez kameraların karşısına çıktı. 
     Türkiye'den çok etkilendiğini belirten Reno, ''Burası gerçekten çok büyüleyici. Herşey yolunda gidiyor, film ise bana göre oldukça güzel. Öyle inanıyorum ki adından çok söz ettirecek. Türkiye'de ve Kapadokya'da olmaktan çok mutluyum'' dedi. 
     Yönetmen Chiris Naho da polisiye, gerilim, aksiyon unsurlarını barındıran filmde sinemaseverlerin aradıkları herşeyi bulabileceklerini belirtti. 
     Filmin beğeniyle izleneceğini kaydeden Naho, şunları söyledi 
     ''Bence çok güzel olacak ve çok iddialıyım. Burada mükemmel bir çalışma ortamı buldum. Dünyanın birçok ülkesini gezdim fakat Kapadokya gibi beni etkileyen bir yer olmadı. Çok otantik bir yer. Türkiye'de bundan sonra yine film çekebilirim.'' Fransız yazar Jean Christophe Grange'in 'Kurtlar İmparatorluğu' L'Empire des Loups kitabının sinema uyarlaması olan ve 2005'te vizyona girmesi planlanan, 30 milyon Euro bütçeli filmin, Fransa'nın başkenti Paris'teki çekimlerinin tamamlandığı bildirildi. Filmin final sahneleri, Nevşehir merkeze bağlı Uçhisar Beldesi'ndeki tarihi Uçhisar Kalesi ile Uçhisar Vadisi'nde gerçekleştirilecek. 
     
</TEXT>
</DOC>
