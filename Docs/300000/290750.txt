<DOC>
<DOCNO> 290750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/guncel/gun04.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni TCK'nın ilk 85 'şanslı' hükümlüsü 
</HEADLINE>
<TEXT>


Bazı suçların cezalarına indirim getiren yeni TCK uyarınca Bursa'da 75, Sivas'ta 8, Adıyaman'da da 2 hükümlü için tahliye kararı alındı 

GÖKÇER TAHİNCİOĞLU 

Yürürlüğe 1 Nisan 2005'te girecek yeni Türk Ceza Kanunu'nun TCK çeşitli suçların ceza sürelerinde indirim öngören hükümleri şimdiden uygulanmaya başlandı. Savcılıklar, hükümlülerin tahliyesinin gerekip gerekmediği yönünde araştırmalara başlarken, Bursa, Sivas ve Adıyaman'da 85 hükümlü 'mağduriyet doğmaması' için tahliye edildi. 
Yeni TCK'da gasp ve kapkaç, sahtecilik, zimmet, yasadışı örgüt üyeliği, hırsızlık, dolandırıcılık, kumaya teşvik, irtikap, cumhurbaşkanına hakaret, askeri tesisleri tahrip, hürriyeti tahdit, taciz, devlet sırlarını açıklama gibi bazı suçların cezalarında indirim yapıldı. Mevcut TCK'nın 2. maddesi, yürürlüğe giren kanunun fail lehine maddelerinin uygulanmasını öngördüğü için yeni TCK'nın lehteki hükümleri, kanunun Resmi Gazete'de yayımlanmasıyla uygulamaya alındı. Savcılıklar, söz konusu maddelerden hükümlü kişilerin tahliye olacağı zamanı incelemeye başlarken, Ankara Başsavcılığı'nın, 1 Nisan 2005'e kadar cezasını tamamlayacak olanların infazlarının durdurulması için mahkemelere başvuracağı da kaydedildi. 

200 bini aşkın dosya 
CMUK'un "hükmün tefsirinde veya cezanın infazında tereddüt" başlıklı 402. maddesine göre, infazları durdurulanların dosyaları, TCK yürürlüğe girdiğinde tamamen ortadan kalkacak. Hükümlüler savcılıklara başvurarak, infazlarının durdurulmasını isteyebilecek. 
Savcılıkların görüşleri üzerine Bursa E Tipi Cezaevi'nden 75 hükümlü, önceki gün tahliye edildi. Sivas 2. Ağır Ceza Mahkemesi 8 hükümlünün tahliyesine karar verirken, Adıyaman'da da 2 hükümlü serbest kaldı. 23 hükümlünün dosyasının ise mahkemede olduğu bildirildi. 10 binden fazla kişinin, cezalarındaki indirim oranına göre cezaevlerinden tahliye edilmesi beklenirken, TCK'nın değişen hükümlerinden dolayı Yargıtay'daki 200 bini aşkın dosya yerel mahkemelere gönderilecek. 


</TEXT>
</DOC>
