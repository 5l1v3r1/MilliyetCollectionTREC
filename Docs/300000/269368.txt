<DOC>
<DOCNO> 269368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun04.html </URL>
<DATE> 2004/09/06/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Powell, ikinci Bush yönetiminde de görev yapacak 
</HEADLINE>
<TEXT>

     Amerikan yönetimindeki şahinlerle iyi geçinemeyen ve son iki yıldır, ABD Başkanı George W. Bush ikinci dönem başkan seçilirse görevde kalmayacağı konuşulan ''ılımlı'' ABD Dışişleri Bakanı Colin Powell'ın, ikinci dönemde görevini yürütmeyi planladığı ileri sürüldü. 
     Newsweek dergisi, Cumhuriyetçi Parti'nin New York'taki kongresi sırasında, Powell'a yakın bir ismin, Powell'ın görevde kalmayı planladığını söylediğini yazdı. 
     Powell'a yakın bir kaynağa göre, bu tutum değişikliğinin nedeni küresel olayların, Powell'ın istediği yönde gitmesi. Söz konusu kaynağa göre, daha önce İran, Kuzey Kore ve Irak konusunda Powell'ın fikirlerini küçümseyen Amerikan yönetimindeki neo-con yeni muhafazakar kesimin, artık Powell'ın diplomasisine ihtiyacı var. Üstelik bu isme göre Powell, artık eskisine oranla yönetimde, özellikle de Irak konusunda daha fazla söz sahibi bulunuyor. Daha önce Irak'taki Amerikalı sivil yönetici Paul Bremer, Pentagon'a rapor verirken, şu anda Irak'taki en yetkili Amerikalı olan büyükelçi John Negroponte, Powell'a rapor veriyor. Newsweek'e göre Powell, şu anda görevinden ayrılırsa hem ülkesinde hem de yurtdışında puan kaybedeceğini, ancak ikinci dönem görev yaparsa bunu düzeltme şansının bulunduğunu düşünüyor. Powell, 2005 yılı planları hakkında konuşmuyor. 
     Dergiye göre, Powell'ın, ikinci dönem Bush yönetiminde de görevine devam etmeyi planladığına ilişkin söylenti, Cumhuriyetçi Parti kampanyasında, kararsız seçmene, Bush'un merkeze kaydığı mesajını vereceği düşüncesinden kaynaklanıyor olabilir. Ancak artık ABD Dışişleri Bakanlığı'nda bu söylentiden pek çok kimsenin konuşmaya başladığı, Powell'ın en azından bir yıl daha bakanlık görevini yürütmeyi planladığı konuşuluyor. 
     Newsweek'e göre eğer Bush kazanır ve Powell görevde kalmaya devam ederse bu durum, Bush'un ikinci dönem başkanlığının, birinci döneme göre dış politikada ''daha az radikal'' olacağının göstergesi olarak algılanacak. 
     
</TEXT>
</DOC>
