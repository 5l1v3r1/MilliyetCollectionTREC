<DOC>
<DOCNO> 270627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun16.html </URL>
<DATE> 2004/09/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
11 Eylül'ün 3. yıldönümünde Bin Ladin'in izi bulunamıyor 
</HEADLINE>
<TEXT>

     ABD'yi canevinden vuran 11 Eylül saldırılarının üzerinden üç yıl geçmesine rağmen, saldırının arkasında olduğu söylenen El Kaide örgütünün lideri Usame Bin Ladin'in izi bulunamadı. 
     Amerikalı yetkililer, saldırının mimarı olduğunu söyledikleri Bin Ladin'in yakında yakalanabileceğinden dem vursalar da, Bin Ladin'in izini sürmede ön saflarda yer alan Pakistanlı yetkililer, El Kaide liderinin izinin bunca çabaya ve bunca askeri ve teknolojik olanağa rağmen bulunamadığını söylüyorlar. 
     Pakistan Enformasyon Bakanı Şeyh Raşit, ''Bin Ladin hakkında hiçbir istihbarat yok'' derken, İçişleri Bakanı Afitap Ahmet Şerpao, ''Bin Ladin'e yaklaştığımızı söylemek için erken'' diye konuştu. 
     Son olarak 2001 yılının aralık ayında Afganistan'ın Tora Bora dağlarında olduğu belirlenen Bin Ladin, o günlerden sonra sadece tarihleri bile belirlenemeyen video görüntüleri ya da ses kasetleriyle yaşadığını gösterdi. 
     Batılı ve yerel istihbarat servislerine göre, Bin Ladin, Afganistan-Pakistan sınır bölgesinde saklanıyor olabilir. 
     Sınırın Afgan tarafında, 15 binden fazla Amerikan askeri, başına 25 milyon dolar konulan bir numaralı düşmanlarını üç yıldır arıyor. 700 km'lik sınırın diğer tarafında da onbinlerce Pakistan askeri, El Kaide liderinin izini sürüyor. Bölgede zaman zaman El Kaide militanlarıyla askerler arasında çatışma çıkıyor. Ancak Bin Ladin ve yardımcısı Mısırlı Eymen Ezzevahiri'nin izi bulunamıyor. 
     İslamabad'da görevli Batılı bir diplomat, durumu değerlendirirken, ''Öylesine farklı görüntüsü ve yakın koruma sağlayan adamlarıyla Bin Ladin nasıl oluyor da güvenlik güçlerinin iz sürdüğü bir bölgede saklanabiliyor'' diye sordu. 
     Bazıları, Bin Ladin'in Pakistan'ın kuzeydoğusundaki yüksek Keşmir dağlarında saklandığını öne sürerken, bazıları El Kaide liderinin Pakistan-Afganistan-İran sınırlarının arasında ''Şeytan Üçgeni'' olarak nitelendirilen ''tarafsız bölge''de yaşadığını düşünüyor. Bin Ladin'in, Pakistan'da büyük kentlerden birinde olduğunu düşününler de var. Örneğin, Amerikalı uzman Peter Bergen Karaçi, Lahor ya da Revalpindi'de El Kaide'nin üst düzey yetkililerinin yakalandığına işaret ediyor. 
     Öne sürülen bir başka teori de, Bin Ladin'in hala Afganistan'da güvenlik kuvvetlerinin el uzatamadığı bölgelerden birinde olduğu. 
     Bazıları ise şöyle düşünüyor ''Bin Ladin aslında Amerikalıların elinde. Yakalandığını açıklamak için Amerikan başkanlık seçiminin yaklaşması bekleniyor. Böylece George Bush, yeniden seçilmeyi garanti etmek istiyor...'' 
     
</TEXT>
</DOC>
