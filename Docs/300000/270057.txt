<DOC>
<DOCNO> 270057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko27.html </URL>
<DATE> 2004/09/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
MÜSİAD'dan zina yasasına destek geldi... 
</HEADLINE>
<TEXT>

     Müstakil Sanayici ve İşadamları Derneği MÜSİAD , zinanın akit ihlali olduğunu ve suç sayılması gerektiğini bildirdi. 
     MÜSİAD'dan yapılan açıklamada, Türk Ceza Kanunu'na TCK eklenmek istenen zinanın suç sayılmasının olumlu ve gerekli bir çalışma olduğu, AB'nin gösterdiği tepkinin anlamsız, çelişkili ve hukuki mantıktan uzak kaldığı savunuldu. 
     Zina kavramının birtakım önyargılarla ele alınmaması gerektiği belirtilen açıklamada, '' Devletin yatak odasında ne işi var denerek yapılan çalışmalar hedefinden saptırılıyor. TCK'ya eklenmek istenen zina suçu, evlilik akdi yapmış olanları kapsayan ve evlilik akdinin başlıca hükmünü ihlal eden bir davranışın cezalandırılıp cezalandırılmayacağı ile ilgilidir. Zina akit ihlalidir, suç sayılmalıdır'' denildi. 
     Açıklamada, Türk toplumunun gelenek, görenek ve dini inancına göre zinanın toplumsal vicdanı yaraladığı, toplumun temeli olan aile kurumunu sarstığı ifade edilerek, şunlar kaydedildi 
     ''Bu nedenle gelecek nesillerimizi tehdit eden bir virüs gibi algılanmalıdır. Böyle bir tehdide karşı yasal düzenleme yapılması da son derece doğal ve hukuk felsefesi açısından gereklidir. Ayrıca Türk Medeni Kanunu'nda boşanma nedeni sayılan bir durumun TCK'da da suç olarak düzenlenmesi, bir çarpıklığı ortadan kaldırdığı gibi töre cinayetlerine karşı da caydırıcı olacaktır.'' Açıklamada, her sözleşme ihlali gibi zinanın da bir suç olarak tanımlanması ve cezanın sosyal yapı ve kamu eğilimleri gözönüne alınarak tanımlanması gerektiği belirtildi. 
     
</TEXT>
</DOC>
