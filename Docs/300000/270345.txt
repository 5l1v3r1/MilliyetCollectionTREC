<DOC>
<DOCNO> 270345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun25.html </URL>
<DATE> 2004/09/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Guinness 50 yaşında, her hafta 1000 başvuru yapılıyor 
</HEADLINE>
<TEXT>

     Dünyadaki en ağır limonu yetiştiren adamdan, kredi kartı büyüklüğündeki köpeğe kadar dünyanın en tuhaf rekorlarını kıranların kaydedildiği Guinness rekorlar kitabı 50. yılını kutluyor. 
     Guinness rekorlar kitabının fikir babası, Guinness bira fabrikasının eski yöneticilerinden Hugh Beaver, rekorların, barlarda heyecan yaratan bir tartışma konusu olduğunu keşfedince, bu başarıları bir kitapta toplamaya karar vermiş. 
     Haftada 1000'e yakın başvuru yapılan Guinness rekorlar kitabı, 1954'deki ilk baskısından geçen ekim ayına kadar 100 milyon satışa ulaştı. Kitabın bu yıl, 23 dilde yayınlanarak, dünya çapında 3 milyon 500 bin satış yapması hedefleniyor. 
     Satış rakamıyla kendisi de rekor sahibi olan Guinness'e rakip olan sadece iki kitap olduğu belirtiliyor ''Kuran ve İncil''. 
     Guinness rekorlarını kaydeden Stewart Newport, insanların kitapta yer almak için bu kadar hevesli olmasının nedeninin, ''kitabın onlara, en iyi olduklarını dünyaya gösterme imkanı tanıması'' olduğunu söylüyor. 
     Newport, 50. yıl için özel bir baskısı yapılan kitapta kendisi için en dikkate değer rekorun, 7 kez yıldırım çarpmasına rağmen hayatta kalan Amerikalı Roy C. Sullivan'a ait olduğunu kaydetti. 
     Dünyanın en uzun tırnaklı insanı, en büyük mantarı, en çok filmde oynayan aktörü, en uzun sandviçi gibi rekorların yer aldığı kitaba girebilmek için bugüne dek sadece 3 ülkeden başvuru yapılmadığı belirtiliyor. 
     
</TEXT>
</DOC>
