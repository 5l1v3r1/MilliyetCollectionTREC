<DOC>
<DOCNO> 272099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur19.html </URL>
<DATE> 2004/09/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türk işadamının iki TIR'ına Irak'ta direnişçiler el koydu 
</HEADLINE>
<TEXT>

     Irak'taki ABD askerleri için prefabrike ev taşıyan işadamının iki TIR'ına direnişçiler tarafından el konulduğu bildirildi. 
     Hatay'ın Reyhanlı İlçesi'nde faaliyet gösteren Muşluoğlu Nakliyat firmasının sahibi Ali Muşluoğlu, AA muhabirine yaptığı açıklamada, Irak'taki ABD'liler için prefabrike ev taşıdığını, bu nedenle direnişçilerin hedefi haline geldiğini söyledi. 
     Mayıs ayında Irak'ta kiraladığı üç TIR'ın yakıldığını, ağustos ayında ikisinin kaybolduğunu ve ikisinin de kaçırıldığını belirten Muşluoğlu, son olarak da kendisine ait iki TIR'a Iraklı direnişçiler tarafından el konulduğunu kaydetti. 
     ''El Felluce Mücahitler Gurubu Şura Meclisi'' imzasıyla kendisine gönderilen yazıda, TIR'larına el konulduğunun bildirildiğini açıklayan Muşluoğu, şunları söyledi 
     ''Bugüne kadar yaklaşık 200 bin dolar zarara girdim. Bu zararı nasıl karşılayacağımı bilemiyorum. ABD'li yetkililerden de destek alamıyorum. Şu anda 120 prefabrike ev halen Suriye-Irak sınırında bekliyor. Nasıl taşıyacağımı bilemiyorum. Üstelik can güvenliği de yok.'' Ali Muşluoğlu, avukatı aracılığıyla ABD Büyükelçiliği'ne başvurarak yanında çalışan ve bir süre önce öldürülen Faysal Demir'in ailesine yardımda bulunulmasını, kendisinin de zararının karşılanmasını istediğini vurgulayarak, şöyle devam etti 
     ''Faysal Demir'in ailesi şu anda çok zor durumda. Çocukların geleceği babalarıydı. Ancak, o ABD'li askerlerin kurşunlarıyla öldü. Bu nedenle ailesine maddi tazminat talebinde bulunduk. Bu isteğimiz henüz kabul edilmedi. ABD, zararımızın telafisi konusunda duyarsız. Zararımızın ve yaşanılan mağduriyetlerin karşılanması için gerekirse Avrupa İnsan Hakları Mahkemesi'ne AİHM başvuruda bulunacağız.'' 
     
</TEXT>
</DOC>
