<DOC>
<DOCNO> 283345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/bila.html </URL>
<DATE> 2004/10/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AP koşulları 
</HEADLINE>
<TEXT>


Avrupa Birliği Komisyonu'nun İlerleme Raporu'ndan sonra şimdi Avrupa Parlamentosu'nun Türkiye Raporu gündemde... 
Avrupa Parlamentosu'nun Türkiye Raportörü Hollandalı parlamenter Camiel Earlings tarafından hazırlanan rapor, AB İlerleme Raporu'na ek koşullar içeriyor. İlerleme Raporu'ndaki tavsiyeleri desteklediğini vurgulayan Earlings'in kaleme aldığı raporda, koşullar şöyle 
Ermenistan'la iyi ilişkiler kurulması, sınırın açılması... 
Kıbrıs'tan Türk askerinin çekilmesi... 
Alevilerin Müslüman azınlık sayılması... 
Güneydoğu için özel ekonomik kalkınma programı uygulanması... 
Türk Silahlı Kuvvetleri'nin Milli Savunma Bakanlığı'na bağlanması... 
Güney Kıbrıs Rum Yönetimi'nin tanınması... 
Heybeliada Ruhban Okulu'nun açılması... 
Avrupa İnsan Hakları Mahkemesi kararlarının tam olarak uygulanması... 
Avrupa Parlamentosu'nun koşulları da bunlar. AB İlerleme Raporu'nda daha diplomatik bir dille ifade edilen koşulların açık biçimde yazılmış hali demek de yanlış olmaz... 
Türkiye'nin müzakere sürecinde önüne gelecek talepleri AB ve AP raporlarındaki bu ifadeler ortaya koyuyor. 
Tabii, AP raporunda ayrıca, müzakerelerin önünün açık olduğu, mutlaka üyelikle sonuçlanmayacağının da vurgulanması isteniyor. 
Gerek AB İlerleme Raporu gerek AP Türkiye Raporu birbirine çok yakın bir yaklaşımla kaleme alınmış görünüyor. Buna son zamanlarda tartışmalara neden olan Başbakanlık İnsan Hakları Danışma Kurulu Raporu'ndaki yaklaşımı ve ifadeleri de ekleyebiliriz. 
Türkiye'de siyasi iktidar iç kamuoyundaki tartışmalara ve raporlara soğuk duruyor. Tepki toplayan önerileri sahiplenmiyor veya karşı çıkıyor. 
Ancak gerçek şu ki, bu tür öneri ve talepler bir süre sonra Türkiye'nin önüne AB tarafından sürülüyor. Tavsiyeler AB talebi haline dönüşünce işin rengi de değişiyor. Bu talepler bir şekilde yerine getiriliyor, karşılanıyor. 
Bugünlerde Türkiye, hükümeti ve anayasal kurumlarıyla sessizliği tercih etmiş görünüyor. Buna 17 Aralık suskunluğu demek mümkün. 
Hükümet başta olmak üzere anamuhalefet ve diğer anayasal kurumlar, Türkiye'ye tarih verilmemesi veya ağır koşullarda tarih verilmesinin müsebbibi olmak veya öyle görünmek istemiyor. 
Resmi zeminlerde geçiştirme, görmemezlikten gelme eğilimi ağır basıyor. 
Ama bu tutum, gerçeği değiştirmiyor. 
Avrupa nasıl bir Türkiye görmek istediğini raporlarıyla ortaya koyuyor. Müzakere sürecinde de istediği gibi bir Türkiye düzenlemesi talep edecektir. 
Bu nedenle Ankara'nın gündeme sürülen konuların etrafından dolaşmaya yönelmesi bir çözüm değildir. 
Ankara, kararlarını oluşturmalı ve kamuoyuyla paylaşmalıdır. 



</TEXT>
</DOC>
