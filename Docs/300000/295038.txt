<DOC>
<DOCNO> 295038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/ekonomi/eko06.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa faiz indirimine oynayacak 
</HEADLINE>
<TEXT>


Finans atölyesi SONGÜL HATISARU 

Geçen hafta başında 17 Aralık zirvesinde görüşülecek sonuç bildirgesi taslağında Türkiye'nin üyelik sürecini etkileyebilecek olumsuz ifadeler yer almasının getirdiği satış dalgasında bono faizi yüzde 24.50 seviyesine kadar yükseldi. Ancak taslağın pazarlık görüşmelerinin ilk kozu olarak öne sürüldüğünün ve ilerleyen günlerde Türkiye'nin yapacağı pazarlıklarla değişeceğinin anlaşılmasıyla gösterge bono faizi, gelen alımların ardından yüzde 23 seviyesine kadar geriledi. 
Hafta başında 1.441.000 seviyesine kadar yükselen dolar kuru ise, bugün valörlü işlemlerde 1.405.000'e gevşedi. 17 Aralık zirvesinde Türkiye'ye müzakere tarihi verilmesiyle ilgili olarak olumsuz sürpriz beklemeyen bir kısım yabancı yatırımcının dolar satıp bono alması da piyasadaki gevşemede etkili oldu. Bazı yabancı bankaların da kasım ayında yıllık bilanço dönemlerini kapatmalarının ardından aralık ayında yeni döneme başlaması nedeniyle yeniden pozisyon açtıkları görülüyor. Ancak kurdaki hızlı gerilemede yabancı satışı kadar paritenin seyri de etkili oldu. 

Merkez bekleyebilir Öte yandan kasım ayı enflasyonunun, özellikle çekirdek enflasyon ve TEFE tarafında piyasa beklentisinin altında kalması da bonoda alımı destekledi. 
Kasım ayı enflasyonu piyasa oyuncularının faiz indirimi beklentisini gündemlerine alacak bir düzeyde gerçekleşti. Kasımda bir önceki aya göre TÜFE yüzde 1.54, TEFE ise yüzde 0.75 arttı. Çekirdek enflasyon olarak değerlendirilen özel imalat sektöründeki artış ise bir önceki aydaki yüzde 1.4'lük artışa karşın yüzde 0.2 ile sınırlı kaldı. 
Özellikle beklentilerin oldukça altında çıkan çekirdek enflasyonun faiz indirimi beklentisini desteklemesini bekliyoruz. 

Bütçe performansı şaşırttı Ekimde hız kesen cari açık ve açıklanan bütçe gerçekleşmelerinin performansı da Merkez Bankası açısından olası bir faiz indiriminin önündeki riskleri azaltıyor. 
Son olarak açıklanan Merkez Bankası para politikası raporunda yurtdışı ve yurtiçindeki enflasyon üzerinde olumsuzluk yaratabilecek gelişmelere karşın enflasyon hedefinin tutması için kamu finansmanındaki olumlu seyrin devam etmesi gerektiği belirtiliyordu. 
Nitekim geçen hafta içinde açıklanan Hazine nakit bütçe dengesine göre faiz dışı fazlanın 6 katrilyonun üzerinde çıkması, Merkez Bankası'nın bu konuyla ilgili olarak şu an için herhangi bir endişeye sahip olmaması gerektiğini gösteriyor. Ancak temkinli davranan Merkez Bankası, yeni bir faiz indirimi için 17 Aralık'ı beklemeyi tercih edebilir. 

Kurun düzeyi girişi sınırlar Bu hafta IMF ile hazırlıkları süren üç yıllık ekonomik programa ilişkin görüşmelerin tamamlanması bekleniyor. Buradan da olumlu bir haber gelmesi durumunda, geçen haftaki olumlu gelişmelerde göz önüne alındığında, piyasa faiz indirimi beklentisine oynayacaktır. Bu noktada bonoda alımların bu haftada sürmesini bekliyoruz. Ancak dolar TL kurunun içinde bulunduğu düşük seviye yabancı oyuncular açısından pozisyon açma iştahını azaltabilir. 
Bu nedenle bono faizlerindeki gevşeme iyimser beklentilere karşın sınırlı kalabilir. Bonoda bu hafta yüzde 22.5 seviyelerinin test edilmesini bekliyoruz. Kurdaki düşük düzey nedeniyle faizde daha aşağı yönlü bir hareket mümkün görünmüyor. 

1.400.000'in altı görülebilir Geçen hafta başındaki yazılarımızda yer verdiğimiz gibi ABD'de açıklanan kasım ayı tarım dışı istihdam verileri paritenin 1.34 seviyesinin üstünü test etmesini sağladı. Tarım dışı istihdam rakamları genel beklenti olan 200 bin rakamının 88 bin altında kaldı. Özellikle 14 Aralık tarihinde yapılacak olan FED faiz toplantısı öncesindeki en önemli verinin beklentilerin altında kalması, FED'in agresif şekilde faiz artırımı yapabileceği beklentisini de çürütmüş oldu. 
Dolayısıyla euro - dolar paritesinde euro lehine hareketin devam edebileceği görülüyor. Bu nedenle içeride de dolar TL kurundaki gevşemenin sürmesi hatta 1.390.000 seviyesine kadar gerilemesi beklenebilir. 
Kurdaki bu düşüş hareketine karşın Merkez Bankası'nın geçen hafta sonunda hükümet yetkililerinin dolar kuruna müdahale etme konusunda çekince göstereceklerine ilişkin açıklamalarına paralel olarak beklemeyi tercih edebileceğini düşünüyoruz. 


</TEXT>
</DOC>
