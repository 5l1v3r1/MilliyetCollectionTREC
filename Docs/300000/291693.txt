<DOC>
<DOCNO> 291693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun24.html </URL>
<DATE> 2004/11/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AB Troyka toplantısından Türkiye'ye ne mesaj çıkacak 
</HEADLINE>
<TEXT>

     BBC 

Lahey'e giden Dışişleri Bakanı Abdullah Gül AB troykası ile 17 Aralık'taki kritik zirveyi görüşüyor. Lahey buluşması, Aralık zirvesinden önceki son üst düzey toplantı. 
     Lahey'de Gül'ü karşılayan AB troykasında, şimdiki dönem başkanı Hollanda ile bir sonraki dönem başkanı Lüksemburg'un dışişleri bakanları Bernard Bot ve Jean Asselborn, AB Komisyonu'nun genişlemeden sorumlu yeni üyesi Olli Rehn ve AB'nin dış ilişkilerden sorumlu en üst düzey yetkilisi Javier Solana bulunuyor. 
     Günter Verheugen'ın yerine geçen Olli Rehn, yeni AB Komisyonu'nun genişlemeden sorumlu üyesi olarak Türkiye'den bir yetkiliyle ilk kez resmi düzeyde bir araya geliyor. 
     Türkiye-AB Troyka toplantıları Türkiye'nin Avrupa Birliği'ne adaylığının resmen ilan edildiği 1999 yılındaki Helsinki Zirvesi'nden bu yana her dönem başkanlığı sırasında en az bir kez düzenlendi. 
     Fakat bu yılki toplantıya 17 Aralık Zirvesi öncesindeki son toplantı olması nedeniyle ayrı bir önem veriliyor. 
     Gül'ün Lahey'de AB liderlerine, Türkiye'nin 2005'in ilk yarısında müzakere tarihi istediği mesajını bir kez daha yinelemesi bekleniyor. 
     Aralık sonuna kadar AB'nin dönem başkanı olan Hollanda, zirve sonucunda yayınlanacak sonuç bildirgesinde Türkiye paragrafının nasıl yazılması gerektiği konusunda AB'nin 25 üyesi arasında görüş birliği sağlamaya çalışıyor. 
     Muhabirler, AB'den yakın zaman içinde gelen sinyallerin, Türkiye'ye müzakere tarihi verilmesi konusunda büyük çapta mutabakat sağlandığı ancak bunun 2005'in ikinci yarısında başlamasının uygun görüldüğü yönünde olduğunu söylüyorlar. 
     2005'in ilk yarısında, AB ile Türkiye arasındaki mevzuatın karşılaştırıldığı 'tarama sürecinin' uygun görüldüğü bildiriliyor. 
     Brüksel'den gazeteci Zeynel Lüle'ye göre, böyle bir senaryonun da Türkiye'yi büyük ölçüde tatmin edeceği düşünülüyor çünkü tarama süreci bir anlamda müzakerelerin de kabul edildiği anlamına geliyor. 
     
</TEXT>
</DOC>
