<DOC>
<DOCNO> 278392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko37.html </URL>
<DATE> 2004/10/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Coşkun 17 Aralık'ta müzakerelerin başlayacağına inanıyoruz... 
</HEADLINE>
<TEXT>

     Sanayi ve Ticaret Bakanı Ali Coşkun, ''AB sürecinde 6 Ekim tarihinde kapı aralanmıştır. İnanıyoruz ki 17 Aralık'ta müzakereler başlayacaktır'' dedi. 
     Coşkun, Kırıkkale Organize Sanayi Bölgesi'nde OSB , 9 sanayi kuruluşunun temel atma, 10 sanayi kuruluşunun açılışını yapmak amacıyla düzenlenen törene katıldı. 
     Coşkun, törende yaptığı konuşmada, ders almadan geleceği güvence altına almanın mümkün olmayacağını söyledi. Ali Coşkun, hükümetin, prensip olarak hiçbir zaman ''enkaz edebiyatı'' yapmayı uygun görmediğini bildirdi. 
     Türkiye'nin büyük felaketlerden geçtiğini belirten Coşkun, hatta ülkenin ''Türk bayrağının indirilmeye çalışıldığı, mübarek ezanların susturulmak istendiği bir dönem geçirdiğini'' hatırlattı. Coşkun, Türkiye'nin dünyada adeta yalnızlığa itildiği bir sırada, 2001 yılında bir ekonomik deprem yaşadığını da kaydetti. 
     Bakan Coşkun, 3 Kasım seçimlerinin Türkiye'de kaybolan güven ortamının kurulmasının ilk adımı olduğunu vurgulayarak, ''Türkiye yitirmiş olduğu itibarını ülkeler arası ilişkilerde, uluslararası platformlarda yeniden kazanmıştır. 13 Aralık Kopenhag Kriterleri ile AB'de başlayan yeni süreç, Irak Savaşı'nın getirdiği olumsuzluklar, Kıbrıs meselesinin en çetin tartışıldığı bir dönemi de geride bırakmak üzereyiz'' dedi. 
     
     ''TÜRKİYE ÇOK İTİBARLI BİR DURUMDA'' 
     OSB'lerle ilgili ilk yasanın 1962 yılı başlarında gündeme geldiğini, 42 yıl içinde 2 bin 860 işletmeye tahsis yapıldığını belirten Bakan Coşkun, ancak 19 Ocak tarihinde çıkartılan yasayla son rakamlara göre, 2 bin 770 işletmeye tahsis yapıldığına dikkat çekti. 
     Türkiye'nin düne nazaran çok daha itibarlı bir durumda olduğunu kaydeden Coşkun, ''Türkiye'nin geleceği daha aydınlık görülmektedir. 40 yılı aşkın bir süredir AB kapısında sadece yalvararak, teslimiyetçi politikalarla getirilmiş olan politikalar şahsiyetli politikalarla giderilmiş ve neticede 6 Ekim tarihinde kapı aralanmıştır. İnanıyoruz ki 17 Aralık'ta müzakereler başlayacaktır'' diye konuştu. 
     Bakan Coşkun, şöyle devam etti 
     ''Ben iddia ediyorum, bu iddiamı 2000 yılında ekonomi için yapmıştım. 2001 yılında da parti yayınlarında Türkiye'nin acil sorunları çözüm yolları kitabında da yazdık. Hedeflerimizi belirledik. Başarısızlığa uğramış bir hükümetin başarısızlığına mazeret arayan bir bakan olarak karşınızda bulunmuyorum. Dolayısıyla 2001 yılında yaptığım açıklamalar, hepsi doğru çıktı. İnanıyoruz ki önümüzdeki yıllarda Mastrich kriterlerine uyum meselesi Türkiye için 3-4 yıllık meseledir. Şu an ekonominin önündeki en büyük sorun kayıtdışı ekonomidir. Onu da ekonomik reçetelerle kayıt altına aldığımız zaman bütün bu kriterler, Mastrich kriterlerine uyumlu hale gelecektir.'' Bakan daha sonra sanayi kuruluşlarının temelini attı. diğer kuruluşların da açılışlarını yaptı. 
     
     ''AR-GE'YE DAHA FAZLA PAY AYIRMAK GEREKİYOR'' 
     Açılış sırasında, bir gazetecinin, ''AB süreci içinde sanayiciye ne düşüyor '' şeklindeki sorusu üzerine Coşkun, şöyle dedi 
     ''Bu İlerleme Raporu içinde takdir edilen hususlardan biri de sanayi politikamızdır. Küçük ve orta ölçekli sanayi kuruluşlarına verdiğimiz ve vereceğimiz destekler takdir edilen hususlar arasında, sanayi yönünden sorun yok. Ancak özelleştirmenin daha hareketli olması isteniyor. Teknolojik araştırmalara daha fazla pay ayrılması isteniyor. AR-GE destekli bilimsel araştırmalara milli hasıladan daha fazla pay ayırmak gerekiyor.'' 
     
</TEXT>
</DOC>
