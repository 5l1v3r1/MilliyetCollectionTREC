<DOC>
<DOCNO> 254187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur09.html </URL>
<DATE> 2004/07/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Nasreddin Hoca'nın maya çaldığı Akşehir Gölü'nde kuruma tehlikesi... 
</HEADLINE>
<TEXT>

     Akşehir Gölü'nün alanının son 20 yılda 373'ten 95 kilometrekareye düştüğü, gölün kuruma tehlikesiyle karşı karşıya olduğu bildirildi. 
     Akşehir Tarım İlçe Müdürü Bahri Karaman, AA muhabirine yaptığı açıklamada, adı dünyaca ünlü mizah ustası Nasrettin Hoca ile birlikte anılan Akşehir Gölü'nün, önlem alınmadığı takdirde birkaç yıl içinde kuruma riski taşıdığını söyledi. 
     Akşehir Gölü'nün son 20 yılda 373'ten 95 kilometrekareye düştüğünü belirten Karaman, şunları kaydetti 
     ''Gölü besleyen akarsularda yapılan baraj ve göletler, göle tatlı su girmesine engel oldu. Göle akan su miktarı yok denecek kazar azaldı. Su seviyesindeki bu azalma, gölün tüm kıyılarını adeta bataklık hale getirdi. 45. Uluslararası Nasrettin Hoca Şenlikleri'ndeki maya çalma töreni bile bataklık nedeniyle göl kıyısına yaklaşılamadığı için Sorkun Köyü yakınlarına kadar açılan suni kanalda yapıldı. Gölün alanı o kadar daraldı ki geçen yıl yağışlar biraz az olsaydı tamamen kuruyabilirdi.'' Akşehir'in kanalizasyon atıklarının, çökertme havuzlarında bir süre dinlendirildikten sonra arıtılmadan su miktarı zaten azalmış olan Akşehir Gölü'ne akıtılmaya devam edildiğini belirten Karaman, ''Aşırı kirlenen gölde eskisi gibi balık da kalmadı. Nasrettin Hoca'nın maya çaldığı gölün yok olmaması için acil önlem alınması gerekir'' dedi. 
     Ünlü Akşehir kirazının kendine has aromasını bu gölün oluşturduğu iklim şartlarından aldığını ifade eden Karaman, gölün kurumasıyla bölge ekonomisi için çok önemli bir gelir kapısı olan kirazın da tarihe karışabileceğini söyledi. 
     
</TEXT>
</DOC>
