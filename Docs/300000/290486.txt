<DOC>
<DOCNO> 290486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur15.html </URL>
<DATE> 2004/11/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Altgeçidin duvarına çarpan kamyonette sıkışan sürücü kurtarıldı 
</HEADLINE>
<TEXT>

     Zeytinburnu'nda bir altgeçidin duvarına çarpan kamyonette sıkışan sürücü, itfaiye ekiplerince yaralı olarak kurtarıldı. 
     AA muhabirinin aldığı bilgiye göre, Topkapı'dan Edirnekapı yönüne giden Ferhat Karalar'ın 25 kullandığı 34 GP 314 plakalı kamyonet, Topkapı Altgeçidi'nde kontrolden çıkarak geçidin duvarına çarptı. 
     Sürücü Karalar, çarpmanın etkisiyle ön kısmı hasar gördüğü için kapısı açılmayan kamyonette sıkıştı. 
     Karalar, önce olay yerine gelen polis ekipleri ve sağlık görevlileri ile arkadaşları tarafından kamyonetten çıkarılmaya çalışıldı. Çabalar sonuç vermeyince itfaiyeden yardım istendi. 
     Bu sırada çevresindekilerden yardım talep eden Karalar, olay yerine gelen itfaiye ekiplerince kısa sürede kurtarıldı. 
     Sağlık ekipleri tarafından tıbbi önlemlerin alınmasından sonra sedyeyle ambulansa taşınan Karalar, Haseki Eğitim ve Araştırma Hastanesi'ne kaldırıldı. 
     Ferhat Karalar'ın hayati tehlikesinin olmadığı bildirildi. 
     
</TEXT>
</DOC>
