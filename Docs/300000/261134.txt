<DOC>
<DOCNO> 261134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy10.html </URL>
<DATE> 2004/08/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Başesgioğlu Yüksek fiyattan ilaç alımını araştırıyoruz... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ilaç depolarına düşük fiyattan verilen ilaçların SSK'ya yüksek fiyattan verilme nedenini araştırdıklarını belirterek, ''Bu konuda, araştırma sonunda ihmali bulunanlar konusunda gereken yapılacaktır'' dedi. 
     Afyon'un Bolvadin ilçesindeki SSK Dispanseri'nin açılışını yapan Bakan Başesgioğlu, kamuoyunda sıkça söz edilen yüksek fiyattan ilaç alımları konusunda şunları söyledi 
     ''SSK kurumuna yeni ihale yayası nedeniyle eskiden olduğu gibi bir ilaç alımı yapılmamaktadır. Kamuoyunda çok tartışılan ve dünyada sadece 2 firmanın ürettiği ve SSK'nın da bünyesinde bulundurma zorunluluğu bulunan özellikle diyaliz hastalarını ilgilendiren ilaçlardır. Buradaki sorun, ilaç depolarına düşük fiyattan verilirken neden SSK kurumuna yüksek fiyattan verildiğidir. Bunu araştırıyoruz. Bu konuda, araştırma sonunda ihmali bulunanlar konusunda gereken yapılacaktır. 
     Türkiye'de bundan da öte Sosyal Güvenlik kurumları ilaç alım politikalarını yeniden gözden geçirmelidirler. Bugüne kadar en büyük ilaç alıcısı olan Emekli Sandığı, SSK ve Bağ-Kur ne ilaç fiyatlarının belirlenmesinde ne de diğer ilaç politikalarında etkili olamamışlardır. Bu yanlış bir politikadır. Çünkü geri ödeme kurumları hem fiyatların belirlenmesinde hem de alım ve geri ödeme politikalarında etkili olmalıdırlar. Şu anda bunu yapmaya çalışıyoruz. Sosyal Güvenlik kurumlarının birleştirilmesi çalışmalarında da bunlar gözetilmektedir.'' 
     
     BELEDİYELERE SSK AFFI YOK 

     SSK Kurumuna en büyük borçların belediyelerin olduğunu belirten Bakan Başesgioğlu belediyelerin SSK borçları için bir affın söz konusu olmadığını söyledi. Başesgioğlu sözlerini şöyle sürdürdü 
     ''Geçtiğimiz aylarda gerek kamu gerekse özel kurumların SKK borçları için bir düzenleme yapıldı ve uygulama devam ediyor. SSK borçlularının başında belediyeler geliyor. Bunlar çeşitli sebeplerden dolayı borçlarını ödeyemiyorlar ama biz belediye çalışanlarına sağlık hizmeti veriyoruz. Bu da kurumun dengelerini bozuyor. SSK'nın prim alacakları konusunda kurumun aktüel dengesini bozmayacak bir çözüm üretilmesini arzu ediyoruz. Ama bu geçmişte olduğu gibi borçların silinmesi manasına gelen bir af olamaz. Belediyelerin SSK borçlarına bir af söz konusu olamaz bu kurumun dengesini bozar. Aynı zamanda hakkaniyete de uygun olmaz.'' Bakan Başesgioğlu daha sonra Bolvadin 20. geleneksel Kaymak Festivaline katıldı. 
     
</TEXT>
</DOC>
