<DOC>
<DOCNO> 259388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur17.html </URL>
<DATE> 2004/07/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Doğubeyazıt'ta deprem .. 
</HEADLINE>
<TEXT>

     Doğubeyazıt'ta, orta şiddette bir deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Doğu Beyazıt'ın 18 kilometre kuzeydoğusunda, saat 10.14'te, 4.6 büyüklüğünde bir deprem kaydedildi. 
     
     İKİ DEPREM DAHA 

     Ağrı'nın Doğubeyazıt ilçesinde meydana gelen orta şiddetteki depremin ardından, hafif şiddette 2 deprem daha oldu. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Doğubeyazıt'ın kuzeydoğusunda saat 10.16'da 4.3, saat 10.36'da da 4.0 büyüklüğünde 2 ayrı deprem gerçekleşti. 
     
     KIZILAY ÇADIR GÖNDERDİ 

     Kızılay, Ağrı'nın Doğubeyazıt ilçesinde bugün meydana gelen depremin ardından bölgeye 500 çadır, 500 battaniye ve 1 seyyar mutfak gönderdi. 
     Kızılay Genel Başkanlığı'ndan yapılan açıklamada, Erzurum Bölge Afet Müdahale ve Lojistik Merkezi'nden 16 kişilik bir ekibin bölgeye gönderildiği kaydedildi. 
     Deprem bölgesine 500 çadır, 500 battaniye, 1 seyyar mutfak, 500 kişilik mutfak seti ve 400 kumanya gönderildiği ifade edilen açıklamada, Muş, Van, Doğubeyazıt, Diyadin ve Hamur'daki Kızılay şubelerinin de yardım amacıyla harekete geçirildiği bildirildi. 
     Açıklamada, Kızılay ekiplerinin, Doğubeyazıt Kaymakamlığı'nca kurulan kriz masası ile koordineli çalıştığı, depremden etkilenen yerleşim alanlarında incelemelerin sürdüğü kaydedildi. 
     
     1 ÖLÜ VAR 

     Ağrı'nın Doğubayazıt İlçesi'nde meydana gelen depremde panik sırasında yaralananlardan 1'i öldü. 
     AA muhabirinin edindiği bilgiye göre, Doğubayazıt'ta meydana gelen depremde kafasını parke makinesine kafasını çarparak yaralanan Yasin Tilbe 16 , kaldırıldığı Iğdır Devlet Hastanesi'nde yaşamını yitirdi. 
     Belediye Başkan Yardımcısı Nusret Tokdemir, belediye şantiyesinde işçi olarak çalışan babası Baki Tilbe'nin ziyaretine giden oğlu Yasin Tilbe'nin, deprem esnasında yaşanan panik nedeniyle çalışır durumdaki parke makinesine kafasını çarparak yaralandığını söyledi. 
     Ses sanatçısı Yıldız Tilbe'nin de akrabası olduğu öğrenilen Yasin Tilbe'nin beyin kanaması sonucu yaşamını yitirdiği bildirildi. 
     
     ''ÇADIRLAR CAN KAYBINI ÖNLEDİ'' 

     Doğubayazıt Kaymakamı Nurullah Çakır ise ilk belirlemelere göre, Kutlubulak, Karabulak, Sağlıksuyu ve Bardaklı köylerinde bazı evlerin yıkıldığı yönünde bilgi aldıklarını söyledi. 
     İlçe merkezindeki bazı evlerde hafif hasar meydana geldiğini anlatan Çakır, ''Deprem anında pencereden ve balkondan atlayan 6 kişi çeşitli yerlerinden yaralandı. Evlerin yıkıldığı köylerde ilk belirlemelere göre herhangi bir can kaybı yok. Yaklaşık bir ay önce, ilçede meydana gelen deprem nedeniyle vatandaşlar çadırlarda kalıyorlardı. Çadırlar bu depremde can kaybının olmasını önledi'' diye konuştu. 
     Doğubayazıt'ın Yığınçal Köyü'nde, 2 Temmuz'da meydana gelen 5.1 büyüklüğündeki depremde 18 kişi ölmüştü. 
     

     
</TEXT>
</DOC>
