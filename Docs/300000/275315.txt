<DOC>
<DOCNO> 275315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko32.html </URL>
<DATE> 2004/09/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İzmir Valisi Büyük Efes Oteli 4 ay içinde satılacak... 
</HEADLINE>
<TEXT>

     İzmir Valisi Yusuf Ziya Göksu, Emekli Sandığı'na ait Büyük Efes Oteli'nin satışı için Özelleştirme İdaresi'ne bir hafta içerisinde yetki verileceğini ve otelin fiyatının iki ay içerisinde belirlenerek, satış işlemininde 4 ay içinde bitirileceğini söyledi. 
     Emekli Sandığı Genel Müdürü Mehmet Ali Özyer ile Müdür Yardımcısı Coşkun Kılıç'ı kabul eden Göksu, Özyer ve Kılıç'ın, Emekli Sandığı'na ait Narlıdere Dinleme ve Bakım Tesisleri ile Büyük Efes Oteli ile ilgili sorunların tespiti için İzmir'e geldiklerini belirtti. Vali Göksu, şöyle konuştu 
     ''Otelin Emekli Sandığı adına satışı için, Özelleştirme İdaresi'ne bir hafta içinde yetki verilecek. İki ay içerisinde bedel tespiti yapılacak, 4 ay içinde ise otel satılacak. Mülkiyeti alan kişi, 2 yıl içinde şartnameye göre restorasyonu yapacak. Daha önceki anlaşmaya göre oteli, Swiss Otel çalıştıracak. Yıllardan bu yana süren sorunun çözümüyle, İzmir yeniden Büyük Efes Oteli'ne kavuşacak.'' Vali Göksu ayrıca, otel bünyesindeki Convention Center'ın da aynı statüde değerlendirilip satılacağını, burayı satın alan kişinin merkezi aynı dekorasyonla restore edeceğini bildirdi. 
     
     OTELDE TEKNİK İNCELEME 
     Emekli Sandığı Genel Müdürü Mehmet Ali Özyer ise teknik heyetle otelde incelemelerde bulunduğunu belirtti. 
     Özyer, ''gördüğüm manzara, insanın yüreğini sızlatıyor. Otoparkının işletilmesine bir an önce başlıyacağız. Otelin açılması uzun zaman alır. 18-20 aylık tadilat çalışmaları olacak. Ayrıca Efes Oteli'ni işletmesini alan Swıss Otel, yeni mülk sahibi ile çalışmaya hazır olduğunu bildirdi'' dedi. 
     Özyer, Emekli Sandığı'na ait 6 otelin özelleştirilmesi için de yönetim kurulundan karar çıktığını ve bunu Özelleştirme İdaresi'ne bildireceklerini ifade etti. 
     
</TEXT>
</DOC>
