<DOC>
<DOCNO> 270095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy18.html </URL>
<DATE> 2004/09/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul Barosu'ndan YÖK'e Alemdaroğlu tepkisi .. 
</HEADLINE>
<TEXT>

     İstanbul Barosu Yönetim Kurulu, İstanbul Üniversitesi İÜ Rektörü Prof. Dr. Kemal Alemdaroğlu'nun görevden alınması isteminin demokratik ve özerk üniversitesi anlayışı ile bağdaşmadığını bildirdi. 
     Barodan yapılan yazılı açıklamada, demokratik ve özerk bir üniversitenin oluşturulması ile çağdaş bir eğitim sisteminin uygulanması konusunda, başta barolar olmak üzere tüm meslek odaları, sendikalar ve sivil toplum örgütlerinin kamuoyu ile görüşlerini paylaştıkları belirtilerek, bu arada YÖK Yasası'nın da değiştirilmesinin savunulduğu kaydedildi. 
     Açıklamada, Hükümetin, YÖK Yasası'nın değiştirilmesine ilişkin çalışmalarına da değinilerek, ''Siyasi iktidar, kadrolaşmayı öngören, mevcut yönetimleri tasfiye eden bir YÖK Yasa Tasarısı hazırlamış, bu tasarıya karşı başta YÖK olmak üzere tüm meslek odaları ve demokratik kitle örgütlerinin büyük tepki göstermeleri karşısında, iktidar geri adım atmak zorunda kalmıştır'' denildi. 
     YÖK'ün, İÜ Rektörü Prof.Dr. Alemdaroğlu'nu bazı iddialar ileri sürerek, idari yoldan görevden alınmasına ilişkin talebine değinilen açıklamaya şöyle devam edildi 
     ''YÖK yönetiminin bu istemini demokratik ve özerk üniversite anlayışı ile bağdaştırmak asla olanaklı değildir. Zira bu antidemokratik uygulama ile kendinizce düşünce ve davranışlarını beğenmediğiniz seçilmiş yöneticilerin idari yoldan görevden alınması yolunu açmış olursunuz. Açılacak bu hukukdışı yoldan, yarın kimlerin geçeceğini ya da geçirilmek isteneceğini de iyi düşünmek gerekir. 
     Bu bakımdan YÖK gibi bir kurumun demokratik ve yasal olmayan bir yolu seçmiş olmasını kabul etmemiz ve içimize sindirmemiz mümkün değildir. Bir taraftan siyasi iktidarın üniversite yöneticilerini süreleri dolmadan görevden alınması taleplerine demokratik bulmayıp karşı çıkacaksınız, diğer taraftan idari yollarla bir rektörün görevden alınmasını talep edeceksiniz. Bu yaklaşım demokratik ve özerk üniversite anlayışının da inkarıdır.'' Yargı kararı ile doğrulanmayan iddialara dayanılarak, demokratik üniversite anlayışına uygun kurallarla göreve gelen bir rektörün, çoğunluk kararı doğrultusunda görevden alınmasını talep etmenin hata olduğu savunulan açıklamada, bu hatadan bir an önce geri dönülmesi gerektiği kaydedildi. 
     Açıklamada ayrıca, ''En üst yargı kurumunun başkanlığından gelen, hukukun üstünlüğünü her şeyin üstünde tutan, hukuk devleti anlayışından asla taviz vermeyen Sayın Cumhurbaşkanımızın, bu talebi de aynı duyarlılıkla değerlendireceğine inanıyoruz'' ifadesine yer verildi. 
     
</TEXT>
</DOC>
