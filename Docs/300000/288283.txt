<DOC>
<DOCNO> 288283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/yazar/zbirand.html </URL>
<DATE> 2004/11/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Şimdi top Şaron'da... 
</HEADLINE>
<TEXT>


Yaşamı daima heyecanlı ve beklenmedik gelişmelerle doluydu. Ölümü de, beklenmedik gelişmelerden sonra açıklandı. 
Şimdi Arafat sonrası tartışılıyor. 
Dünya işte böyledir. Öldüğünüz gün, yaşam bir an için durmaz ve hemen sizden sonrası konuşulmaya başlanır. 
Arafat sonrası pek kolay olmayacaktır. Filistinliler arasında siyasi çekişme yaşanacak, politikalara ince ayar yapılması zaman alacaktır. Bırakacağı boşluk büyük olacağından dolayı, bu iç çekişmeleri beklemek doğaldır. 
Ancak bölgedeki gelişmelerin asıl kilidi, Arafat sonrasında göreve gelecek kişilerden çok, İsrail Başbakanı Şaron olacakır. Şaron'un tutumu savaşı körükleyebileceği, Filistindeki dengeleri bozabileceği gibi, tam aksine barış sürecinin başlamasına da yol açabilir. 
Ben, Orta Doğu'daki gidişin Arafat'ın ölümünden dolayı temelden değişeceğine inanmıyorum. Yine bilinen oyuncular rollerini sürdüreceklerdir. Yine, Bush-Şaron ikilisinin yaklaşımı Orta Doğu'nun geleceğini şekillendirecektir. 



KÜRT SORUNUNA YENİ BİR SAYFA Önümüzde büyük bir fırsat var. Eğer bu fırsatı iyi kullanabilirsek, ülke olarak çok rahat edeceğiz. 
Kürt sorunundan söz etmek istiyorum. 
Yıllar boyunca karşılıklı olarak çok hoyratça davrandık. Birbirimizi anlamadık veya anlamak istemedik. 
Kürt kökenli vatandaşlarımızın bir bölümü Kürt milliyetçiliğine yapıştılar. Diğer bir bölümü terörden medet umdu. Bölücü yaklaşımla, toplumdaki cepheleşmeyi artırdılar. 
Devlet yetkilileri de, bu yaklaşıma çok sert tepki gösterdi. Uzun süre ortadaki sorunu görmezden geldi. Ardından şiddet şiddeti getirdi. Buna bir de uluslararası kışkırtmalar eklenince iş çığırından çıktı. 30 bin insanımızı, 100 milyar doların üstünde kaynağımızı kaybettik. Üstelik bu kayıplar Kürdüyle, Türküyle birlikte hepimizi fakirleştirdi. 
Artık dönem değişti. 
Uluslararası koşullar, terörün defterden silinmesini zorunlu kıldı. 11 Eylül ile birlikte başlayan süreç terörle hiçbir sonuç alınamayacağını, sadece kayıplarla karşı karşıya kalındığını ortaya çıkardı. 
Karşılıklı olarak, bu gelişmelerden gereken deneyimleri edindiğimiz için, artık tutumlarımızı yeniden saptayabiliriz. 

YENİ AÇILIMLAR, YENİ FIRSATLAR 
En önemli gelişme, Kürt kökenli vatandaşlarımızın arasında gözleniyor. Her şeyin başında da Güneydoğu halkının artık çatışma istememesi geliyor. 
Bunun ardından, Leyla Zana ve arkadaşlarının serbest kaldıktan sonraki tutumları geldi. Dışarıdan bakıldığında Kürt çevrelerin kendilerine çeki düzen vermek, bölünmüşlüğü ortadan kaldırmak ve yeni bir demokratik anlayış içine girmek istedikleri seziliyor. 
Türkiye'yi bölecek değil birleştirecek bir tutum aradıklarını ısrarla tekrarlıyorlar. 
Türkiye Cumhuriyeti Devleti'nde de önemli değişimler var. Toplum artık savaş istemediğini, barış içinde refah düzeyini artırmayı düşlediğini açıkça ortaya koydu. Bu çerçeve içindeki en önemli diğer gelişme Türkiye'nin Kopenhag Kriterlerine uyum sağlamayı kabul etmesi ve önümüzdeki yıllarda yaşanacak müzakerelerde de bu kriterlerin daha da önem kazanacağının bilinmesidir. 
Yani karşılıklı bir denge kurulmuştur ve bu dengenin değişmesi imkansız denecek kadar güçtür. 

NELERi YAPMALI, NELERİ YAPMAMALIYIZ 
Önümüze açılan bu süreçte hepimize önemli sorumluluklar düşüyor. 
1- Kürt kökenli vatandaşlarımız, özellikle yeni siyasi parti için çalışan liderler, her şeyden önce terör konusundaki tutumlarını çok açık ve inandırıcı şekilde ortaya koymalı, PKK KONGRA- GEL defterini kapatmalılardır. 
2- Kuracakları partinin sadece Kürt kökenli vatandaşlar için değil, tüm Türk vatandaşları için çalışacağını bizlere anlatmalılardır. Bunu da sadece sözle değil uygulamalarla göstermelilerdir. 
T.C. Devleti ve Hükümeti de, bu açılıma yardımcı olabilmek için önemli bazı adımları atmalılardır. 
1- Yüzde 10'lük barajı makul düzeylere indirmeli, toplumun her kesiminin siyasete katılımını sağlamalı, farklı gündemi olduğu gerekçesiyle yeni siyasi oluşumları zorla Meclis dışı bırakmamalıdır. Kürt kökenli olduklarından dolayı seçilmişleri dışlamamalı, sistem içine almalıdır. 
2- PKK KONGRA- GEL mensuplarından, insan öldürmemiş olanlarına genel bir af çıkarılıp, acılarla dolu bu defter kapatılmalıdır. 

BARIŞ KARŞILIKLI UZLAŞI VE ÖZVERİ İLE SAĞLANIR 
Eğer ülkemizde toplumsal bir barış sağlamak, tüm dikkatlerimizi AB müzakerelerine yoğunlaştırmak ve refah toplumu yaratmak istiyorsak, karşılıklı olarak özverilerde bulunmak zorundayız. 
"Benim dediğim dediktir" mantığı ile bir yere varamayacağımızı bilmeliyiz. 
Karşılıklı ödünler vereceğiz, belki de istemeyerek bazı adımlar atacağız. 
Ancak emin olun sonunda hepimiz kazanacağız. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
