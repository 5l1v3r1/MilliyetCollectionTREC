<DOC>
<DOCNO> 290735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/ekonomi/eko02.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dupontsa'da özel ürün hamlesi 
</HEADLINE>
<TEXT>


Sabancı Holding'in tamamına sahip olduğu Dupontsa, bu yıl 5 milyon euro bütçe ayırdığı ar - ge çalışmalarıyla özel ürünlere yöneldi 

SERKAN ARMAN Adana 

Sabancı Holding'in yabancı ortağının yüzde 50 hissesini 108 milyon dolara alarak tamamına sahip olduğu Dupontsa özel ürün ve projelere ağırlık verecek. 
Dupontsa Manufacturing, Sasa Genel Müdürü Mesut Ada, özel ürünleri arasında vücut ısısını ipliğin özelliğinden dolayı çok çabuk dışarı atan Coolmax kumaşının da bulunduğunu belirterek, "Fenerbahçe geçen sene Coolmax kullandı ve şampiyon oldu" dedi. Başka spor kulüplerinin henüz bu ürünü kullanmadığını dile getiren Ada, içinde hava kanalları olan diğer bir kumaş, Thermolite'ın ise ayı postu örnek alınarak yapıldığını ve izolasyon sağlayarak sıcak tuttuğunu belirtti. 

Biranın oksijeni kesilecek 
Uzakdoğu ve Hindistan'da önemli rakiplerinin bulunduğunu ancak teknoloji ve kalite yönünden avantajlı durumda olduklarını söyleyen Ada, "Marka ürünlerimiz, ar - ge merkezimiz var. Ağırlıklı olarak özel ürünlere doğru kayıyoruz" dedi. Ada, ar - ge çalışmaları için bu yıl 5 milyon euro harcadıklarını söyledi. Coolmax'e anti - bakteriyel özellik kazandıracak bir çalışma içinde olduklarını kaydeden Ada, "Bira sanayiinde oksijene karşı engelleyici bir özellik vermek, biranın raf ömrünü uzatmak için bira şişeleri üzerinde de bir çalışmamız var" dedi. 
Petrol fiyatlarındaki artışın kendilerini çok etkilediğini belirten Ada, "Bunu bir şekilde fiyata yansıtmak zorundayız" dedi. Ada, petrol fiyatındaki artışın hammadde fiyatlarına da yansıdığını belirterek, "Yılbaşından beri hammadde fiyatları yüzde 40 arttı" dedi. Altı ay içinde yeni bir PTA Saf Tereftalik Asit tesisi açabileceklerini belirten Ada, PTA'nın resinin resinin ise şişe, film gibi malzemelerin hammaddesi olduğunu söyledi. 


</TEXT>
</DOC>
