<DOC>
<DOCNO> 288151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur38.html </URL>
<DATE> 2004/11/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fıkra gibi Hırsızlar kuyumcuyu karakola çağırıp soydular 
</HEADLINE>
<TEXT>

     Hatay'ın Reyhanlı İlçesi'nde, telefonla arayarak kendisini polis olarak tanıtıp karakola çağıran kişiye kanarak işyerinden ayrılan kuyumcunun 3 kilo 700 gram altını çalındı. 
     Emniyet Müdürlüğü yetkililerinden alınan bilgiye göre, Kuyumcular Çarşısı'nda işyeri bulunan Ahmet Karataş, sabah erken saatlerde telefonla arandı. Telefondaki kişi, karakoldan aradığını belirterek, bir işlem dolayısıyla gelmesini istedi. 
     İşyerinin kapısını kilitleyerek karakola giden kuyumcu, karakoldan aranmadığını öğrenince geri döndü. Dükkanının kapı kilidinin kırılarak açıldığını gören Karataş, durumu polise bildirdi. Olay yerine gelen ekipler, yaptıkları incelemede, işyerinden, 3 kilo 700 gram altın ile kasadaki 1 milyar liranın çalındığını belirledi. 
     Olayla ilgili soruşturmanın sürdürüldüğünü bildiren yetkililer, esnafı uyararak, bu tür olaylarla karşılaştıklarında mutlaka teyit etmelerini istediler. 
     
</TEXT>
</DOC>
