<DOC>
<DOCNO> 294061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun01.html </URL>
<DATE> 2004/12/02/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
Abdullah Gül'ün Slovenya temasları... 
</HEADLINE>
<TEXT>

     Resmi ziyaret amacıyla Slovenya'nın başkenti Ljubljana'da bulunan Başbakan Yardımcısı ve Dışişleri Bakanı Abdullah Gül, resmi temasları çerçevesinde Slovenya Sanayi ve Ticaret Odası Başkanı Jozko Cuk ile görüştü ve Türk ressam Mizyal Karabiber Nacaroğlu'nun resim sergisinin açılışını yaptı. 
     Türkiye ile Slovenya arasında Mart 2004'te imzalanan Kültürel Değişim Programı uyarınca Türkiye'nin Ljubljana Büyükelçiliği, Slovenya Kültür Bakanlığı ve Ljubljana Belediye Müzesi'nin işbirliğiyle düzenlenen resim sergisinin açılışını Sanayi ve Ticaret Odası Başkanı Jozko Cuk ile ortaklaşa yapan Gül, sergideki eserleri inceledikten sonra ressam Mizyal Karabiber Nacaroğlu'nu kutladı, eserleri ve sanat yaşamı hakkında bilgi aldı. 
     Gaziantep doğumlu olan ve sanat yaşamını Gaziantep'te sürdüren ressam Mizyal Karabiber Nacaroğlu, ilk resim sergisini lise yıllarında açtıktan sonra İngiltere'de Reigate School of Art and Design adlı resim akademisinde 2 yıl resim eğitimi aldı. Türkiye'ye döndükten sonra Orta Doğu Teknik Üniversitesi Gıda Mühendisliği bölümün bitiren Nacaroğlu, 1995 yılında tekrar İngiltere'ye giderek Open College of Art'ta 1 yıl lisansüstü eğitimi aldı. 
     Nacaroğlu'nun resim sergisini Ljubljana'da görevli Türk diplomatları, işadamları, yabancı ülkelerin diplomatik temsilcileriyle çok sayıda Sloven sanatsever izlediler. 
     Ljubljana'da açtığı sergiye destek veren Türk ve Sloven kuruluşlara teşekkür eden Nacaroğlu, eserleri hakkında sanatseverlere bilgi verirken, ''Doğadaki hareketleri, olayları ve renkleri kendine özgü yorumuyla tuvaline aktararak, iç mutluluğunu diğer insanlarla paylaşmak istediğini'' belirtti. 
     Nacaroğlu, resim sergisinin, ''Türkiye ve Slovenya arasında kültürel değişimin güzel bir örneği olacağına ve iki ülke halkları arasındaki dostluk ve anlayışın güçlendirilmesine katkıda bulunacağına inandığını'' kaydetti. 
     Serginin açılış töreninden sonra konuklara Türk mutfak ürünlerinin ikram edildiği bir resepsiyon verildi. 
     
     GÜL BUGÜN TÜRKİYE'YE DÖNECEK 
     Avrupa Birliği'nin 17 Aralık zirvesi öncesi üye ülkelerde destek turu çerçevesinde dünden itibaren başkent Ljubljana'da resmi temaslarını sürdüren Gül, yarın sabah saatlerinde Slovenya Ulusal Meclis Başkanı France Cukjati ile görüşme yaptıktan sonra TSİ 11.00'de Türkiye'ye dönecek. 
     
</TEXT>
</DOC>
