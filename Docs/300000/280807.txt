<DOC>
<DOCNO> 280807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur47.html </URL>
<DATE> 2005/03/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Lösemili Esin'e Almanya'dan uygun ilik bulundu... 
</HEADLINE>
<TEXT>

     Lösemi hastası 8 yaşındaki Esin Köse'ye uygun iliğin, Almanya'da bulunduğu bildirildi. 
     Baba Ahmet Köse, küçük Esin ile Cumhuriyet İlköğretim Okulu'ndaki sınıf arkadaşlarına yaptığı ziyaret sırasında, Goethe Üniversitesi'nden gelen faksı göstererek, Esin'e uygun iliğin bulunduğunu açıkladı. 
     Uygun ilik bulunmasının tüm sorunu çözmediğini ifade eden Köse, ''İlik nakli için operasyon gerekiyor. Bunun için 25 Nisan Pazartesi tarihi verilmiş. 1 Nisan'da Almanya'ya gideceğiz. SSK'ya buradan sesleniyoruz. İlik nakli için ilk olarak 150 bin avro, masraflar için de 50 bin avro gerekiyor. Bu para bir an önce yatırılmalı'' dedi. 
     SSK'nın gerekli kolaylığı sağlayacağına ve ameliyat günü sürpriz yaşamayacaklarını umduklarını ifade eden Köse, ''Aldığımız haberle bugün, Esin için ikinci doğum günü oldu'' diye konuştu. 
     Bu arada, uzun süredir uzak kaldığı sınıf arkadaşlarıyla özlem gideren Esin Köse, arkadaşlarıyla birlikte bınıf penceresinden gazetecileri selamladı. 
     Esin'i kapıda karşılayan sınıf öğretmeni Mustafa Alakoç da, 29 yıllık öğretmen olduğunu belirterek, ''Normalde emeklilik sürem geldi ama Esin ilik nakli yapılıp sınıfına geri dönene kadar buradayım. Esin'i sırasında oturduğunu gördükten sonra emekli olacağım'' diye konuştu. 
     
</TEXT>
</DOC>
