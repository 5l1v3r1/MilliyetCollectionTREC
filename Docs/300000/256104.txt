<DOC>
<DOCNO> 256104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun21.html </URL>
<DATE> 2004/07/17/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İtalya'da koalisyondaki huzursuzluk sürüyor... 
</HEADLINE>
<TEXT>

     İtalya'da Başbakan Silvio Berlusconi liderliğindeki koalisyon üyeleri arasındaki huzursuzluk giderilemedi. 
     Kuzey Birliği Partisi'nin KBP , Domenico Siniscalco'nun dün ekonomi bakanlığı görevine getirilmesinden rahatsız olduğu kaydedildi. 
     Partinin resmi yayın organı La Padania, KBP lideri ve Reform Bakanı Umberto Bossi'nin, tercihini Avrupa Parlamentosu'nda görev yapmaktan yana kullanarak, bakanlık görevinden istifa edebileceğini duyurdu. 
     KBP üyesi ve Meclis Bütçe Komisyonu Başkanı Giancarlo Giorgetti de ''Padania'daki haber doğru. Bossi büyük bir olasılıkla bu akşam, alacağı kararı duyuracaktır'' dedi. 
     Giorgetti, ''Bossi bakanlık görevini bırakacak olursa bu şahsi bir tercih olarak anlaşılmamalı. Bu mevcut hükümete yönelik siyasi bir mesaj olarak algılanmalıdır'' diye konuştu. 
     Sağlık sorunları olduğu bilinen Senatör Umberto Bossi, geçen ay yapılan Avrupa Parlamentosu seçimlerinde milletvekili seçilmeyi başarmıştı. Bossi'nin, görevine bakan olarak kabinede de yer aldığı İtalyan Parlamentosu'nda mı, yoksa Avrupa Parlamentosu'nda mı devam edeceği konusunda karar vermesi gerekiyor. 
     Koalisyonun diğer üyeleri ise KBP'nin İtalya'da federal yapıya geçilmesini öngören reform tasarısının hükümet programında da yer aldığını anımsatarak, görüş ayrılıklarının krize dönüşmeyeceğini savundular. 
     
</TEXT>
</DOC>
