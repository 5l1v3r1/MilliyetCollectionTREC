<DOC>
<DOCNO> 264343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun09.html </URL>
<DATE> 2004/08/18/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bush "Ulusal Kalkan" projesini canlandırıyor... 
</HEADLINE>
<TEXT>

     ABD Başkanı George W. Bush, ulusal füze savunma sisteminin, 21. yüzyılın tehditlerine cevap vermek için şart olduğunu belirterek, 11 Eylül saldırılarının ardından rafa kalkmış gibi görünen bu projenin yeniden önem kazanacağının işaretini verdi. 
     Pennsylvania'da bulunan savunma ve havacılık şirketi Boeing'i ziyaret eden Bush, binlerce Boeing çalışanına, ABD için gece gündüz çalışarak kaliteli ürünler ortaya koydukları için övgüler yağdırdı. 
     Bush yönetiminin göreve gelmesiyle birlikte ağırlık kazanan ulusal füze savunma sistemi projesinden bahseden Bush, Boeing'in bu projede yer alan en büyük şirketlerden biri olduğunu söyledi. 
     Bush, geçen ay Boeing mühendislerinin, ilk önleyici füze sistemini enterseptör Alaska'da bir siloya yüklediklerini kaydetti. Bu sistemle, ABD'yi hedef alacak bir düşman füzesinin, enterseptörlerle havada vurulması öngörülüyor. Bush, ''ulusal kalkan'' olarak da nitelediği sistemin, ilk önce ABD'nin eski Cumhuriyetçi Partili başkanı Ronald Reagan tarafından planlandığını hatırlattı. 
     ABD Başkanı, ''Bu balistik füze savunma sistemine itiraz edenler 21. yüzyılın tehditlerini anlamıyorlar'' dedi. Ulusal kalkana karşı çıkanların ''geçmişte yaşadığını'' söyleyen Bush, ''Biz gelecekte yaşıyoruz. Ülkemizi korumak için ne gerekiyorsa yapacağız'' diye konuştu. 
     Bu yıl ABD başkanlık seçiminde Bush'un rakibi Demokrat Partili Senatör John Kerry, kendisi başkan seçildiği takdirde füze savunma sistemi için araştırmalara devam edeceğini, ancak iyi test edilmemiş bir sistemin hızla yerleştirilmesinin mümkün olamayacağını söyledi. 
     Kerry'nin danışmanı Rand Beers, 11 Eylül saldırdılarından önce Bush yönetimi yetkilileri ve danışmanlarının, füze savunma sistemiyle fazla ilgilendiğini ve bu yüzden, ülkenin yüz yüze olduğu tehdidi yanlış anladığı görüşünü savundu. 
     
</TEXT>
</DOC>
