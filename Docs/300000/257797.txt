<DOC>
<DOCNO> 257797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/axspo02.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Son durak Fenerbahçe 
</HEADLINE>
<TEXT>


NBA'de Utah Jazz'a 73 trilyonluk bir imza atan Mehmet Okur, basketbola çocukluğundan bu yana gönül verdiği Sarı - Lacivertli forma altında nokta koymak istediğini söyledi 

GÖKHAN GERMAN 


Çifte mutluluk 
BASKETBOLUN kalbi olan NBA'de ikinci sezonunda Detroit Pistons forması altında şampiyonluk yaşayan Mehmet Okur, içindeki Fenerbahçe aşkını bizimle paylaştı, çarpıcı açıklamalar yaptı. Utah Jazz ile beş yıl için 50 milyon dolarlık kontrat yapan ve Türkiye tarihinin en çok kazanan sporcusu unvanını alan Mehmet Okur, "Bu yıl Fenerbahçe de kupayı kaldırınca çifte şampiyonluk yaşadım. Müthiş mutlu oldum" diye konuştu. 

Büyük aşkla bağlı 
ÇOCUKLUĞUNDAN bu yana Fenerbahçe taraftarı olduğunu belirten milli oyuncu, "Biz ailece Fenerbahçeliyiz. Özellikle de babam. Onun sayesinde Sarı - Lacivertli renklere gönül verdim. Türkiye'deyken hiçbir maçı kaçırmazdım. Amerika'da da evdeyden uydudan karşılaşmaları hep seyrettim. Deplasmanlarda da telefonla sonuçları aldım" dedi. Mehmet, şampiyonluk kutlamalarına katılamadığı için büyük üzüntü duyduğunu ifade etti. 

"Açık ara şampiyonuz" 
FENERBAHÇE'NİN bu sezon çok güçlü bir kadro kurduğunu kaydeden Mehmet Okur şöyle devam etti "Alex, Brezilya'yı şampiyonluğa taşıyor. Murat maçlarda müthiş performans sergiliyor. Deniz ve Serkan'ı da beğeniyorum. Oturmuş kadronun üstüne süper transferler yapıldı. Bence birkaç hafta önceden şampiyonluğu ilan ederiz. Basketbola Fenerbahçe'de nokta koymak istiyorum. Amacım o formayı giyip, kulübüme hizmet etmek". 

Fener döküldü 1-1 

Gol Tuncay'dan 
FENERBAHÇE Almanya kampındaki dördüncü hazırlık maçında dördüncü lig takımlarından Siegen'le 1 - 1 berabere kalarak, şaşırttı. Ağır idmanlar nedeniyle yorgun olduğu gözlenen Sarı - Lacivertli ekip zayıf rakibi karşısında tel tel döküldü. Beşinci dakikada Andreas'ın vuruşu Siegen'i 1- 0 öne geçirdi ve devre bu skorla kapandı. 40'da Luciano'nun kafası direkte patlarken 62'de Tuncay'ın golü skoru belirledi. 70'de Tuncay kırmızı kartla oyun dışı kaldı. 

Maçın karnesi 
HAKEMLER D.Scheppe, C.Fischer, V.Jung 
SİEGEN Adnan Masic 6 - Jens Matthies 5 , Cem 6 , Dama Neumann Dk.72 5 - Backer 5 Vujevic Dk.57 5 , Weikl 6 , Stark 5 Döring Dk.72 5 , Nemeth 6 Ecker Dk.72 4 , Andreas 7 Biccari Dk.46 6 - Helmes 6 , Toborg 6 
FENERBAHÇE Recep 5 - Önder 4 Mehmet Yozgatlı Dk.66 5 , Luciano 5 , Servet 3 Fatih Dk.66 5 - Fabiano 4 , Serkan 6 , Aurelio 6 , Ümit Özat 6 Selçuk Dk.66 5 , Tuncay 4 - Serhat 4 , Murat Hacıoğlu 4 Semih Dk.66 4 
GOLLER Andreas Dk.5 , Tuncay Dk.62 
SARI KARTLAR Önder, Serhat, Serkan 
KIRMIZI KART Tuncay Dk.70 

Hakemle restleşme 

"Maçı oynatmam" 
FENERBAHÇE - Siegen maçı az kalsın orta hakem Scheppe'nin kaprisine kurban gidiyordu. Sarı - Lacivertiler, karşılaşmanın orta hakemi Scheppe'nin kararlarına sürekli itiraz edip maçın devre arasında da şikayetlerini dile getirdiler. Daum'un yardımcıları orta hakemi eleştirince Scheppe de maçı oynatmayacağı tehdidinde bulundu. Orta hakem, Daum'a, "Eğer yardımcıların sahaya çıkarsa maçı oynatmam" diye çıkıştı. 

"Takımı çekerim" 
BUNUN üzerine Daum, "Eğer yardımcılarım kulübede oturmazsa, ben de tüm takımı sadahan çekerim" diye rest çekti. Orta hakem Scheppe de "Öyleyse dikkatli olsunlar" diyerek maçın ikinci yarısı için sahaya çıkmaya razı oldu. Kırmızı kart gören Tuncay bazı taraftarlarla tartıştı. Maç bitiminde ise sahaya giren gurbetçiler futbolculara yine zor anlar yaşattı. Daum, "Yorgunluktan maça konsantre olamadık" dedi. 

Gençlere sürpriz 

FENERBAHÇE'NİN Basketbol Yaz Spor Okulu'nda birinci dönem çalışmaları sona ererken, düzenlenen sertifika törenine, Antrenör Aydın Örs ile NBA'de forma giyen Mehmet Okur'un da katılması heyecan yarattı. Minik sporcular, Mehmet Okur'a büyük ilgi gösterip, imza aldılar. 

Mrsiç'ten imza 

YENİ sezonda potada zirve mücadelesi yapmak isteyen Fenerbahçe, Boşnak oyuncu Damir Mrsiç ile sözleşme imzaladı. İki yıl önce de Sarı - Lacivertli formayı giyen 1.88 boyundaki oyun kurucu, Fenerbahçe'ye dönmekten mutluluk duyduğunu ve güçlü bir kadroyla başarılı olacaklarına inandığını söyledi. 


</TEXT>
</DOC>
