<DOC>
<DOCNO> 266940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo38.html </URL>
<DATE> 2004/08/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Domoraud Konyaspor'da... 
</HEADLINE>
<TEXT>

     Konyaspor, defans oyuncusu Cyril Domoraud'u, imzalanan sözleşmeyle renklerine bağladı. 
     Konyaspor Futbol Şube Sorumlusu İbrahim Kaplan, kulüp binasında düzenlene imza töreninde, uzun süredir görüşmelerin devam ettiği Domaroud'un transferinin gerçekleştiğini söyledi. 
     Fildişi Sahilleri doğumlu 33 yaşındaki Domoraud ile 2 yıllığına anlaştıklarını belirten Kaplan, tecrübeli defans oyuncusunun daha önce Inter, Milan, Bastia gibi takımlarda, son olarak da 2 sezon üst üste İspanya'nın RCD Espanyol takımında forma giydiğini ifade etti. 
     Yapılan transferin Konyaspor'a büyük katkısı olacağını düşündüklerini belirten Kaplan, ''Domoroud, Konyaspor'un son transferi. Sezon sonuna kadar takıma başka oyuncu almayı düşünmüyoruz'' dedi. 
     Cyril Domoroud ise Konyaspor'dan teklif gelince, Türkiye'de top koşturan arkadaşlarıyla görüştüğünü ve onlardan Konyaspor'un ciddi bir takım olduğu bilgisini aldığını belirterek, bunun üzerine gelen teklifi kabul ettiğini söyledi. 
     Domoraud, atılan imzaların ardından Konyaspor formasıyla takımın bayrağını öperek gazetecilere poz verdi. 
     
</TEXT>
</DOC>
