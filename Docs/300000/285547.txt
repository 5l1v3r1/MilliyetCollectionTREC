<DOC>
<DOCNO> 285547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur45.html </URL>
<DATE> 2004/11/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Emniyet Müdürü, Beşiktaş tribünlerine sıkılan biber gazını savundu 
</HEADLINE>
<TEXT>

     İstanbul Emniyet Müdürlüğü, Beşiktaş-Fenerbahçe arasında oynanan Birinci Süper Futbol Ligi karşılaşmasında görevlilerin müdahalesinin, masum seyircilerin zarar görmemesi için taşkınlık yapanların etkisiz hale getirilmesi amacıyla sınırlı düzeyde zor kullanımdan ibaret olduğunu bildirdi. 
     Basın Protokol ve Halkla İlişkiler Şube Müdürlüğü'nce yapılan yazılı açıklamada, bazı basın organlarında yer alan haberlerde, ''İnönü Stadyumu'nda oynanan Beşiktaş-Fenerbahçe Süper Lig karşılaşmasının devre arasında yeni numaralı tribünde çıkan olaylarda biber gazı kullanılmasının yersiz olduğuna'' dair ifadelere yer verildiği belirtildi. 
     Olayların, maçın devre arasında, fazla seyirci alınmasıyla ve ''Çarşı Grubu'' diye tabir edilen seyirci grubunun oturan seyircileri küfür ederek ayağa kaldırmaya çalışması ve buna uymayan seyircilerle kavga etmeye başlamaları üzerine çıktığı anlatılan açıklamada, Çevik Kuvvet Şube Müdürlüğü'ne bağlı ekiplerin darp edilen 2 kişiyi kurtarmak amacıyla gruba müdahale ettiği dile getirildi. 
     Bu müdahale sırasında olaylara karışan seyircilerin de polislere saldırarak görevlerini yapmalarını engellediği kaydedilen açıklamada, şöyle denildi 
     ''Darp edilen seyircileri kurtaran üniformalı görevlilere yapılan bu saldırının engellenmesinin bedeni güçle mümkün olmaması nedeniyle tam sonuç sağlanabilen sprey biber gazları kullanılarak kavga sırasında ezilmekte olan 2 taraftar seyirciler arasından kurtarılarak ambulansa sevkleri gerçekleştirilmiştir. 
     Yapılan fotoğraf ve video kamerası arşiv incelemesinde bazı basın organlarında yer alan baba ve oğlun, biber gazı atılması neticesinde değil, taşkınlık yapan seyirciler nedeniyle tribünlerden kaçmaya çalıştıkları tespit edilmiştir. Bu incelemede biber gazının Çevik Kuvvet görevlileri tarafından kullanımı baba ve oğlun tribünlerden tahliyesinden sonra gerçekleşmiştir. Görevlilerin müdahalesi, baba-oğul örneğindeki benzer masum seyircilerin, çıkan arbedede zarar görmesini engellemek için taşkınlık yapan seyircileri tesirsiz hale getirmek üzere sınırlı düzeyde zor kullanım yetkisine başvurulmak zorunda kalınmasından ibarettir.'' Eleştirilere karşın, müdahalenin kanunların verdiği yetkiler doğrultusunda yapıldığı ve biber gazının kullanımından dolayı hiç kimsede kalıcı veya geçici hasar oluşmadığı vurgulanan açıklamada, ''Özellikle spor müsabakalarında çıkan olaylarda biber gazı kullanılmasının kamuoyunda yarattığı tepki dikkate alınarak bundan sonraki benzer toplumsal olaylarda daha dikkatli ve duyarlı olunacaktır'' ifadesine yer verildi. 
     
</TEXT>
</DOC>
