<DOC>
<DOCNO> 252555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/dunya/dun01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk rehineler serbest 
</HEADLINE>
<TEXT>


Soner Serçalı ve Murat Kızıl adlı 2 Türk'ün 'ABD için çalışmayacakları' sözü verdikten sonra serbest bırakılmasıyla Irak'ta rehin Türk kalmadı 

DIŞ HABERLER SERVİSİ 


Irak'ta haziran başından bu yana rehin tutulan 2 Türk, Soner Serçalı ve Murat Kızıl, dün serbest bırakıldı. 
El Cezire televizyonunda yayımlanan bir video kasette, kendilerini Mücahit Tugayı olarak tanıtan bir grup, Serçalı ve Kızıl'ı, ABD için çalışmayacaklarına söz verdikleri için bıraktıklarını açıkladı. Açıklamayı okuyan yüzü maskeli militan, "İki rehinenin pişmanlığı ve bir daha böyle bir şey yapmayacaklarına söz vermeleri üzerine, onları karşılıksız olarak bırakmaya karar verdik... Ancak aynı şirket veya bir başkası bunu bir daha yaparsa Allah adına yemin ederiz ki merhamet göstermeyiz" dedi. 
Rehinelerin sağlık durumunun iyi olduğu belirtildi. 27 yaşındaki Serçalı ile 26 yaşındaki Kızıl, merkezi Adana'da bulunan Kayteks firması için, Irak'ın kuzeyindeki Kerkük kentinde klima tamircisi olarak çalışıyordu. Serçalı ve Kızıl'ın da serbest bırakılmasıyla Irak'ta rehin Türk kalmadı. 


</TEXT>
</DOC>
