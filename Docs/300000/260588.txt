<DOC>
<DOCNO> 260588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur11.html </URL>
<DATE> 2004/08/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Selde kaybolan yaşlı kadının cesedi 6 km uzakta bulundu .. 
</HEADLINE>
<TEXT>

     Karaman'da, sel sularına kapılarak kaybolan yaşlı kadının cesedi, 6 kilometre uzakta bulundu. 
     Edinilen bilgiye göre, dün akşam saatlerinde merkeze bağlı Ağaçyurdu Köyü'nde etkili olan yağışın sele dönüşmesi sonucu köyde su baskını meydana gelmiş, sel sularına kapılan Fatma Koca 70 kaybolmuştu. 
     Jandarma ekipleri ve vatandaşların arama çalışmaları sonucu Koca'nın cesedi, sabah saatlerinde, yaklaşık 6 kilometre uzaklıktaki Seyithasan Köyü'nde bir nohut tarlasında bulundu. 
     Öte yandan, Karaman Valiliği'nin oluşturduğu komisyon, selin yol açtığı zararların belirlenmesine yönelik çalışmalarını sürdürüyor. Köy Hizmetleri ekipleri ise Ağaçyurdu başta olmak üzere çevre köylerde sel sularının tahrip ettiği yollarda çalışma yapıyor. 
     İlk belirlemelere göre, bazı nohut tarlaları, meyve ve sebze bahçeleri ile dere kenarlarındaki saman yığınları selden zarar gördü. 
     
</TEXT>
</DOC>
