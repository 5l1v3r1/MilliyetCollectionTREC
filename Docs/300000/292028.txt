<DOC>
<DOCNO> 292028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko27.html </URL>
<DATE> 2004/11/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Boyner Holding'e 24 milyon dolarlık murabaha sendikasyonu... 
</HEADLINE>
<TEXT>

     Boyner Holding, HSBC Türkiye ve HSBC Amanah liderliğinde düzenlenen konsorsiyum çerçevesinde, 24 milyon dolar tutarında murabaha sendikasyonu almak üzere anlaşmaya vardı. 
     HSBC Türkiye'den yapılan açıklamaya göre, murabaha sendikasyonu, Boyner Holding tarafından hammadde ve ürün alımlarının finansmanında kullanılacak. 
     HSBC tarafından düzenlenen ve HSBC Bank Plc.'nin 5 milyon dolar ile katkıda bulunduğu finansmanda, Kuwait Finance House ve Mashreqbank eş lider olarak yer alırken, Faisal Islamic Bank of Egypt, National Bank of Sharjah ve The Arab Investment Company diğer katılımcı kuruluşlar olarak belirlendi. 
     Boyner Holding Murahhas Üyesi Cem Boyner, bu sendikasyonun Boyner Holding için yeni bir yatırımcı grubuna erişim sağlaması nedeniyle önemli bir açılım olduğunu ve sendikasyonun, uluslararası piyasalarda hem Boyner Holding'e hem de Türk ekonomisine yönelik ilginin bir göstergesi olduğunu ifade etti. 
     Boyner Holding'in, 600'ün üzerinde satış noktası ve 560 milyon dolarlık iş hacmi ile perakendecilik sektöründe Türkiye'nin en büyük kuruluşlardan biri olduğunu dile getiren Cem Boyner, sendikasyonla yaratılan kaynağın, Holding bünyesindeki şirketlerin ürün ve hammadde satın alımlarının finansmanında kullanılacağını belirtti. 
     HSBC Bank A.Ş. Genel Müdürü Piraye Antika, düzenlenen murabaha sendikasyonunun, Boyner Holding ve HSBC arasında süregelen işbirliğinin bir devamı olduğunu belirterek, ekonomide yaşanan büyüme ortamı ile hızla gelişen perakende endüstrisinin, banka olarak belirledikleri öncelikli sektörlerden biri olduğunu belirtti. 
     Antika, ''HSBC'nin düzenlediği sendikasyona katılan yatırım kuruluşlarının çeşitliliği ve kalitesi, Türk ekonomisinin, uluslararası arenada son yıllarda kazandığı itibarın ve uluslararası yatırımcıların Türk ekonomisine olan güvenlerinin bir kanıtıdır. İslami finansman piyasasında Türk şirketlerinin tanınırlığının yakın gelecekte daha da artacağını düşünüyorum'' dedi. 
     
</TEXT>
</DOC>
