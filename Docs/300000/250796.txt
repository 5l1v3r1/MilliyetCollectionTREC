<DOC>
<DOCNO> 250796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun14.html </URL>
<DATE> 2004/06/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
NATO-AB ilişkilerinde temkinli adımlar... 
</HEADLINE>
<TEXT>

     NATO ile AB arasındaki ilişkiler ''temkinli adımlarla'' geliştirilirken, İstanbul zirvesi sırasında NATO-AB zirvesi yapılmaması dikkat çekici bir unsur oluyor. 
     İstanbul zirvesinde, AB Ortak Dış Politika ve Savunma Yüksek Temsilcisi Javier Solana da hazır bulunacak. 
     NATO, Bosna'daki istikrar gücü SFOR'un yönetiminin yıl sonunda AB'ye devredilmesine ilişkin kararına İstanbul'da resmiyet kazandıracak. NATO Genel Sekreteri Jaap de Hoop Scheffer, Solana ile yapacağı kısa ikili görüşmede bu kararı AB'ye resmen bildirmiş olacak. De Hoop Scheffer ve Solana, bu konuda ortak basın toplantısı düzenleyecek. 
     
     KIBRIS SORUNU 
     İrlanda, İsveç, Finlandiya, Avusturya, Malta ve Kıbrıs Rum kesimi hariç tüm AB veya NATO üyesi ülkelerin devlet ve hükümet başkanlarının bulunacağı İstanbul'da NATO-AB zirvesi yapılmamasının ana nedenini Kıbrıs sorunu oluşturuyor. 
     Türkiye, AB'ye mayıs başında üye olan Kıbrıs Rum kesiminin bu tür bir zirveye katılımına karşı tavır aldı. 
     NATO'da, 2002 yılının Aralık ayında alınan ve halen yürürlükte olan bir karara göre, NATO ile AB'nin ortak stratejik işbirliği çalışmalarına, Barış İçin Ortaklık BİO kapsamında ittifak ile işbirliği yapan ülkeler veya NATO ile güvenlik anlaşması imzalamış olanlar katılabiliyor. Kıbrıs Rum kesimi ve Malta, bu iki grubun dışında kalıyor. 
     Türkiye'nin, ''Kıbrıs Rum kesimi ve Malta hariç'' NATO-AB zirvesi yapılması önerisi AB kanadında kabul görmedi, ancak tartışma konusu da yapılmadı. ''İstanbul'da en ufak bir çatlak ses duyurmamak ve bölünmüşlük havası yansıtmamak'' konusunda kararlı gözüken müttefikler, NATO-AB zirvesini ''gereksiz'' gördüklerini belirterek, gündem dışı bıraktılar. 
     Öte yandan, Kıbrıs Rum kesiminde ve KKTC'de yapılan referandumların ardından ortaya çıkan tablonun, ''AB'nin sesini kıstığına'' da işaret ediliyor. 
     
     NATO-AB STRATEJİK İŞBİRLİĞİ 
     ''Ortak stratejik menfaatler'' temelinde oluşturulan NATO-AB işbirliği, 24 Ocak 2001'de, NATO Genel Sekreteri ve AB Dönem Başkanlığı arasında gerçekleşen yazılı irade beyanı ile somutlaştı. Bu tarihten itibaren, iki kurumun, ''birbirini tamamlayıcı nitelikte'' savunma işbirliği ve danışmalar yaptıkları varsayılıyor. 
     Avrupa Güvenlik ve Savunma Politikası AGSP çerçevesinde, NATO planlama yeteneklerini, ittifakın katılmayacağı barışı koruma operasyonlarında AB'nin kullanmasına yeşil ışık yakan müttefikler, iki kurum arasında danışma ve dayanışma mekanizmaları geliştirmek için küçük adımlar başlattılar. 
     Ortak dış politika ve savunma alanında bir ''cüce'' olduğunu resmi ağızlardan ifade eden AB, 2003 yılının Mart ve Aralık ayları arasında, Makedonya'da barışı koruma birimlerinin yönetimini NATO'dan devraldı ve 15 Aralık 2003'ten itibaren bu askeri görevi polislere devretti. AB'nin söz konusu görevi sırasında operasyonlar, NATO Avrupa Kuvvetleri Komutanı SACEUR Yardımcısı tarafından yönetildi. NATO, bu görev çerçevesinde AB'ye stratejik, operasyonel ve taktik tüm destekleri sağladı. 
     AB, 2003 yılında, Bosna'daki istikrar gücü SFOR'un yönetimine talip oldu. NATO, uzun süren tereddütten sonra, bu görevi 2005 başından itibaren AB'ye devretme kararını İstanbul'da verecek, ancak bölgedeki etkinliğine son vermeyeceğini de vurgulayacak. NATO'nun Saraybosna'daki Genel Karargah birimleri ''AB ile danışma ve bağlantı'' rolü üstlenecek. 
     AB ile NATO, terörizme ve kitle imha silahlarının yayılmasına karşı ortak mücadelede işbirliği iradesi de beyan ettiler. 
     AB, barışı koruma operasyonlarında değerlendirilmek amacıyla 60 bin askerlik bir ordu kurmaktan da söz ediyor, ancak bu hedefini gerçekleştirmekte gecikiyor ve 2007 veya 2010 tarihlerini ön plana çıkarıyor. 
     NATO ve AB yetkilileri, düzenli aralıklarla bakanlar, daimi temsilciler, askeri temsilciler düzeyinde toplantılar yapıyorlar. İki kurumun daimi askeri temsilci alışverişinde bulunması da planlanıyor. 
     
     TÜRKİYE-AB İLİŞKİLERİ 
     NATO müttefiki Türkiye'nin AB ile ilişkilerindeki gelişmeler, ittifak bünyesinde ''ilgiyle'' izleniyor. 
     NATO Genel Sekreteri Jaap De Hoop Scheffer, Brüksel'de düzenlediği bir toplantıda, ''Türkiye-AB ilişkilerinde hassas bir yıl yaşandığının'' belirtilmesi ve ''Avrupa savunması çerçevesinde bu konunun NATO'da nasıl değerlendirildiğinin'' sorulması üzerine, ''Türkiye-AB ilişkileri açısından zor bir yıl değil, ilginç bir yıl yaşanıyor. Aralık ayında AB tarafından önemli bir karar alınacağını biliyoruz. NATO bünyesinde Türkiye'ye tarih verilmesi konusunu biz tartışmıyoruz'' dedi. 
     Hollanda'nın Hıristiyan Demokrat Parti CDA hükümetinde dışişleri bakanlığı yapmış olan NATO Genel Sekreteri, ''Bu konuda bir endişe yok mu '' sorusuna, ''Hayır, bu NATO'nun işi değil, AB'nin işidir. Aynı Avrupalı ülkeler, aynı bakanlar, aynı devlet başkanları söz konusu, ama bu tür konuları NATO'da tartışmıyoruz'' yanıtını verdi. 
     
</TEXT>
</DOC>
