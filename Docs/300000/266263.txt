<DOC>
<DOCNO> 266263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko10.html </URL>
<DATE> 2004/08/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Visa Türkiye Kredi kartlarında geri ödeme AB ortalamasının altında 
</HEADLINE>
<TEXT>

     Visa Türkiye Genel Müdürü Berna Ülman, kartlı sistemlerin ekonomiye olan katkılarını göz ardı edilmeksizin, kartlarla ilgili bir düzenlemeye gidilmesinin olumlu olacağını söyledi. 
     Ülman, banka ve kredi kartlarına ilişkin düzenleme hazırlıkları konusunda yaptığı açıklamada, Türkiye'de 1993 yılından bu yana kartlı sistemlere yönelik taslak çalışmanın gündemde olduğunu belirtti. 
     Türkiye'de kredi kartından daha fazla sayıda banka kartı bulunduğuna ve bunun göz ardı edilmemesi gerektiğine işaret eden Ülman, banka ve kredi kartlarının tüm potansiyelinin henüz kullanılmadığını kaydetti. 
     Kartlı sistemlerin, kağıt bazlı sistemler ile karşılaştırıldığında ekonomiye sağladıkları yararlar söz konusu olduğunu dile getiren Ülman, kartlı sistemlerin öncelikle GSMH'ye son derece olumlu katkıları bulunduğunu, kayıtdışı ekonomiyi azalttığını vurguladı. 
     Ülman, ''Bunun, devlet makamları da farkındalar. Dolayısıyla, kartlı sistemlerin ekonomiye olan katkılarını göz ardı etmeksizin bir düzenlemeye gidilmesi olumludur. Fakat, bu katkıları çok iyi değerlendirerek bunların dengeli bir şekilde düşünülmesi gerektiğini düşünüyoruz'' diye konuştu. 
     Türkiye'de harcamaların yüzde 77'sinin nakitle gerçekleştirildiğine dikkat çeken Ülman, bir şekilde bu nakdi bankacılık sisteminin içine çekerek, yastık altı parayı ve kayıtdışını azaltmanın hedeflenmesi gerektiğini ifade etti. 
     
     ''KART VERİLİRKEN CİDDİ BİR İŞLEMDEN GEÇİRİLİYOR'' 
     Berna Ülman, ticari kuruluşlar olarak bankaların son derece ciddi risk değerlendirme ve uzmanlık gerektiren bir seri işlemden geçerek, tüketicilere kredi kartı verdiğini belirterek, şunları kaydetti 
     ''Bu anlamda, bankaların da tüketicilerin de bilinçli olduklarını düşünüyorum. Türkiye'de toplamda, kredi kartlarında geri ödememe oranları hala Avrupa Birliği ortalamasının altında. 
     Büyük tabloya bakmak gerektiğini düşünüyorum. Büyük tabloda da gördüğümüz, harcamaların yüzde 77'si hala nakitle geçekleşiyor ve bankalar da son derece detaylı data ve proses kullanarak bu kredileri tahsis ediyorlar. Prosedürü çok fazla azımsamamak gerektiğini düşünüyoruz.'' Türkiye'de banka kartlarının henüz istedikleri oranda kullanılmadığını dile getiren Ülman, ''Banka kartlarının kullanımına ağırlık veriyoruz, önümüzdeki dönemde daha da ağırlık vereceğiz. Makro çerçevede baktığımızda kartlı yaşam son derece sağlıklı'' diye konuştu. 
     Ülman, banka ve kredi kartlarına ilişkin hazırlanan taslağa ilişkin görüşlerini açıklarken, çalışmalar konusunda bilgileri olduğunu ve incelediklerini bildirdi. Ülman, ''Bütün bu kartlı sistemlerin faydalarını değerlendirecek ve bunun altını çizecek bir düzenlemeye doğru gittiğimizi ümit ediyorum'' dedi. 
     Visa Türkiye olarak, Haziran sonu itibariyle 14 milyonu banka kartı olmak üzere toplam 26 milyon kartları bulunduğunu bildiren Ülman, Visa kartlarının alışverişte kullanımına, banka kartlarının ATM'lerdeki kullanımı eklendiğinde, aynı dönemde toplam 28 milyar euroluk portföye ulaştıklarını kaydetti. 
     
</TEXT>
</DOC>
