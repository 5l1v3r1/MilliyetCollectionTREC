<DOC>
<DOCNO> 270727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo26.html </URL>
<DATE> 2004/09/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sakaryaspor'da hedef hücum ve üç puan 
</HEADLINE>
<TEXT>

     Sakaryaspor, hücum ağırlıklı futbol oynayarak Beşiktaş'ı yenmek istiyor. 
     Sakaryaspor Teknik Sorumlusu Necmettin Sert, AA muhabirine yaptığı açıklamada, Beşiktaş maçından galibiyetle ayrılmak istediklerini belirtti. Ligde sıkıntılı günler yaşadıklarını ve bunun Beşiktaş için de geçerli olduğunu ifade eden Sert, ''Hücum ağırlıklı futbol oynayarak sonuca ulaşacağız'' dedi. 
     Elde edilecek galibiyetle bir çıkış yolu açacaklarını belirten Sert, şöyle konuştu 
     ''Lige verilen arayı değerlendirerek, Beşiktaş maçına iyi hazırlandık. Özellikle takım oyunuyla rakibi yenmek istiyoruz. Artık yaşadığımız kötü günleri geride bırakmalıyız. Eğer daha önce oynadığımız maçlarda yakaladığımız fırsatları bulursak, iyi değerlendireceğiz. Daha çok defansta kontrolü sağlayarak, hücum ağırlıklı bir futbol oynayacağız.'' Günü dinlenerek geçiren Sakaryasporlular, yarın hafif idman yaparak, Beşiktaş maçının hazırlıklarını tamamlayacak. Eksik futbolcusu bulunmayan Sakaryaspor'un Beşiktaş maçına Omar, Mustafa, Mesut, Ragıp, Fatih, Aydın, Burak, Badji, Gökhan Kök, Emre ve Murat 11'i ile çıkması bekleniyor. 
     
</TEXT>
</DOC>
