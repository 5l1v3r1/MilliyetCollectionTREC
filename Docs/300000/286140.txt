<DOC>
<DOCNO> 286140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur09.html </URL>
<DATE> 2004/11/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
72 yaşındaki kadına tecavüzle suçlanıyor 
</HEADLINE>
<TEXT>

     Fırat KESKİNKILIÇ BOLU, DHA 

BOLU'nun Mudurnu İlçesi'nde 72 yaşındaki H.G.'ye tecavüze kalkıştığı öne sürülen 24 yaşındaki Şahin Öztürk, suçlamaları kabul etmedi. Hayvanlarını otlattığı sırada Öztürk'ün saldırdığını söyleyen H.G., "Kıyafetlerimi yırtarak çıkardı. Kendinden geçmiş bir haldeydi. Evladım yapma, sen benim oğlum sayılırsın' diye yalvardım. Bağırınca, köylüler beni kurtardı'' dedi. 
     İddiaya göre olay, 27 Eylül'de Mudurnu İlçesi Taşkesti Beldesi Ekinören Köyü'nde meydana geldi. H.G., kendisine ait büyükbaş hayvanlarını otlatmak için köye yaklaşık 500 metre uzaklıktaki meraya götürdü. Bu sırada kadının yanına yaklaşan Şahin Öztürk, H.G.'ye saldırdı. Şahin Öztürk, yaşlı kadının üzerindeki kıyafetlerini yırtarak çıkardı. H.G.. Şahin Öztürk'ün elinden kurtulabilmek için bağırmaya başladı. Sesleri duyan köylülerin gelmesi üzerine Şahin Öztürk'ün elinden kurtulan kadın jandarmaya giderek şikayetçi oldu. Jandarma tarafından gözaltına alınan Şahin Öztürk, tutuklandı. 
     Bolu Ağır Ceza Mahkemesi'ndeki ilk duruşmada ifade veren H.G., "Hayvanlarımı otlatırken Şahin Öztürk yanıma geldi ve bana saldırmaya başladı. Kendinden geçmişti. Ne yaptığını bilmiyordu. Üzerimdeki her şeyi yırtarak çıkartmaya başladı. Vücudumun her tarafını ısırıyor, sıkıyor ve tırnaklarıyla yırtıyordu. Bir anda kanlar içinde kaldım. Ona yalvardım. Çok korktum ve bağırmaya başladım. Sesimi duyan köylülerin gelmesi üzerine Şahin beni bırakarak kaçtı.'' Hakkında 12 yıl hapis cezası istenen Şahin Öztürk ise, "Ben kesinlikle H. teyzeye tecavüz etmeye çalışmadım. Onların ailesiyle, bizim ailemiz arasında kırgınlık var. İftiraya uğruyorum. Suçlamaları kabul etmiyorum'' dedi. Dava, tanıkların dinlenmesi için ertelendi. 
     
</TEXT>
</DOC>
