<DOC>
<DOCNO> 266655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur21.html </URL>
<DATE> 2004/08/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kriz merkezinden "prefabrik" baskını .. 
</HEADLINE>
<TEXT>

     Bolu Valiliği Kriz Merkezi ekipleri, kente bulunan deprem prefabriklerinin amaç dışı kullanıldığı istihbaratı doğrultusunda, polisle birlikte prefabrik alanlara operasyon düzenledi. Amaç dışı kullanıldığı belirlenen 11 prefabrik, polis gözetiminde boşaltıldı. 
     A.A muhabirinin aldığı bilgiye göre, Bolu Valiliği Kriz Merkezi ekipleri, Karaçayır Mahallesi'nde bulunan deprem prefabriklerinden bazılarının amacı dışında kullanıldığı ve kiralandığı istihbaratı doğrultusunda, polis ekipleriyle birlikte prefabrik alanlara baskın düzenledi. 
     Alınan istihbarat doğrultusunda polisle birlikte yapılan baskında, ''Kullanılmayan, depo olarak kullanılan, amacı dışında kullanılan ve bir başkasına kiralanan'' 11 prefabrik konut tespit edildi. 
     Bu konutlar, daha sonra polis gözetiminde boşaltıldı. Konutlarda bulunan eşyalar ise görevlilerce emanete alınarak, Kriz Merkezi'ne ait depoya götürüldü. 
     Bolu Valiliği Kriz Merkezi yetkilileri, yapılan baskının bir gerçeği ortaya çıkardığına işaret ederek, ''Yaptığımız tespitlere göre bazı uyanık vatandaşlarımız, deprem prefabriklerini, kentte yaşayan öğrencilere, okullar açıldığında yüksek rakamlara kiralamak üzere almışlar. Yaptığımız tespitler doğrultusunda bu kişiler hakkında gerekli işlemler yapılacak'' dediler. 
     Bolu'da bulunan 4 prefabrik alanda yardıma muhtaç vatandaşlar ve yeni tayin olan ya da konut temin edemeyen devlet memurları yaşıyor. 
     Prefabrik konutlarda yaşayan yaklaşık 3 bin 500 kişiden ayda 35 milyon lira kira alınıyor. Bu konutlarda hak sahibi depremzede yaşamıyor. 
     
</TEXT>
</DOC>
