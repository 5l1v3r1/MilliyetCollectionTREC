<DOC>
<DOCNO> 266293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko41.html </URL>
<DATE> 2004/08/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Pahalı petrol biyo-yakıtların önünü açacak... 
</HEADLINE>
<TEXT>

     Uluslararası piyasalarda petrolün fiyatının artması, ''üvey evlat'' durumundaki biyo-yakıt sektörünün önünü açacak. 
     Bitkisel yağlardan elde edilen biyo-dizel ya da şeker kamışı yahut tahıllardan elde edilen etanol gibi alternatif yakıtların üretimlerinin pahalıya gelmesi nedeniyle fazla yaygınlık kazanamadığına dikkat çeken uzmanlar, petrolün varil fiyatının uzunca süre 40 doların üzerinde kalacak gibi görünmesinin bu tür yakıtların kullanımını artıracağını belirtiyor. 
     Britanya Biyo-yakıt ve Yağ Birliği Başkanı Peter Clery, petrol fiyatlarının artmasının yeşil yakıtların kullanımının artması için bir şans yarattığını kabul etmekle birlikte, sektörün yine de bazı kamu teşviklerine ihtiyaç duyduğunu vurguluyor. 
     Petrol fiyatlarındaki son artışa rağmen, genel olarak bakıldığında fosil yakıtların hala biyoyakıtlara göre ucuz olduğunun altını çizen Clery, ''durum böyleyken teşvik ya da yasal zorlama olmadığı sürece biyoetanolun kullanılmayacağına'' işaret ediyor. 
     Bununla birlikte, uzmanlar petrol fiyatlarının uzunca süre yüksek kalmasının hükümetleri biyo-enerji alanına daha fazla ilgi göstermeye ve gerekli teşvik ve yasal düzenlemeleri sağlamaya ikna edeceğini düşünüyor. 
     
</TEXT>
</DOC>
