<DOC>
<DOCNO> 264157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur04.html </URL>
<DATE> 2004/08/17/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Zonguldak'ta baba-oğul sel sularına kapıldı... 
</HEADLINE>
<TEXT>

     Zonguldak merkez ilçeye bağlı Elvanpazarcık Beldesi'nde kaybolan orman köylüsü baba ve oğlunun, sel sularına kapıldığı tahmin ediliyor. 
     AA muhabirlerinin aldığı bilgiye göre, yaklaşık 1 saat süren ve metrekareye 49 kilogram yağış düştüğü sağanak sırasında ormanda bulunan Tacettin Deniz ile oğlu Veli Deniz'den haber alamayan yakınları, durumu jandarmaya bildirdi. 
     Yetkililer, görgü tanıklarının ifadesi doğrultusunda söz konusu kişilerin sel sularına kapılmış olabileceğinin tahmin edildiğini belirttiler. 
     Kent merkezinden geçen Üzülmez Deresi'nin Asma Mahallesi'nde taşması sonucu orman köylülerinin su kanallarında mahsur kalan katırları, vatandaşların da yardımıyla kurtarıldı. 
     Zonguldak Valisi Yavuz Erkmen ile Emniyet Müdürü Mustafa Öncül, Çardak mevkiinde su taşkınından sürüklenen park halindeki kamyonun bulunduğu alanın yanı sıra kent merkezindeki bazı işyerlerinde incelemelerde bulundu. 
     Vali Erkmen, il genelinde yaklaşık 50 işyerinde küçük çapta su baskınlarının yaşandığını, bazı karayollarında meydana gelen heyelanların ulaşımı aksatacak boyutta olmadığını belirtti. 
     Belediye Başkanı Secaattin Gonca da yağmurun dinmesinin ardından yollara sürüklenen molozları temizleme çalışması yaptıklarını kaydetti. 
     
</TEXT>
</DOC>
