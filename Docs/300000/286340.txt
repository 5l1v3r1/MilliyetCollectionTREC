<DOC>
<DOCNO> 286340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun42.html </URL>
<DATE> 2004/11/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İşte Michael Moore'dan Bush'a oy vermeyenler için teselli rehberi 
</HEADLINE>
<TEXT>

     ABD başkanlık seçimlerinde açık bir biçimde George Bush aleyhtarı kampanya yürüten Oscar ödüllü yönetmen Michael Moore, seçimlerden sonraki suskunluğunu bozdu. 
     Moore, kendi adını taşıyan internet sitesinde yayımladığı mesajında, Amerikalılara seçim sonuçlarından dolayı ''bileklerini kesmemeleri'' için 17 neden sıraladı. 
     Esprili bir dille kaleme aldığı mesajına ''Evet durum gerçekten de berbat'' diyerek başlayan Moore, ''bu sonuca rağmen bardağın yine de dolu tarafına bakmak gerektiğini'' söyledi. 
     Moore'un sıraladığı 17 nedenden bazıları şunlar 
     ''-George Bush'un başkanlığa bir kez daha aday olması hukuken mümkün değil. 
     -Bush, 1916'da Woodrow Wilson'dan bu yana rakibiyle arasında en az oy farkı bulunarak yeniden seçilen başkan oldu. 
     -Genç seçmenlerin çoğunluğu Demokrat aday John Kerry'e oy verdi. Bu da ebeveynlerinizin her zaman haksız olduğunu ve onları dinlememeniz gerektiğini bir kez daha kanıtladı. 
     -Michigan ve kuzey doğu yakasının tamamı, oylarını Kerry için kullandı. Göllere sahip sekiz eyaletten altısı da oyunu Kerry için kullandı, elbette bir de Hawaii. Bu bir başlangıçtır. Tatlı su kaynaklarının büyük bölümünün, Broadway'in ve de St. Helens yanardağının elimizde olduğu düşünülürse, onları susuzluktan öldürebilir ya da lavların içine gömebiliriz. 
     -Bush'a oy verenlerin yüzde 88'i beyaz. Ama 50 yıl içinde ABD'nin çoğunluğunu beyazlar oluşturmayacak. 50 yıl o kadar da uzun bir zaman sayılmaz 
     -Seçim sonuçları yüzünden eşcinseller 11 yeni eyalette evlenemeyecekler. Tanrıya şükür Almak zorunda kalmayacağımız düğün hediyelerini bir düşünsenize 
     -Kabul edin Bush'un ikiz kızlarını seviyoruz ve gitmelerini istemiyoruz. 
     Michael Moore, mesajını arkadaşının kendisine dün yolladığı bir söze atıfta bulunarak şöyle bitiriyor 
     ''Arkadaşım Mort'un bana yazdığı gibi Romanyalı büyükbabam dedi ki ABD öyle muhteşem bir ülke ki bir başkana bile ihtiyacı yok 
     Ama bize ihtiyacı var.'' Moore, bu mesajından ayrı olarak, seçimden hemen sonraki hislerini de ilginç bir biçimde yansıttı. Moore, Irak'ta hayatını kaybeden ABD askerlerinin isimlerini sıralayarak, ''Umarım huzur içinde yatar ve bir gün bizi affederler'' ifadesini kullandı. 
     
</TEXT>
</DOC>
