<DOC>
<DOCNO> 262611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/guncel/gun05.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB müfredatı'nda sekiz beceri esası 
</HEADLINE>
<TEXT>


Çelik, AB'yi ölçüt alan yeni ilköğretim müfredatının, öğrencilere 'eksik beceri'lerini kazandıracağını söyledi 

Burcum Devrez İstanbul 

Milli Eğitim Bakanı Hüseyin Çelik, bugünkü eğitim sisteminin ekonomiye, demokrasiye, bilişim ve teknolojiye duyarsız olduğunu belirterek, "Müfredatta değişimi zaruri görüyoruz" dedi. 
Bakan Çelik, Kabataş Kültür Merkezi'nde dün düzenlediği basın toplantısında yeni ilköğretim müfredatını açıkladı. Programın 2004 - 2005 eğitim - öğretim yılında Ankara, Bolu, Kocaeli, Van, Hatay ve İzmir'deki okullarda uygulanacağını söyleyen Çelik, "Müfredat Cumhuriyetin demokratik, laik, sosyal hukuk devleti vasfını ana çerçeve olarak kabul eden, bilimin yol göstericiliğini öne çıkaran, dünyadaki gelişmeleri dikkate alan, AB vizyonunu ölçüt alan katılımcı bir değişim olacak" diye konuştu. 

Düz mantığa son 
Çelik, mevcut müfredatla Newtoncu, düz mantıkla insanların yetiştirildiğine dikkat çekerek, şunları söyledi "Yeni müfredatta sadece öğretim değil, eğitim de vurgulandı... Çocuklarımızda eksik olan 8 ortak beceri belirlendi. Bunlar eleştirel düşünme, problem çözme, bilimsel araştırma, yaratıcı düşünce, girişimcilik, iletişim, bilgi teknolojilerini kullanma, Türkçeyi güzel kullanma becerisi." 

Kalite artacak 
Eğitim sisteminde 6 eksik noktayı göz önüne aldıklarını anlatan Çelik, şöyle devam etti "Okullaşma oranı, fiziki şartlar, rehberlik sisteminin yeniden düzenlenmesi, öğretmenlerin kalitesini artırma, eğitimde teknoloji kullanımı ve en önemlisi müfredatın çağa uygun hale getirilmesi konularında öncelikli hedeflerimiz." 

Alevilik bilgisi konacak 
Çelik, Anayasa'da mecburi olan din kültürü ve ahlak dersinin yeni müfredatta da mecburi olarak okutulacağını belirterek, ancak kitaplara Aleviliğin 'ne olduğu ve olmadığı' bilgilerinin konulması için çalıştıklarını kaydetti. Çelik, bir soru üzerine "Çarpım tablosu yine ezberlenecek. Ezberci eğitim olmayacak demek farklı, bu farklı" dedi. 


</TEXT>
</DOC>
