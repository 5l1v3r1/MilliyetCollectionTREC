<DOC>
<DOCNO> 298659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/ydilmen.html </URL>
<DATE> 2004/12/18/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ersen Martin 0 Mondragon 0 
</HEADLINE>
<TEXT>



Başlıkla Denizlisporlu futbolculara haksızlık yaptığımı düşünmeyin. Giray Bulak iki yılda bu takıma çok şeyler vermiş. Fizik gücü iyi. Oyuncular nerede durmaları gerektiğini biliyor. En önemlisi de oyun disiplinine sadık oldukları gibi, oyun planına da sadıklar. Arkadaki üçlü Burak, Özgür ve Kratochvil çok organizeler. Orta beşlinin sağındaki ve solundaki Güven ve Mustafa çok çabuklar. İki ön libero çok canlı. Onların önünde sağda Ömer, solda Timuçin en uçta da Ersen Martin. Galatasaray kendi alanında pas yapmak isterken presi koyuyorlar ve hücumda çoğalıyorlar. Defanstan kalecinin veya stoperlerin uzun toplarına Ersen Martin'in yaptığı servislerle de bir anda ceza alanı içinde 4 - 5 kişi oluyorlar. Bu oyun düzenine de alışmışlar. 

Mücadele yoktu 
Galatasaray takımı üst üste oynadığı Ankaragücü, Gençlerbirliği ve Fenerbahçe finallerini iyi konsantre olup, mücadele ederek üçer puanla kapamıştı. Bu saydığımız faktörleri rahatlıktan dolayı Denizli'de göremedik. Ne pas yapabildiler, ne de bir iki pozisyon dışında gol şansı yakalayabildiler. 
Ersen Martin sezon başından beri övgüyle sözettiğimiz Song ve Tomas'ı adeta sahadan sildi. Hagi mecbur kalıp Bülent Korkmaz'ı da soktu oyuna. Son 15 - 20 dakika Volkan ve Necati'nin driplingleriyle yaratmak istediği tehlikeler sonuç getirmedi. Açıkçası Galatasaray'da Mondragon üç tane net pozisyona geçit vermeyerek mağlubiyeti önledi. 
Kuddusi Müftüoğlu bir kaç tane sarı kartı göstermemesine rağmen mükemmele yakın maç yönetti. Hatta yönettiği maçtan kendisi de zevk aldı ki, elini hiç cebine atmadı. 



</TEXT>
</DOC>
