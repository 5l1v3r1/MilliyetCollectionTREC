<DOC>
<DOCNO> 250869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy06.html </URL>
<DATE> 2004/06/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Gül El Kaide ABD için önemli, PKK bizim için daha da önemli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD ordusunun neden PKK'ye saldırmadığını Başkan Bush'a soracaklarını belirterek "PKK Amerika'nın terör listesinde yer alıyor. El Kaide, ABD için önemlidir. PKK ise, bizim için daha da önemlidir. Bu nedenle bu sorunu tahmin edici bir biçimde çözümlemelerini bekliyoruz" yanıtını verdi. 
     Abullah Gül, Fransa'nın önde gelen gazetelerinden muhafazakar Le Figaro'da yayınlanan mülakatta, önemli dış politika konularını değerlendirdi. Gül, Irak'taki ABD ordusunun ülkenin küzeyindeki PKK militanlarını yok etme sözünü yerine getirmek için ne beklediğinin sorulması üzerine "Bu, elbette ki, bizim ABD Başkanı ile yapacağımız görüşmelerde soracağımız sorulardan biridir. PKK Amerika'nın terör listesinde yer alıyor. El Kaide, ABD için önemlidir. 
     PKK ise, bizim için daha da önemlidir. Bu nedenle bu sorunu tahmin edici bir biçimde çözümlemelerini bekliyoruz" yanıtını verdi. 
     
     PKK'YI ABD'YE SORACAĞIZ 
     ABD ordusunun İran rejimine karşı Irak'ta savaşan Halkın Mücahitleri örgütüne karşı operasyon yapmasına rağmen PKK'nın, müttefiki olan Türkiye'ye saldırmasına neden izin verdiğine ilişkin sorusunun karşısında Gül, "Aynı soruyu biz de Amerikalılara soracağız. Şimdiye kadar tatmin edici bir yanıt almadık. Ancak her defa PKK'nın terörist bir örgüt olduğunu teyid ediyorlar. Bu taahhüdün yenilenmesi bizim için önemlidir" dedi. 
     Abdullah Gül, Türkiye'nin Irak savaşı konusunda yaptığı uyarılar ve bunun ardından ABD'nin Türkiye'ye yöneltiği eleştirilerin Türkiye'yi "Yaşlı Avrupa"ya yakınlaştırıp yakınlaştırmadığı sorusu üzerine ABD'nin tezkerenin reddedilmesinden hayal kırıklığı duyduğunu ancak Avrupa'nın olumlu karşıladığını belirterek Türkiye ve Avrupa'nın Irak konusunda bezer tutumlarının olduğunu kaydetti. 
     
     IRAK'IN BÖLÜNMESİNE KARŞIYIZ 
     Iraklı Kürtlere ilişkin değerlendirmelerde bulunan Gül, Türkiye'nin Saddam'ın tehditlerine karşın Kuzey Irak'a koruma sağladığını, bu koruma sayesinde Iraklı Kürtlerin mevcut siyasi yapıları inşa edebildiğini kaydetti. Ancak durumun artık değiştiğini, sadece birleşik bir Irak'ın olması gerektiğini vurgulayan Gül, Türkiye'nin Irak'ın bölünmesine karşı olduğunun altını çizdi. 
     Buna karşın, Irak'ın kurumsal sisteme ilişkin kararının Irak halkına ait olduğunu ifade eden Gül, Türkiye'nin Irak halkının seçimine saygı göstereceğini söyledi. Aynı konuya ilişkin diğer bir soru üzerine Gül, Iraklıların ve komşu ülkelerin bölünmesine yol açacak bir sisteme karşı olduklarını, bunun tüm bölge için bir tehdit oluşturacağını vurguladı. 
     
     KERKÜK STATÜSÜ ÇOK DİKKATLE HAZIRLANMALI 
     Dışişleri Bakanı Gül, Kerkük ile ilgili bir soruyu yanıtlarken Irak'taki petrol kaynaklarının tüm Iraklılara ait olduğunu, Irak'ın birlik ve istikrarının anahtarı olduğunu belirterek "İstikrarlı bir Irak isteniyorsa, Kerkük'ün statüsü çok dikkatli bir biçimde hazırlanmalı" diye konuştu. 
     İsrail gizli servisinin Iraklı Kürtlere komando eğitimi verdiğine ilişkin haberlerin anımsatılması üzerine Gül, "Bu konuyu İsrailliler ile konuştuk. Gerçek dışı olduğunu söylüyorlar. İnanmak istiyoruz. O kadar. Ancak bu, bizim durumu izlememizi engellemeyecek. Esasen bu konu, bizim için ve tüm bölge için risklerle doludur. Büyük bir dikkatle takip ediyoruz" dedi. 
     
     TÜRKİYE AB İÇİN KOZ OLACAK 
     Abdullah Gül, Aralık'taki AB zirvesinden önce başka reformların yapılması gerekli olup olmadığına ilişkin soruya, Türkiye'nin Kopenhag kriterlerini yerine getirmek için gereken her şey yaptığını belirterek "Bunlar devrim yaratan değişiklikler. Avrupa Komisyonu'nun bunu raporda kabul edeceğinden eminim. Çalışmalar sürecek" karşılığını verdi. Gül söyle devam etti 
     "AB ülkelerinin tarihi bir karar almaları gerekecek. 
     Eğer kafalarında küçük bir Avrupa varsa o zaman küçük ülkeler gerekir. Ancak stratejik bir vizyonları varsa, Avrupa'nın dünya işlerinde önemli bir rol oynaması gerektiğini düşünüyorlarsa, o zaman Türkiye onlar için bir koz olacak." 
     
</TEXT>
</DOC>
