<DOC>
<DOCNO> 251581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/yasam/yas02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortum 'yamaçta' vurdu 
</HEADLINE>
<TEXT>


Fethiye'de yamaç paraşütü yapan Ukraynalı kadın turistle Türk pilot hortuma yakalandı. Genç kadın yere çakılarak öldü, pilot yaralandı 

ERDOĞAN CANKUŞ Muğla DHA 

Hortum, Ankara'nın Çubuk ilçesinden sonra Muğla'nın Fethiye ilçesinde can aldı. 
Tatil için Fethiye'ye gelen Ukraynalı turist Ekatarina Grigova 30 , yamaç paraşütü pilotu olan Okan Özgür Yergin'le 26 , dün saat 10.30 sıralarında 1970 metre yüksekliğindeki Babadağ'dan Ölüdeniz'e atlayış yaptı. 
Tandem olarak yapılan atlayış sırasında bir anormallik yaşanmazken, 5 dakika sonra aniden oluşan küçük çaplı hortum nedeniyle paraşüt kapandı. Grigova ve Yergin yaklaşık 30 metre yükseklikten dağlık araziye düştü. Olayı gören pilotlar ilkyardımda bulunurken, ağır yaralı Grigova ve Yergin için Ölüdeniz Jandarması'ndan helikopter istendi. 
Dalaman Hava Meydan Komutanlığı'ndan kalkan helikopter 15 dakika içinde yaralı turist ve pilota ulaştı. Ancak, Ukraynalı turist yolda yaşamını yitirdi. Helikopter, Fethiye Şehir Stadyumu'na inerken, ayaklarında kırık tespit edilen ve ambulansla Özel Letoon Hastanesi'ne kaldırılan Yergin'in durumunun iyi olduğu bildirildi. Grigova'nın cesedi Devlet Hastanesi Morgu'na kaldırıldı. 


</TEXT>
</DOC>
