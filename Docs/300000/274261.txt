<DOC>
<DOCNO> 274261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko18.html </URL>
<DATE> 2004/09/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
General Motor's Türkiye'de istikrarın sağlanması bizim için daha önemli 
</HEADLINE>
<TEXT>

     General Motors GM Ortadoğu-Avrupa Operasyonlar Direktörü John Passadis, Türkiye'de otomobile uygulanan vergi oranlarının indirilmesindense, istikrarın sağlanmasının kendileri için daha önemli olduğunu söyledi. 
     Chevrolet'nin Bursa bayii Neskar'ı ziyaret eden John Passadis, GM için Orta Avrupa'da Rusya'nın ardından en büyük pazar konumundaki Türkiye'nin, tüm Avrupa'da ise 7'inci sırada yer aldığını söyledi. 
     ''Türkiye pazarı, şu anki yapısı gereği çok iniş çıkışlı bir pazar. Türkiye'de kişi başına düşen otomobil sayısına bakarsak çok büyük bir potansiyel olduğu görülebilir'' diyen Passadis, 10 yıllık dönem içinde, Türkiye pazarının büyüyeceğini öngördüklerini dile getirdi. 
     Passadis, Türkiye'de otomobile uygulanan vergi oranlarının çok yüksek olmadığını ifade ederek, şöyle konuştu 
     ''Yatırımcıların ve firmaların daha rahat davranabilmeleri için istikrarın olması gerekir. Türkiye'de vergi oranlarının indirilmesindense, istikrarın sağlanması bizim için daha önemli. Şu anda istikrarı etkileyen birtakım politik faktörler var ama eskiden yaşanan büyük iniş çıkışlar görülmüyor.'' GM Türkiye Genel Müdürü Peter Fahrni de Türkiye'de otomotiv pazarının son iki yıldır çok güçlü bir şekilde seyrettiğini ve gelecek yıllarda bunun devam edeceğini düşündüklerini vurgulayarak, yıl sonunda GM markaları olarak 60 binin üzerinde otomobil satacaklarına inandıklarını, şu anki genel gidişata göre de yüzde 10'luk bir pazar payına ulaşacaklarını kaydetti. 
     Fahrni, ''Chevrolet'' marka otomobillerde, daha yüksek satış rakamlarına ulaşmayı planladıklarını belirterek, ''Chevrolet''nin bu potansiyelinin bulunduğuna inandıklarını ifade etti. 

     
</TEXT>
</DOC>
