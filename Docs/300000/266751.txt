<DOC>
<DOCNO> 266751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/spor/spo15.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Süper Kupa heyecanı 

GEÇTİĞİMİZ sezon Şampiyonlar Ligi Kupası kazanan Porto ile UEFA Kupası'nı müzesine götüren Valencia bugün Süper Kupa'nın sahibi olabilmek için mücadele edecekler. Monaco'nun 2. Louis Stadı'nda 21.45'te başlayacak karşılaşmayı Norveçli hakem Terje Hauge yönetecek. Porto ile Valencia bu kupayı daha önce birer kez müzelerine götürmüştü. 

Bilet fiyatları belli oldu 

MİLLİ Takım'ın, 2006 Dünya Kupası elemelerinde 4 Eylül Cumartesi günü Trabzon'da yapacağı Gürcistan maçının bilet fiyatları belli oldu. Hüseyin Avni Aker Stadı'nda saat 20.00'de başlayacak maçta VIP için 33.5, kapalı tribün için 22.5, maraton tribünü için 12 ve kale arkası tribünler için de 7 milyon lira fiyat belirlendi. 

Yunanistan'ın kadrosu açıklandı 

8 Eylül'de Türkiye ile karşılaşacak olan Yunanistan Milli Takım'ı aday kadrosunu açıkladı. Alman Teknik Direktör Otto Rehhagel, Portekiz'de Avrupa Şampiyonu olan kadrodan yalnızca, milli takımı bıraktığını açıklayan Demis Nikolaidis'i çıkartarak, yerine PAOK Selanik takımının ümit milli oyuncusu Dimitris Salpingidis'i dahil etti. A Milli Takımımız'ın aday kadrosu da bugün açıklanacak. 

Denizlispor'a Finli takviye 

SARR'IN gönderilmesinden sonra yabancı kontenjanı boşalan Denizlispor, Finlandiya'nın Mypa - 47 takımından Ryan Botha ile anlaştı. Salı günü Denizli'ye gelecek 23 yaşındaki sol kanat oyuncusunun 3 yıllık sözleşme imzalayacağı açıklandı. Finlandiyalı futbolcunun, Yeşil - Siyahlı ekibin başarılı oyuncusu Miikka'nın eski takım arkadaşı olduğu bildirildi. 

Hüsnü Özkara gözdağı verdi 

KAYSERİSPOR Teknik Direktörü Hüsnü Özkara, Fenerbahçe maçında sahaya teslimiyetçi anlayışla çıkmayacaklarını ve galibiyeti hedeflediklerini söyledi. Özkara, "Fenerbahçe'ye yenilmek kolay ama yenmek ise olay. Kazanmak adına ne gerekiyorsa yapacağız. Rakibin adı bizi ürkütmez, aksine kamçılar" diye konuştu. 

Beşiktaş'a Sırp pivot 

BASKETBOL Ligi'nde sezona güçlü bir kadro ile girmeyi planlayan Beşiktaş, Sırp pivot Ratko Warda ile anlaştı. Basketbol Komitesi Başkanı Kemal Gencer, 25 yaşında ve 2.16 metre boyundaki Warda'nın bugün sağlık kontrolünden geçirileceğini söyledi, "Kendisi çok güçlü bir oyuncu. Geçmiş yıllarda NBA'de Detroit Pistons, Washington Wizards ve Phoenix Suns'da forma giydi" dedi. 


</TEXT>
</DOC>
