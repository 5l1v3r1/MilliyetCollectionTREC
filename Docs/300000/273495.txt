<DOC>
<DOCNO> 273495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/axgun02.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Kızılay'a pusu 
</HEADLINE>
<TEXT>


Kızılay görevlileri ile Türk gazetecilerini taşıyan araç, Musul'da çapraz ateşe tutuldu 2'si gazeteci 5 kişi yaralandı. Saldırının ardından Ankara harekete geçti 

ANKARA Milliyet 

Irak'ın Musul kentinde, Türk gazeteciler ve Kızılay görevlilerinin bulunduğu araca açılan çapraz ateş sonucu üçü Kızılay, 2 İHA görevlisi 5 kişinin yaralandığı bildirildi. Ankara, saldırının ardından yaralıların tedavisi ve güvenliklerinin sağlanması için girişimde bulundu. 

Hastaneye ulaştırdı 
Kızılay'dan yapılan açıklamada, Kızılay şoförü Yüksel Ezgi'nin kullandığı aracın ateşe rağmen yoluna devam ederek, yaralıları Musul'daki El Selam Hastanesi'ne ulaştırdığı belirtildi. Kimliği belirsiz kişilerin gerçekleştirdiği saldırıda yaralanan İHA muhabiri Feyzullah Taş, kameraman Selçuk Bilirdönmez, Kızılay görevlileri Yüksel Ezgi, Halil Altunkalem, Mustafa Pekcan'ın tedaviye alındığının belirtildiği açıklamada, Pekcan'ın ameliyat edildiği, diğer yaralıların hayati tehlikelerinin bulunmadığı vurgulandı. 
Kızılay Genel Başkanlığı'nın olaydan hemen sonra harekete geçtiği ve Genelkurmay Başkanlığı ve Dışişleri Bakanlığı nezdinde girişimlerde bulunduğu açıklandı. ABD ve Iraklı yetkililerle temasa geçen Dışişleri Bakanlığı, saldırganların bulunması için girişimler yapıldığını ve insani yardım ekibine saldırılmasının durumun vahametini artırdığını bildirdi. Ankara, olaya ilişkin bilgi isterken, yaralıların Türkiye getirilmesi için girişimlere başlandı. 
Dışişleri Bakanı Abdullah Gül de İHA Genel Müdürü Fevzi Kahraman ve Kızılay Genel Başkanı Talat Yılmaz'ı arayıp "geçmiş olsun" dileğinde bulundu. 




</TEXT>
</DOC>
