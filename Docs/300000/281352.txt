<DOC>
<DOCNO> 281352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas07.html </URL>
<DATE> 2004/10/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Vücuttaki benler deri kanseri riskini artırıyor 
</HEADLINE>
<TEXT>

     
     İbrahim ÖZÇEKİÇ KAYSERİ, DHA 
     

ERCİYES Üniversitesi Tıp Fakültesi Dermatoloji Anabilim Dalı öğretim üyesi Prof.Dr. Ekrem Aktaş, deri kanseri nedenleri arasında yer alan vücuttaki benlerin renk ve şekillerinin iyi takip edilmesi gerektiği söyledi. 
     Benlerin kahverengi, siyah ve kimi zaman da mavi renkli görünümleriyle insan vücuduna ayrı bir güzellik kattığını ancak, dikkat edilmediği zaman sağlık açısından sorunlara neden olabildiğini belirten Prof. Dr. Aktaş, "İnsan vücudundaki benleri iyi tanımakla deri kaserinin önüne geçilebilir'' dedi. Prof. Dr. Aktaş, "Renkleri koyulaşan ve şekil değiştiren benler ile çapı yarım santimden büyük benler kanser habercisi olabilir. Karnıbahar gibi şekil alan, etrafından beneklenmeler oluşan ve üzerinde kıl bulunan benleri olanlar mutlaka hekime başvurmalı'' dedi. 
     Kıl yapılı benleri bulunanların kesinlikle bunları koparmaması gerektiğine ve erkeklerin kendileri veya berberde tıraş olurken benlerin kesilmemesine dikkat etmesi gerektiğinin altını çizen Prof. Dr. Aktaş şunları söyledi 
     "Benlerle oynanması ve kanatılmaması son derece önemli. Kesilen ve tahriş olan benlerin hücreleri dejenerasyona uğruyor. Dejenere olan hücrede yapısal değişiklikler oluyor ve bir çekirdekli olan hücre 4'e, 5'e bölünüyor, şekli değişiyor. Bu durum da deri kanserine ortam hazırlıyor.'' Bazı kişilerin benlerden rahatsız olduğu için dağlama ve yakma yöntemine başvurduğunu dile getiren Prof. Dr. Ekrem Aktaş, bunun son derece yanlış bir davranış olduğunu sözlerine ekledi. 
     
</TEXT>
</DOC>
