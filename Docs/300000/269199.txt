<DOC>
<DOCNO> 269199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun22.html </URL>
<DATE> 2004/09/05/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Talat "Maraş'ın açılması doğrudan Kıbrıs sorunuyla bağlantılı" 
</HEADLINE>
<TEXT>

     KKTC Başbakanı Mehmet Ali Talat, Maraş'ın açılmasının doğrudan Kıbrıs sorunuyla bağlantılı olduğunu söyledi. 
     Serbest ticaretin başlamasına karşılık Maraş'ın iadesini isteyen Rum önerisini değerlendiren Başbakan Talat, Maraş'ın iadesi veya Gazimağusa Limanı'nın ortak kullanımı şartlarının dayatılmasının yanlış olduğunu, Rum yönetiminin statükonun devamı için bu tür entrikalara yöneldiğini kaydetti. 
     Bu iki konunun Avrupa Birliği ile ilişkilendirilmemesi gerektiğine dikkat çeken Talat, Gazimağusa Limanı'nın tercihli kullanılmasına karşılık Maraş'ın verilmesini öne sürmenin entrikacı bir yaklaşım olduğunu ve bunu kabul etmenin mümkün olmadığını vurguladı. 
     Başbakan Talat, ''Kıbrıs sorunu bütünlüklü olarak çözülmelidir. Sorunu parça parça çözmek yoktur'' dedi. 
     ''Adada hala çözümsüzlük statükosunun devam ettiğini, Türk tarafının bu statükoyu değiştirmek istediğini, ancak Rum yönetiminden emin olmadığını'' dile getiren Talat, ''Bu durum bütünlüklü bir anlaşma ile değişir. Annan planı bunu öngörüyordu. 'Maraş'ı ver ve karşılığında serbest ticaret yap. Ara bölgeyi ver karşılığında Ercan'a direkt uçuş olsun' gibi yaklaşımlar yanlıştır'' diye konuştu. 
     Başbakan Talat, Kıbrıs Türkünün ekonomisinin geliştirilmesi ve dünya ile bütünleşmesinin sağlanmasının önemli olduğunu ifade ederek, ''Böylece Kıbrıs Türkü nefes alacak zaman kazanır. Halk biraz rahat eder. İzolasyon koşullarının sıkıntılarından kurtulur ve geleceğe yaşama azmiyle bakar. Önemli olan budur. Biz bunun peşindeyiz'' dedi. 
     
</TEXT>
</DOC>
