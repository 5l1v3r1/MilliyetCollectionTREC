<DOC>
<DOCNO> 275303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko20.html </URL>
<DATE> 2004/09/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Türkiye Fırıncılar Birliği İddia edilen maddeler kullanılmıyor... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, Türkiye'de hiçbir fırında ''potasyum bromat ve benzoil peroksit'' maddelerinin kullanılmadığını bildirdi. 
     Balcı, Federasyon Genel Merkezi'nde yaptığı basın toplantısında, beyazlatıcı özellikte bulunan ve kanser riski taşıdığı ileri sürülen potasyum bromat ve benzoil peroksit maddelerinin ekmekte kullanıldığına dair iddiaları yanıtladı. Sağlık Bakanlığı Kanser Savaş Daire Başkanı Murat Tuncer'in söz konusu maddelerle ilgili bir uyarı yaparak ''vatandaşlar ekmeğini güvenilir yerden alsın'' sözlerinin kamuoyunu tedirgin ettiğini ve fırıncı esnafını üzdüğünü belirten Balcı, şöyle konuştu 
     ''Sayın Tuncer Mayıs 2004'te yaptığı açıklamada da bu maddelerin fırınlarda kullanıldığını ve Bakanlığın laboratuvarları olmadığı için bunun denetiminin de imkansız olduğunu söyleyerek talihsiz bir açıklama yapmıştı. Bu açıklamasından bir gün sonra da Bakanlığın bu tür laboratuvarlara sahip olduğu ve denetimlerin yapıldığını ifade eden bir basın açıklamasının altına imza atmıştır. Geçtiğimiz günlerde de Vatandaşlar ekmeğini güvenilir yerden alsın diyerek kamuoyunu yine tedirgin etmiştir.'' 
     
     ''FIRINLARDA KULLANILMASI SÖZ KONUSU DEĞİL'' 
     Balcı, kanserojen etki taşıyıp taşınmadığı bilimsel olarak tespit edilmemesine ve ABD ile Avusturya başta olmak üzere dünyanın birçok ülkesinde kullanılmasına rağmen, Türkiye'de gıdalarda potasyum bromat ve benzoil peroksit maddelerinin kullanılmadığını vurguladı. 
     Türkiye genelinde yapılan denetimlerde ve 10 gün önce İstanbul'da yapılan denetimlerde söz konusu maddelerin kullanıldığına rastlanılmadığını belirten Balcı, 3.5 ay önce Türkiye genelinde 424 un fabrikasında yapılan denetimlerde ise sadece 2 fabrikada söz konusu maddelerin kullanıldığına rastlanıldığını bildirdi. 
     Balcı, ''Son denetimde ise hiçbir işletmede rastlanılmamasına rağmen, 3.5 ay önce sadece 2 un fabrikasında rastlanan bu olayın bugün gündeme taşınmasını da anlamış değilim'' dedi. 
     Söz konusu maddelerin kanserojen etki gösterip göstermediğinin bilimsel olarak henüz saptanamadığını ve birçok ülkede kullanılmasına rağmen Türkiye'nin tedbir olarak bu maddelerin gıdada kullanılmasını yasakladığını yineleyen Balcı, ''Böyle olmasına rağmen sanki ekmekte kanserojen katkı maddeleri varmış gibi göstermeyi anlamak mümkün değildir'' diye konuştu. 
     
     ''FIRINCILARIMIZ BU MADDELERİN ŞEKLİNİ BİLE BİLMİYOR'' 
     Fırıncı esnafının söz konusu maddeleri şu anda tanımadığını, kendisinin bile sözü edilen maddelerin şeklini, rengini, kokusunu ve kaç liraya satıldığını bilmediğini ifade eden Balcı, şöyle konuştu 
     ''Tanımadığımız bir maddenin fırınlarda kullanılıyormuş gibi gösterilmesi ve ekmeğinizi güvenilir yerden alın diye üstü kapalı mesaj verilmesi son derece yanlıştır. Hele hele bu konuda çok ciddi çalışmaları olmasına rağmen Sağlık Bakanlığı'nın bir bürokratı tarafından bunun söylenmesi, sonra da kendi sözlerini yalanlayan açıklamaların altına imza atmasını anlamak mümkün değildir. Bu konunun Sağlık Bakanı tarafından bir an önce çözüme kavuşturulacağına inanıyoruz. Federasyonumuz da bu açıklamayı yapan kişi hakkında yasal yollara başvuracaktır.'' 
     
     ANTALYA'DAKİ FIRINLARDA ROPE MİKROBU İDDİALARI 
     Antalya'da bazı fırınlarda rope mikrobu bulunduğu iddiaları konusunda da açıklama yapan Balcı, ''rope''nin buğdayın dişinde bulunan bir çeşit bakteriden ortaya çıkan bir hastalık olduğunu, buğdaydan dolayısıyla unda ve ekmekte görülebileceğini söyledi. 
     Fakat rope mikrobu taşıyan bir undan yapılan ekmeğin yenmesinin mümkün olamayacağını anlatan Balcı, ''Bu mikrobu taşıyan bir undan yapılan ekmekte ağır bir koku bulunur, ayrıca hamur yapış yapış olduğu için normal bir ekmek şeklini alamaz. Dolayısıyla bu mikrobu taşıyan bir ekmeği esnaf halka arz edemez. Hastalığı taşıyan ekmek tat, koku ve şekil bakımından kendini hemen belli ettiği için bunun yenmesi mümkün olmaz'' diye konuştu. 
     Mikrobu taşıyan fırınların hemen temizlenmesi gerektiğini anlatan Balcı, ayrıca ekmeğin 200 derecede piştiğini ve dolayısıyla söz konusu mikrobun pişme esnasında özelliğini kaybettiğini de sözlerine ekledi. 
     
</TEXT>
</DOC>
