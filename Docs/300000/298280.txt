<DOC>
<DOCNO> 298280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur18.html </URL>
<DATE> 2004/12/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
"Bir Ceza Avukatının Anıları" öğrenciler için sakıncalı bulundu 
</HEADLINE>
<TEXT>

     Aydın Valiliği, Aydın Belediyesi Şehir Tiyatrosu oyuncuları tarafından sahnelenen ''Bir Ceza Avukatının Anıları'' oyununun, öğrenciler tarafından izlenmesini sakıncalı buldu. 
     Tiyatro İnceleme Kurulu'nca incelenen Aydın Belediyesi Şehir Tiyatrosu tarafından Ekim ayında Devlet Tiyatrosu'nda sahnelenmeye başlanan Faruk Erdem'in Bir Ceza Avukatının Anıları oyunu, öğrenciler tarafından izlenmesi uygun bulunmadı. 
     Milli Eğitim Müdürlüğü'nden sorumlu Vali Yardımcısı Ömer Eru, konu ile ilgili Aydın Belediye Başkanlığı'na gönderdiği yazıda, oyunun okullarda oynatılmasının uygun görülmediğini belirtti. 
     Vali Yardımcısı Eru, belediyeye gönderdiği açıklamasında şu ifadelere yer verdi 
     ''Söz konusu oyun, milli bilinci uyanık, tutucu fertleri milli ülküler ahlaki değerler etrafında toplayıcı ve birleştirici olmadığı, iyimser bir hayal gücü bulunmadığı, eserin sahneye uygun görülmediği, uygun kelimelerin bulunmadığı, açık sahnelerin bulunduğu, gelenek ve göreneklerimize, toplum düzenine uygun olmadığı, çocukluk ve gençlik çağının normal gelişmesine zararlı olduğu, siyasi, ideolojik ve bölücü telkinlerin bulunması nedeniyle lise ve dengi okullarda oynanması uygun bulunmamıştır.'' 
     
     SANAT KOMİSYONU BAŞKANI TEPKİ GÖSTERDİ 
     Aydın Belediyesi Kültür ve Sanat Komisyonu Başkanı Meclis Üyesi Yalçın Dinçer, AA muhabirine yaptığı açıklamada, Aydın Valiliği'nin kararını, ''ön yargılı'' bulduğunu söyledi. 
     Devlet Tiyatroları'nda halen sahnelenmekte olan oyunun Aydın Valiliği'nce sakıncalı bulunmasına anlam veremediğini belirten Dinçer, oyunu izlemeye gelen adliye personeli ve emniyet görevlilerinden övgü aldıklarını bildirdi. 
     Milli Eğitim camiası tarafından ''bölücülükle'' suçlandıklarına inanamadıklarını belirten Dinçer, şöyle konuştu 
     ''Aydın Belediyesi Şehir Tiyatrosu, Devlet Tiyatroları ile eşdeğer çalışmalar yapmakta. Bu kararı alanlar, Türkiye'deki kültürel olaylardan habersiz. 1979 yılında TRT tarafından filme alınan oyun, birçok ilde de sahne aldı, almaya devam ediyor.'' Aydın Valisi Mustafa Malay'ı yarın ziyaret ederek tepkisini dile getireceğini belirten Dinçer, Milli Eğitim Müdürlüğü camiasını oyunu izlemeleri için davet edeceğini söyledi. 
     
</TEXT>
</DOC>
