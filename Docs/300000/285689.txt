<DOC>
<DOCNO> 285689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun35.html </URL>
<DATE> 2004/11/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AB zirvesi yarın başlıyor... 
</HEADLINE>
<TEXT>

     AB üyesi ülkelerin devlet ve hükümet başkanları, iki gün sürecek AB Konseyi toplantısı çerçevesinde yarın Brüksel'de bir araya geliyor. 
     Zirve gündeminde adalet ve içişleri, yasadışı göçe karşı mücadele, işsizlik, AB'nin sosyal boyutu, rekabet gibi konular bulunuyor. 
     Liderler, AB Komisyonu'nun aday ülkeler için hazırladığı ilerleme raporunu ve Türkiye konusunu da tartışacak. 
     Zirve çerçevesinde, 1 Kasım'da işbaşı yapması öngörülen, ancak Avrupa Parlamentosu'ndan henüz güvenoyu almayan yeni Komisyon Başkanı Jose Manuel Barroso'nun durumu da ele alınacak. 
     AB zirvesi sırasında devlet ve hükümet başkanlarıyla görüşecek olan Irak Başbakanı İyad Allavi'ye ''pozitif bir sinyal'' verilmesi de bekleniyor. AB Dönem Başkanı Hollanda Dışişleri Bakanı Bernard Bot, Irak'ta seçim sürecine ve ülkenin güvenlik yeteneklerinin geliştirilmesine katkıda bulunacaklarını anlatarak, seçimlerden sonra Irak ile AB arasında ticaret işbirliği anlaşması önerisini gündeme getireceklerini söyledi. 
     Dönem Başkanlığı, zirvenin ardından 5 Kasım Cuma günü aday ülkeleri bilgilendirecek. Bu toplantıda Türkiye'yi Dışişleri Bakanı ve Başbakan Yardımcısı Abdullah Gül temsil edecek. 
     Gül'ün, yarın akşam Brüksel'e gelmesi ve 5 Kasım akşamı Belçika'dan ayrılması bekleniyor. 
     
</TEXT>
</DOC>
