<DOC>
<DOCNO> 284560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/spo05.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kortta bir çılgın 
</HEADLINE>
<TEXT>


İpek Şenoğlu'na yenilen İsveçli raket Nooni, sinirlerine engel olamadı, önce hakemi taciz etti, sonra tribünlere el hareketi yaptı 


İhtar da yetmedi 
ULUSLARARASI Cumhuriyet Kızları Tenis Turnuvası'nda İpek Şenoğlu'na yenilen İsveçli Nooni, sinirlenerek hakemi taciz etti, seyircilere de el kol hareketi yaptı. Tarabya'daki TED kortlarında Fıratpen ana sponsorluğunda devam eden turnuvada, tek bayanlar çeyrek finalinde Şenoğlu'na yenilen Nooni çılgına döndü. İlk seti 6 - 2 kazanan İsveçli tenisçi, ikinci seti 6 - 3 kaybedince önce taşkınlık yapıp, ihtar aldı. 

Çiftlerde İpek finalde 
NOONİ bununla da yetinmedi ve kısa süreyle oyunu da terk etti. Üçüncü sette milli tenisçimiz çok başarılı bir oyun çıkardı ve 6 - 0'lık skorla maçı 2 - 1 kazandı. Bu sonuç üzerine çılgına dönen İsveçli tenisçi, başhakemin kulesine tırmandı ve taciz edercesine ona sarıldı. Nooni, çıkışta da tribünlere parmak hareketi yaptı. Çiftlerde ise Bulgar Geznenge - Topalova çiftini 6 - 1 ve 6 - 3'lük setlerle 2 - 0 yenen İpek Şenoğlu - Woerle çifti finale çıktı. 


</TEXT>
</DOC>
