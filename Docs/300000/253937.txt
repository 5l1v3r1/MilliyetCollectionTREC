<DOC>
<DOCNO> 253937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur26.html </URL>
<DATE> 2004/07/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yenimahalle eski Beledeyi Başkanı'na saldırı yapan kişi belli oldu 
</HEADLINE>
<TEXT>

     Yenimahalle eski Belediye Başkanı Tuncay Alemdaroğlu'na silahlı saldırıda bulunan kişinin kimliğinin tespit edildiği ve yakalama çalışmalarının sürdürüldüğü bildirildi. 
     AA muhabirinin aldığı bilgiye göre, Alemdaroğlu'nun vurulmasının ardından olay yerinde ele geçirilen çantada inceleme yapan Cinayet Büro Amirliği ekipleri, saldırganın kimliğini tespit ettiler. 
     Eski Belediye Başkanı Alemdaroğlu'na ateş eden kişinin Ömer Faruk Ç. olduğu belirlendi. 
     Ömer Faruk Ç.'nin bulunabileceği adreslere dün gece baskın düzenlendi, ancak saldırganın kaçtığı ortaya çıktı. 
     Yetkililerden alınan bilgiye göre, Ömer Faruk Ç.'nin Alemdaroğlu'nun belediye başkanlığı yaptığı dönemde Bağdat Caddesi üzerinde açık oto pazarı işlettiği, belediyenin ise burayı kapattığı öğrenildi. Henüz yakalanamayan Ömer Faruk Ç.'nin işyerinin kapanması üzerine saldırıyı gerçekleştirdiğinin sanıldığı bildirildi. 
     Trabzon doğumlu olan saldırganın yakalanması için çalışmaların sürdürüldüğü kaydedildi. 
     Bu arada Ankara Emniyet Müdürü Ercüment Yılmaz'ın dün akşam saatlerinde Alemdaroğlu'nun tedavi gördüğü İbn-i Sina Hastanesi'ne giderek geçmiş olsun dileğinde bulunduğu ve olayla ilgili bilgi aldığı öğrenildi. 
     Öte yandan hastane yetkililerinden alınan bilgiye göre Alemdaroğlu'nun sağlık durumunun iyi olduğu, ancak birkaç gün daha ziyaretçe kabul edilmeyeceği öğrenildi. 
     
</TEXT>
</DOC>
