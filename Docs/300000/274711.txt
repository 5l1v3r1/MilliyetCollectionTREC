<DOC>
<DOCNO> 274711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/ekonomi/eko02.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya vergi kolaylığı 
</HEADLINE>
<TEXT>


SPK Başkanı Cansızlar, 'Verginin kolayca ödenmesi lazım. Bunun için hisse senedi satışlarında kaynağında kesintiyle cüzi miktarda vergi alınabilir' dedi 

CENK BAŞLAMIŞ Moskova 

Sermaye Piyasası Kurulu SPK Başkanı Doğan Cansızlar, "borsada kaynağında kesinti" yöntemiyle cüzi miktarda vergi alınabileceğini söyledi. Uluslararası Sermaye Piyasaları Kurulları toplantısı için Moskova'da bulunan Cansızlar, Milliyet'in sorularını yanıtlarken, "Sermaye piyasalarının gelişmesi için vergi kolaylıklarının sağlanması lazım. Vergi kolay hesaplanabilmeli ve kolayca ödenebilmeli" diye konuştu. 
Mevcut durumda, hisse senetlerini üç aydan az süre elinde tutanlar beyana tabi olarak vergi ödüyor. Ancak beyanname yöntemi karmaşık ve külfetli bulunuyor. Kaynağından kesinti vergilemede kolaylık sağlayacak. Böyle bir düzenleme olursa borsada hisse senedi satışı işlemi sırasında vergi kesintisi yapılacak. 

AB dopingi 
Cansızlar, Avrupa Birliği AB ile yaşanan krizin geride kaldığına da değinerek, "Çok önemli bir dönemece girdik. Piyasa bunu görmek istiyordu. Dönüşüm başladı. Bu yeni dönemi mutlaka iyi değerlendirmemiz gerekiyor" dedi. 




</TEXT>
</DOC>
