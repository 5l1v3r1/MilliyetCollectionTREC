<DOC>
<DOCNO> 256684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/asiy.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son anda vazgeçtiler 
</HEADLINE>
<TEXT>


Fransa gezisine katılması planlanan Emine Erdoğan ve bakan eşleri, son anda uçağa binmedi. Değişiklikte, Fransız liderlerin 'eşsiz programları' etkili oldu 

UTKU ÇAKIRÖZER Ankara - MİNE G.KIRIKKANAT, ABDULLAH KARAKUŞ Paris 


Başbakan Recep Tayyip Erdoğan, eşi Emine Erdoğan ve 3'ü türbanlı 4 bakan eşini Türkiye'nin AB üyeliği konusunda en kritik ziyaretlerden biri olan Fransa'ya yaptığı gezinin heyetinden son anda çıkardı. Karada, Dışişleri Bakanlığı ve danışmanlarının telkinleri ile Fransa Cumhurbaşkanı Jacques Chirac ve Başbakan Jean Pierre Raffarin'in, buluşmalarını "eşsiz" yapacaklarını hissettirmeleri etkili oldu. 
Erdoğan, Türkiye'yle üyelik müzakerelerine başlanması yönünde AB'nin en önemli üç üyesinden Fransa'nın desteğini almak için dün Paris'e gitti. Başbakan'ın eşi Emine Erdoğan'la birlikte Maliye Bakanı Kemal Unakıtan'ın eşi Ahsen Unakıtan, Ulaştırma Bakanı Binali Yıldırım'ın eşi Semiha Yıldırım, Devlet Bakanı Mehmet Aydın'ın eşi Nihal Aydın ve Fransa'ya gitmeyen Devlet Bakanı Ali Babacan'ın eşi Zeynep Babacan'ın da geziye katılmaları öngörüldü. 
Eşler için Fransa'nın Ankara Büyükelçiliği'nden vize alınmasına ve Paris'teki Türkiye Büyükelçiliği tarafından "eş programı" yapılmasına karşın, program son dakikada iptal edildi. 
Programın iptalinde, davet sahibi Chirac'ın "çalışma yemeğinde eşsiz buluşma"yı tercih etmesi, Raffarin'in de eşlerin katılacağı bir yemek öngörmemesi etkili oldu. Chirac ve Raffarin'in eşsiz görüşme yapmak istediklerini "hissettirmeleri" üzerine, bu tür gezilerde kural haline gelen "first leydilerin çay partisi" de programlanamadı. 

'Türban gölgesi düşmesin' 
Emine Hanım ve bakan eşleri, üç günlük program içinde sadece Fransa Senato Başkanı Christian Poncelet'in bugün Erdoğan onuruna vereceği yemeğe davet edildiler. 
Fransa'da türban tartışmalarının yoğunlaştığı bir döneme rastlayan ziyareti AB açısından çok önemseyen ve gölge düşürmek istemeyen Başbakan, Chirac ve Raffarin ile buluşmaların eşsiz olacağının kesinleşmesi üzerine Emine Erdoğan'ı götürmekten vazgeçti. Erdoğan'ın danışmanlarının Chirac ve Raffarin yemeklerinde Emine Erdoğan'ın yer almamasının AB konusunu "gölgeleyebileceği" uyarısının etkili olduğu belirtildi. Türkiye'nin Paris Büyükelçiliği, son dakika kararının, programın aşırı yüklü olmasından ve 'eşlerle katılınabilecek bir etkinlik olmamasından' kaynaklandığını savundu. Fransa'nın Ankara Büyükelçiliği, Paris'in Ankara'ya "eşsiz gelin" telkininde bulunduğu iddiasını yalanladı. Fransa'da eylülden itibaren haç, kipa ve başörtüsü dahil tüm dini sembollerin ilkokul ve liselerde kullanılması yasaklanacak. 

Askeri törenle karşılandı... 

Başbakan Recep Tayyip Erdoğan, dün Fransa'ya gitti. Askeri törenle karşılanan Erdoğan, Fransa Cumhurbaşkanı ile bir görüşme yaptı. Bu arada Fransa Cumhurbaşkanı Chirac, programa 'çalışma yemeği' koydu. Bu 'eşsiz görüşme' anlamına geliyor. 

Eşler, evlerinden arandı 

Başbakan Recep Tayyip Erdoğan'la Paris'e giden heyete dün uçakta dağıtılan programda eşinin ve diğer bakan eşlerinin de geziye katılacağı bilgisi yer almasına rağmen Emine Erdoğan ile bakan eşleri Ahsen Unakıtan, Semiha Yıldırım, Zeynep Babacan ve Nihal Aydın uçakta yer almadı. Başbakan Erdoğan'ın önceki gece kararını değiştirmesinin ardından, diğer bakan eşlerinin evlerinden aranarak geziye katılamayacakları bilgisinin verildiği öğrenildi. Eşlerin programdan çıkarılmasından sonra Erdoğan'la Paris'e giden heyette sadece 
başı açık olan AKP İzmir milletvekili Serpil Yıldız'ın kalması 
dikkat çekti. 

Chirac'tan Sezer formülü 

Fransa Cumhurbaşkanı Chirac'ın Erdoğan'a verdiği "eşsiz çalışma yemeği"nin, Cumhurbaşkanı Sezer'in ABD Başkanı Bush'un Ankara ziyaretinde verdiği öğle yemeğiyle benzerliği dikkat çekti. Çankaya Köşkü'nde resmi konuklara verdiği akşam yemeklerine Emine Erdoğan ve türbanlı bakan eşlerini çağırmayan Sezer, Bush onuruna verdiği öğle yemeğini de çalışma yemeği olarak belirleyerek türbanlı katılımı engellemişti. Bu arada, Erdoğan, CNN Türk'te Manşet Programı Yapımcısı Mehmet Ali Birand'ın "Eşinizi niye getirmediniz " sorusuna ise, "Emine Hanım sürekli bu gruptaki hanımlarla seyahat ediyor. Onlar gelemeyeceğini öğrenince, ben de gelmeyeyim dedi" diye yanıtladı. 


</TEXT>
</DOC>
