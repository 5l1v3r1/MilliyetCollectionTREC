<DOC>
<DOCNO> 257471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonyas10.html </URL>
<DATE> 2004/07/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Akdeniz'de yaşamak isteyen Almanların sayısı artıyor 
</HEADLINE>
<TEXT>

     Akdeniz ülkelerinde yaz tatilinin yanı sıra emekliliğini geçirmek isteyen Almanların sayısının gittikçe arttığı bildirildi. 
     Almanya'nın önde gelen siyasi dergilerinden Stern, ''Güneyin hayali'' başlığıyla kapak konusu yaptığı haberde, İspanya, İtalya, Türkiye, Hırvatistan ve Yunanistan'da emekliliğini geçirmek isteyen ve ev alan Almanların sayısının arttığını yazdı. 
     Derginin 12 sayfalık haberinin başında, Alanya'da ev alan Ernst ve Maria Grimm çiftinin büyük bir fotoğrafına yer verildi. Haberde, Grimm ailesinin 19 bin euroya bir yazlık yaptırdığı ve özellikle fiyatların ucuzluğundan memnun olduğu belirtildi. 
     Sadece 2002 yılında 6 bin 760 Almanın İspanya, 3 bin 260 Almanın İtalya, 1300 Almanın Türkiye, 1100 Almanın da Yunanistan'a yerleştiği ifade edilen haberde, Almanların Akdeniz ülkelerini tercih etmelerinin başlıca nedeninin güzel iklim olduğu kaydedildi. 
     
</TEXT>
</DOC>
