<DOC>
<DOCNO> 289255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy11.html </URL>
<DATE> 2004/11/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sarıgül'den yanıt sert geldi ''Sarıgül'ün şerefi Baykal'dan ağırdır'' 
</HEADLINE>
<TEXT>

     Şişli Belediye Başkanı Mustafa Sarıgül, hakkındaki iddiaları reddederek, ''Beni şantajlarla, tehditlerle yıldıramayacaklar. CHP yönetimi, Sarıgül'ü yok etmeyi asla ve asla başaramayacak'' dedi. 
     Sarıgül, CHP Genel Sekreteri Önder Sav'ın, Şişli Belediyesi'ndeki imar yolsuzluğu iddialarıyla ilgili Merkez Yürütme Kurulu'nun MYK raporunu açıklamasının ardından, parti genel merkezinin karşısında bulunan Gazeteciler Cemiyeti'nde basın toplantısı düzenledi. 
     Sarıgül, Gazeteciler Cemiyeti binasına gelirken, gazetecilere, ''Bu sokağa biraz erken geldik. Daha sonra yine geleceğiz'' dedi. 
     Basın toplantısında hakkındaki iddiaları kesin bir dille reddeden Sarıgül, CHP Genel Başkanı Baykal ve parti yönetimini eleştirdi. 
     Sav'ın düzenlediği basın toplantısını, ''İktidarı uğruna kardeşlerini, evlatlarını boğazlatan Osmanlı sultanlarının fermanı gibiydi'' diye niteleyen Sarıgül, hukuksuz, mesnetsiz ve siyasi geleneğe aykırı bir siyasi kıyım kampanyasıyla karşı karşıya olduğunu savundu. 
     Baykal'ın son yerel seçimler öncesinde kendisine övgüler yağdırarak, diğer adaylara örnek gösterdiğini anlatan Sarıgül, ''Aradan ne geçti de genel merkezimiz bu tutum ve davranışlar içine girdi CHP yönetiminin benimle ilgili komisyon kurması son derece hazindir ve utanç vericidir'' diye konuştu. 
     
     ''SARI GÜLLER AÇACAK'' 

     CHP'nin bayrağını yükseltmek için ülkenin dört yanını dolaştığını dile getiren Sarıgül, şunları söyledi 
     ''Korkunun ecele faydası yoktur. Halkın değişim ve yenileşme isteği CHP'nin kapılarına dayanmıştır. Hiç kimse halkın gücüne ve halkın isteğine karşı koyamayacaktır. Halktan kopuk, halkla arasında güven ve itibar, gönül bağı kopmuş anlayışın ayakta kalması mümkün değildir. Sorun Sarıgül sorunu değildir, halkın bugünkü CHP yönetiminden desteğini çekmesi sorunudur. 
     Şunu unutmasınlar ki, bugünkü CHP yönetimi Sarıgül'ü yok etmeyi ve silmeyi asla ve asla başaramayacaktır. Halkın gönlündeki CHP'nin tabanından gelen değişim ve yenileşme adına binlerce Sarıgül, Türkiye'nin her tarafında açacaktır.'' Mustafa Sarıgül, belediyeden çıkar elde etmek isteyenlere karşı her zaman ''dik durduğunu'' ifade ederek, ''Şişli Belediyesi'nde adamı olanın işi yapılmaz hak edenin işi yapılır'' dedi. 
     
     ''GÜNÜN BİRİNDE GELECEĞİM'' 

     Hakkındaki raporu görmeden basının karşısına çıktığını belirten Sarıgül, kendinden emin olduğunu vurguladı. Sarıgül, ''Ben büyük bir mücadelenin başlangıcı içerisindeyim. Göğsümü gere gere, ayağımı vura vura halkımızın desteğiyle geleceğim. Ama şöyle oldu Beni bu sokağa biraz erken çağırdılar. Ben, günün birinde bu sokağa mutlaka geleceğim'' diye konuştu. 
     CHP yönetiminin belge ve bilgi sahibi olmadan üzerine gittiğini ifade eden Sarıgül, ''Sayın Genel Başkan Baykal hakkında da banka dekontları konuşuldu. Bunlar doğrudur demiyorum ama isterdim ki Genel Başkan hakkında da komisyon kursunlar'' diye konuştu. 
     Sarıgül, şöyle devam etti 
     ''Beni şantajlarla, tehditlerle, içi boş laflarla yıldıramayacaklar. Mahçup olacaklar. Deniz Baykal'ın ne kadar şerefi varsa, Sarıgül'ün şerefi ondan ağırdır. Ben, delikanlısının mert, rüzgarının sert olduğu yerden geliyorum. Beni durduramazlar. Bu güç benim gücüm değil, halkın gücüdür.'' 
     
     ''CHP'Yİ GÖNLÜMDEN SİLEMEZLER'' 

     Daha sonra gazetecilerin sorularını yanıtlayan Sarıgül, parti içi muhalefetle temaslarının sürdüğünü ve 70'in üzerinde milletvekiliyle görüştüğünü kaydetti. 
     Siyasi mücadelesinin CHP çatısı altında sürüp sürmeyeceğine ilişkin soruya da Sarıgül, ''CHP'liyim. Beni kağıt üzerinde CHP'den koparmaya çalışırlar ama gönlümden koparamazlar'' dedi. 
     Sarıgül, hakkındaki rüşvet iddialarına ilişkin soruya ise ''Parayla işimiz olmaz, itibarla işimiz olur'' yanıtını verdi. 
     Sarıgül, Maslak'taki inşaatta imar yolsuzluğu iddialarını yanıtlamak için, eski Eczacıbaşı ilaç fabrikasının bulunduğu yerde yapılan binanın önünde yarın saat 11.00'de basın toplantısı düzenleyeceğini açıkladı. 
     
</TEXT>
</DOC>
