<DOC>
<DOCNO> 253898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo24.html </URL>
<DATE> 2004/07/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İbrahim Kutluay, Yunanistan'da Olimpiyat ateşini taşıyacak... 
</HEADLINE>
<TEXT>

     Milli basketbolcu İbrahim Kutluay, Yunanistan'da 2004 Atina Olimpiyat Oyunları Meşale Koşusu'na katılacak. 
     Basketbol Federasyonu'ndan yapılan açıklamaya göre, A Milli Basketbol Takımı Kaptanı İbrahim Kutluay'a, Yunanistan Olimpiyat Komitesi'nden 13 Ağustos'ta Atina'da meşaleyi taşıması için teklif geldiği vurgulanarak, konuyla ilgili resmi yazının, organizasyon komitesi sorumlularından Penny Mikelopolou imzasıyla bugün federasyona ulaştığı bildirildi. 
     Açıklamada, o tarihte kampta olacak milli takımın kadrosunda bulunan İbrahim Kutluay'a bu organizasyon için izin verilmesi ricasıyla gönderilen metne, federasyondan onay geldiği kaydedildi. 
     Ülkerspor'da forma giyen milli takım kaptanı İbrahim, 13 Ağustos sabahı kamptan ayrılarak, organizasyonda Atina'da yerini alacak. 
     
</TEXT>
</DOC>
