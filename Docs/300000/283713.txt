<DOC>
<DOCNO> 283713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun42.html </URL>
<DATE> 2004/10/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Verheugen'den AP'ye KKTC için yavaşlık suçlaması 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, KKTC'ye yönelik mali yardım konusunda Avrupa Parlamentosu'nu AP yavaş davranmakla suçladı. 
     AP genel kurul oturumunda konuşan Verheugen, ''Kıbrıs'ta BM planıyla ilgili referandum sonrası oluşan zarar ve ziyan hala tamir edilebilir. Kıbrıslı Türklere mali yardım konusunda yavaş davranıldığı için sitemkarım'' dedi. 
     Türkiye'nin üyeliği konusuna şüphe duyanları da eleştirmek istediğini belirten Verheugen, ''Türkiye'nin üyeliğinin Avrupa sosyal projesine zarar vereceği yolundaki iddialar doğru değil. Ankara'nın üyeliğinin, her iki tarafın da yararına olacağını ileride herkes görecek'' diye konuştu. 
     Kıbrıs'ta BM barış planıyla ilgili yapılan referandumda, Türk kesiminin ''evet'' Rum kesimininse ''hayır'' demesinden sonra, AB Konseyi KKTC üzerindeki ekonomik izolasyonun kaldırılmasına karar vermişti. 
     AB Konseyi'nin bu kararından sonra harekete geçen AB Komisyonu, KKTC'ye 259 milyon dolar mali yardım yapılması ve KKTC'nin tarım ürünlerini ihraç etmesine olanak sağlayan bir tüzük hazırlamıştı. 
     AP Dışişleri Komisyonu, dün akşam yapılan oylamada tüzüğün en kısa zamanda genel kurulda tartışılarak oylanmasını kabul etmişti. 
     AP içinde özellikle Rum ve Yunan parlamenterler, tüzüğü geciktirmek ve mali yardımın yöntemini istedikleri biçimde değiştirmek için çaba gösteriyor. 
     
</TEXT>
</DOC>
