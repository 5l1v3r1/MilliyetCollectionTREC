<DOC>
<DOCNO> 292579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/theper.html </URL>
<DATE> 2004/11/27/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Paranoyam ilerliyor mu ne 
</HEADLINE>
<TEXT>


Gencecik bir üniversite öğrencisi, kaç para ettiğini bilemediğim bir cep telefonu için trenden atılıp öldürüldü. 
Cebinde üç milyon lirayla dolaşan ve ekmek parası için canını dişine takan bir işçimiz bu üç milyon TL'si ve beş para etmez bir cep telefonu için gözleri kör olana kadar dövüldü. 
Mendil satarak üç beş kuruş kazanmaya çalışan bir ilköğretim öğrencisi cebindeki iki milyon TL için altı çocuk tarafından bıçaklandı. Her bir saldırgana 330.000 TL para düşer. 
Bir insanın canı bu kadar ucuzlamışsa çoluğumuz çocuğumuz büyük tehlike içinde demektir. Bu bir tahmin değil, gerçek. Okula giden çocuklarıma uzun uzun tembih ediyorum Görünür biçimde cep telefonunu kullanma... Elindeki parayı açıkta sayma... Çantanı beline dola... Devamlı arkandan gelen biri varsa, oyalan ki seni geçsin, takip edilmediğine emin ol, vs, vs. Anlayacağınız ben manyaklaştım, çocuklar da bana bakıp paranoyak oldu. 
Bunu ben yapmadım, yöneticiler, toplumu korumakla görevli olanlarla müeyyide uygulaması gerekenler yaptı. Yani onlar görevlerini yapmadı. Korunması gereken vatandaşın yanında olmadılar, hep suçludan yana oldular. 
Suçluların sırtı okşanmakla suç önlenmez. Suçun yapılmasını önlemeli ve suçluyu cezalandırmalıdır. 



</TEXT>
</DOC>
