<DOC>
<DOCNO> 283784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy09.html </URL>
<DATE> 2004/10/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Unakıtan ''2005'te cari açık 2004'e göre daha az olacak'' 
</HEADLINE>
<TEXT>

     Maliye Bakanı Kemal Unakıtan, ''2005 yılında cari açık yüzde olarak 2004 yılına göre daha az olacak'' dedi. 
     Unakıtan, 2005 Mali Yılı Bütçe Kanunu Tasarısı'nı TBMM Plan ve Bütçe Komisyonu'na sunduktan sonra gazetecilerin sorularını yanıtladı. Bir soru üzerine vergi indirimlerinin 2005'den itibaren yürürlüğe girmesi için çalıştıklarını belirten Unakıtan, gelir idaresinin yeniden yapılandırılmasına ilişkin kanun taslağının da Başbakanlığa sunulduğunu, bunu en kısa sürede yasalaştırmaya çalışılacağını söyledi. Kemal Unakıtan, ''IMF'nin bu konudaki çekinceleri dikkate alındı mı '' şeklindeki bir soruya, ''her şey dikkate alındı'' yanıtını verdi. 
     Gelecek yılın cari açığının ne olacağına ilişkin bir soru üzerine Unakıtan, bu konuda rakam veremeyeceğini bildirerek, ''2005 yılında cari açık yüzde olarak 2004 yılına göre daha az olacak'' dedi. 
     Unakıtan, kamu maliyesi alanındaki politikaların belirlenme sürecinde mali disipline gerekli hassasiyet gösterilirken yapısal sorunların çözümüne de önem verilmesi gerektiğini belirtti. 
     Unakıtan, 2005 Mali Yılı Bütçe Kanunu Tasarısı'nı Plan ve Bütçe Komisyonu'nu sunuş konuşmasında, tasarıda, mali disiplinin sürdürülmesi ve bütçe hedeflerine ulaşılabilmesi amacıyla gerekli önlemlere yer verildiğini söyledi. 
     Geçen yıllardan farklı olarak gerek bütçe kanununun metninde gerekse ekli cetvellerde önemli değişiklikler yapıldığını bildiren Unakıtan, özel gelir-özel ödenek uygulamalarına büyük oranda son verildiğinden, ilgili kamu kurum ve kuruluşlarının özel gelirlerinin bütçeye dahil edildiğini belirtti. 
     Bu gelirler karşılığında, kamu hizmetlerini yürütebilmeleri için ilgili kurumların bütçelerine ödenek konulduğunu ifade eden Unakıtan, bu durumun, özel geliri olan bakanlıkların bütçe ödeneklerinde belirgin bir artışa yol açtığını bildirdi. 
     Bütçe ile doğrudan ilişkili olmayan maddelerin ilgili kanunlarına taşınması sayesinde, bütçe yapısının Anayasa'ya uygun hale getirildiğini, madde sayısının geçen yıla göre azaldığını ve madde içeriklerinde de değişiklik yapıldığını anlatan Unakıtan, sözlerini şöyle sürdürdü 
     ''Hükümetin teknolojik gelişmelere verdiği önemin bir göstergesi olarak, ilk defa bu bütçede araştırma ve geliştirme projelerinde kullanılmak üzere ayrı bir ödenek ayrılmıştır. 
     Yine, son yıllarda transfer ödeneklerinin Maliye Bakanlığı ya da Hazine Müsteşarlığı'nın bütçesi yerine doğrudan ilgili oldukları kurumların bütçelerine konulması yönünde bir anlayış benimsenmiştir. Bu anlayışın bir sonucu olarak, tarımsal destekleme ödenekleri Hazine Müsteşarlığı'nın bütçesi yerine Tarım ve Köyişleri Bakanlığı'nın bütçesine konulmuştur.'' 
     
     MEMUR MAAŞLARI 

     Bütçe tasarısındaki yatırım, taşıt alımı, Hazine garantili borç imkan limiti, dış borçlanma imkanları ile satın almaya ilişkin düzenlemelere de değinen Unakıtan, memur aylıkları için öngörülen artış oranının da ''düşük maaş alana daha yüksek, yüksek maaş alana ise daha düşük oranda yansıyacak şekilde bütçe imkanları ve enflasyon hedefleri dikkate alınarak belirlendiğini'' söyledi. 
     Unakıtan, 2005 yılında en düşük maaşın ortalama ve kümülatif bazda yüzde 12.1 oranında, en yüksek maaşın ise ortalama bazda yüzde 9.1, kümülatif bazda yüzde 8.1 oranında artacağını belirtti. Unakıtan, ''2005 yılı için tüketici fiyatlarında öngörülen artışın ortalama yüzde 9.6, kümülatif olarak ise yüzde 8 olduğu dikkate alındığında devlet memuru aylıklarında yapacağımız artışın enflasyon oranının üzerinde olduğu görülmektedir'' dedi. 
     Unakıtan, memur emeklilerinin maaşlarının da yıllık kümülatif yüzde 12.5 ila yüzde 8.4 arasında değişen oranda artacağını, 1991 ve izleyen yıllarda memurluğa başlayan yaklaşık bir milyon çalışana da ilave bir derece verileceğini belirtti. 
     
     VERGİ POLİTİKASI 

     Unakıtan, kamu maliyesi alanında en önemli konulardan birisinin vergi politikası ve vergi yönetimine ilişkin olarak alınan kararlar olduğuna dikkati çekti. Unakıtan, bu kararların bir yandan vergi sistemini şekillendirerek kamu maliyesinin performansını etkilerken aynı zamanda makroekonomik istikrarı da doğrudan ilgilendirdiğine işaret etti. 
     Unakıtan, sözlerini şöyle sürdürdü 
     ''Kamu maliyesi alanındaki politikaların belirlenme sürecinde mali disipline gerekli hassasiyet gösterilirken yapısal sorunların çözümüne de önem verilmelidir. Bu kapsamda kamu maliyesinde özellikle son iki yıldır gösterilen dikkat çekici başarılar ile yetinmeyip yaşanan 'mali toparlanmanın' kalıcılığı ve kalitesine dönük girişimlerde bulunma zamanı gelmiştir. 
     Vergi sistemi ve mali toparlanmanın kalıcılığı-kalitesi bağlamında iki husus öne çıkmaktadır. Birinci olarak kayıtdışılığı azaltmaya dönük, basit, geniş tabanlı ve düşük oranlı bir vergi sistemi, ikinci olarak ise etkin bir vergi idaresi oluşturulması gerekmektedir.'' Vergi sistemine ilişkin benimsedikleri vizyonun, ''anlaşılabilir ve saydam bir vergi mevzuatı, öngörülebilir bir vergi yükü ve etkin bir vergi idaresi'' ilkelerini içerdiğini kaydeden Maliye Bakanı Unakıtan, bu ilkelerin hayata geçirilmesinin kayıtdışı ekonominin kayda alınması ve yatırım ortamının iyileştirilmesi açısından da önem taşıdığını vurguladı. 
     Kayıtdışılığa yol açan sorunların karmaşık bir yapıya sahip olduğunu, sistematik ve çok yönlü bir yaklaşımla ele alınması gerektiğini belirten Unakıtan, benimsedikleri vergi sisteminin ana ilkelerinin hayata geçirilmesi ve düşük oranlı-geniş tabanlı bir vergi sisteminin oluşturulmasının zorunluluğuna dikkati çekti. 
     Unakıtan, bu konuda bir diğer önemli noktanın ise etkin bir idareye duyulan ihtiyaç olduğunu, kamu hizmetlerinin kalitesinin her zamankinden daha önemli hale geldiğini belirtti. Devletin temel fonksiyonlarından olan vergicilik açısından da bu anlayışın geçerli olduğunu kaydeden Unakıtan, bu nedenle vergi idaresinin vatandaşa daha iyi hizmet sunabilen bir yapı ve anlayışa kavuşturulmasının gereğine işaret etti. Unakıtan, bu çerçevede Gelirler Genel Müdürlüğü'nün yeniden yapılandırılmasını düzenleyen tasarının önümüzdeki günlerde TBMM'ye sunulacağını bildirdi. 
     
     VERGİ BARIŞI 

     Unakıtan, Türkiye'nin vergilendirme açısından kapsamlı bir yeniden yapılanma süreci içinde bulunduğunu da işaret ettiği konuşmasında, bu süreç çerçevesinde öncelikle kısa vadede ekonomik politikalarla çelişen vergi düzenlemelerinin ortadan kaldırılmasının hedeflendiğini ve bu kapsamda mali milat uygulamasının kaldırıldığını hatırlattı. Bu düzenlemenin hemen ardından da ekonomide güven ortamını sağlamak, mükellefler ile idare arasındaki ihtilafları çözmek ve yıllardan beri bikirmiş borç tutarlarını tahsil edilebilir hale getirmek için Vergi Barışı'nın hayata geçirildiğini belirten Unakıtan, ''memnuniyetle ifade etmek isterim ki Vergi Barışı Projesinden Eylül 2004 sonu itibariyle tahminlerimizi de aşarak 4.7 katrilyon liralık tahsilat yapılmıştır'' dedi. 
     Vergi sistemindeki değişim sürecinin son aşamasında, vergi sistemindeki yapısal sorunların giderilmesi ve vergi idaresinin çağdaş ve etkin bir yapıya kavuşturulmasının hedeflendiğini kaydeden Maliye Bakanı Unakıtan, bu kapsamda yapılan yasal değişiklikleri, getirilen teşvikleri ve teknolojik yenilikleri anımsattı. 
     Unakıtan, Gelirler Genel Müdürlüğü'nün daha etkin ve mükelleflere daha iyi hizmet veren bir gelir idaresi haline getirilmesi hedefi çerçevesinde Vergi Daireleri Otomasyon Projesi'nin VEDOP ikinci aşamasına dönüm çalışmaların 15 Nisan 2004 itibariyle başlandığını da anımsatarak sözlerini şöyle sürdürdü 
     Bu proje ile kayıt dışı ekonominin kayıt altına alınması için veri ambarı oluşturulması, elektronik ortamda beyanname alınması, çağrı merkezi kurulması, diğer kurum ve kuruluşlarla veri paylaşımına imkan veren alt yapının oluşturulması, mevcut otomasyon altyapısının kapsamının genişletilmesi sağlanacaktır. 
     Sözkonusu proje kapsamında tam otomasyona geçmiş vergi dairesi mükelleflerinin elektronik ortamda beyanname, bildirim ve eklerini göndermelerine ilişkin uygulama 1 Ekim 2004 tarihinde başlatılmıştır. E-beyanname uygulaması ile şu anda başta KDV Beyannamesi ve Muhtasar Beyanname olmak üzere bir çok beyanname çeşidi elektronik ortamda alınabilmektedir. 1 Ocak 2005 tarihinden itibaren ise yıllık gelir ve kurumlar vergisi beyannamelerinin elektronik ortamda gönderilmesi uygulamasının başlatılması hedeflenmektedir.'' 
     
     2005 VERGİLERİ 

     Maliye Bakanı Unakıtan, 2005 yılı bütçesinde konsolide bütçe gelirlerinin 138.9 milyar YTL, vergi gelirleri ise 119 milyar YTL olarak öngörüldüğünü, bununla birlikte 2005 yılında 12.5 milyar YTL tutarında vergi iadesi yapılması öngörüldüğünden, vergi iadeleri hariç konsolide bütçe gelirlerinin 126.3 milyar YTL olacağını anlattı. 
     Her yıl olduğu gibi 2005 yılı bütçesinde yer alan tahminlerin yapılması sırasında ekonominin makro çerçevesine ilişkin olarak ortaya konulan büyüme, enflasyon oranı, dış ticaret rakamları ve benzeri ekonomik göstergeler esas alındığını ve geleneksel tahmin yöntemleri kullanıldığını belirten Maliye Bakanı Unakıtan, 2005 yılı gelir tahminleri açısından birkaç noktayı vurgulamak istediğini bildirerek, şunları söyledi 
     ''Birinci olarak, kurumlar vergisi tahmini yapılırken kurumlar vergisi oranında gerçekleştirilecek 3 puanlık indirimin yol açacağı etki dikkate alınmıştır, ikinci olarak ise özel gelir-özel ödenek konusunda yaptığımız yeni düzenleme sonrası, bütçemizin saydamlığı artarak daha önceki yıllarda bütçe tahminleri içersinde yer almayan özel gelirler, konsolide bütçe gelirleri içerisine alınmıştır. Önceki yıllarda, bu türden gelirler yıl içerisinde gerçekleşerek, belirli kurumlar tarafından özel gelir-özel harcama uygulaması çerçevesinde kullanılmaktaydı ve bütçe tahminleri yapılırken dikkate alınmamaktaydı. 2005 yılı bütçesi ile bu uygulama kaldırılarak, söz konusu tutarlar hem gelir hem de ödenek açısından bütçe içerisine alınmıştır.'' 
     
     ''2003'TE ULAŞILDI 2004'TE DE ULAŞILACAKTIR'' 

     Unakıtan, uyguladıkları maliye politikasının temel önceliğinin, mali disiplini sağlayarak makro ekonomik istikrarı koruyacak faiz dışı fazlayı vermek ve kamu borç stokunu makul seviyeye indirmek olduğunu da söyledi. ''Titizlikle uygulanan bu politika sayesinde 2003 yılında hedeflere ulaşıldı, 2004 yılında da zorlanmadan ulaşılacaktır'' diyen Unakıtan, şunları kaydetti 
     ''2005 yılı için de makro ekonomik hedeflere uygun olarak, bütçe açığının GSMH'ya oranını yüzde 6.1'e indiren, faiz yükünü hem nominal hem de reel olarak azaltan, yatırımlarda yüzde 37 reel artış öngören, çalışanlarımızı ve emeklilerimizi enflasyona ezdirmeyen, iç ve dış piyasalara güven veren bir bütçeyi takdim ediyorum. 
     İktidara geldiğimiz ilk günden itibaren sosyal, siyasi ve ekonomik alanda yeni bir anlayışa dayanan bir reform süreci başlattık. Milletimizin özveriyle desteklediği bu sürecin olumlu sonuçlarını hep beraber görmeye başladık. 
     Ekonomimiz 2002 ve 2003 yıllarında gerçekleşen yüksek büyüme oranlarından sonra 2004 yılının ilk yarısında dünyanın en hızlı büyüyen ekonomilerinden biri haline gelmiştir. Ayrıca, yaklaşık 30 yıl aradan sonra yeniden tek haneli enflasyon oranlarıyla karşılaştık.'' Unakıtan, ''ilk olma özelliği taşıyan birçok başarının arkasında büyük bir inanç ve gayretle yürüttükleri reform niteliğindeki icraatların yattığını'' savunurken, en büyük desteği milletin güveninden aldıklarını, bu güvene bundan sonra da layık olmaya gayret edeceklerini söyledi. 
     ''Hükümet olarak milletimizden aldığımız destekle başlattığımız ve milletimizin yararına olduğundan şüphe etmediğimiz bu süreci güçlendirerek devam ettirmeye kararlıyız'' görüşünü dile getiren Unakıtan, şöyle konuştu 
     ''Elde edilen başarıları yeterli görüp rehavete kapılmıyoruz. Hiç kimse de rehavete kapılmasın. Aksine, kazanımların kalıcı hale getirilmesi açısından önemli bir dönemeçte bulunduğumuz 2005 yılında, geçmişte yaşadığımız sıkıntıları tekrar yaşamamak, tekrar dibe vurmamak için milletçe çok dikkatli olmalı ve aynı azim ve gayretle çalışmaya devam etmeliyiz. 
     Yakaladığımız bu başarının geri dönülmez biçimde kalıcı hale getirilmesinin temel şartlarından biri de mali disiplinin devam etmesidir.'' Geçmişin kriz ve kaos ortamına dönülmemesi için vatandaşların verdiği desteğin devam edeceğine inandıklarını kaydeden Unakıtan, Türk Milleti'nin kültür birikimi, jeopolitik konumu, genç ve dinamik nüfusu ile büyük bir potansiyele sahip dolduğunu, bu potansiyelin önündeki engeller kaldırıldığında AB'ye tam üyelik dahil çağdaş uygarlık seviyesine ulaşma hedefinde önemli bir aşama daha kaydedileceğini belirtti. 
     Unakıtan, 2005 bütçesi vesilesiyle, Türk Milleti'ne büyük bir isabetle çağdaş uygarlık seviyesine ulaşma hedefini gösteren Cumhuriyet'in kurucusu Ulu Önder Atatürk'ü saygı ve rahmetle andığını dile getirdiği konuşmasını, bütçenin hayırlı olması dileğiyle tamamladı. 
     
</TEXT>
</DOC>
