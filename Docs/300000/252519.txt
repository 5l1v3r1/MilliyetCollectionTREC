<DOC>
<DOCNO> 252519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur17.html </URL>
<DATE> 2004/07/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Doğubeyazıt'ta yıkılanlar bilimsel ölçülere göre ev sınıfına girmiyor" 
</HEADLINE>
<TEXT>

     Jeofizik Kurumu Derneği Genel Başkanı Prof. Dr. Ahmet Ercan, Ağrı'nın Doğubayazıt İlçesi'nde meydana gelen depremde yıkılan konutların, bilimsel ölçülere göre ''ev sınıfına girmediğini'' belirtti. 
     Prof. Dr. Ercan, yaptığı yazılı açıklamada, Doğubeyazıt İlçesi'nde meydana gelen depremde Yığınçalı Köyü'nde yıkılan konutların, çamur harcıyla yığma taşlardan yapılmış, deprem güçlerine hiç dayanıklı olmayan yapı türünde olduğunu bildirdi. 
     Depremin öncülerinin olmadığını ancak, artçıların birkaç ay sürebileceğini ifade eden Ercan, şunları kaydetti 
     ''Deprem kuzey-batı, güney-doğu doğrultulu, Doğubeyazıt-Ağrı kırık kuşağı üzerinde oluşmuştur. Bu kuşağın doğusunda Ağrı Açılma çatlağı, batısında Balık Gölü kırığı yer alır. Bu kırıklar, İran-Azerbaycan'dan gelip Kars'a, Ermenistan ve Gürcistan'a doğru uzanır. Bu bölgedeki kırıklarda yürüme baskın olarak Kuzey-Anadolu kırığına uyumlu olup, sağ yönlüdür. 
     Bölgede son deprem, 2 Nisan 1976'da 4.8 büyüklüğünde olup, 5 kişi ölmüştür. Doğuda depremler göreceli olarak daha derin olmasına karşın, Batı Anadolu'ya göre yapı niteliği daha kötü olması nedeniyle ölüm daha çok olmaktadır.'' Türkiye'de ortalama deprem yıkıcılığının 5.5 büyüklüğünde olmasına karşın, Doğu Anadolu'da 4.5 büyüklüğündeki depremin bile ölümcül olduğuna dikkati çeken Ercan, şöyle devam etti 
     ''Meydana gelen deprem, Türkiye yıkıcı deprem büyüklüğü ortalamasının 6'da biridir. Çıkan enerji orta boy bir hortum enerjisine denktir. Bir atom bombası enerjisinden 400 kat küçüktür. Türkiye'de bu büyüklükte bir depremin ölümcül olmaması için kişi başına yıllık gelir düzeyinin 22 bin dolar olması gerekiyor.'' Yıkılan konutların, bilimsel ölçülere göre ev sınıfına girmediğini vurgulayan Ercan, ölümlerin nedeninin yoksulluk ve kötü yapılaşma olduğunu ifade etti. 
     Ercan, şu görüşlere yer verdi 
     ''Türkiye yoksulluktan kurtulmadıkça depremin adı ölüm olacaktır. Yeni depremler, yeni ölümlerle gelecektir. Bu yazgı değil, değişemez gerçektir. Türkiye ekonomisinin dışa bağımlı olması ve kısa sürede yaşam koşullarının iyileşmesi beklenmemektedir. 
     Tüm Türkiye'de sağlam yapılaşma girişimi başlatılarak, A sınıfı konutları kentten köylere dek yenilenmelidir. Deprem durdurulamaz ancak, ölümü durdurmak elimizde. Bu, cumhuriyetin anayasal görevidir. Toplu konut yapılsın.'' 
     
</TEXT>
</DOC>
