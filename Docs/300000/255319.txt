<DOC>
<DOCNO> 255319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun22.html </URL>
<DATE> 2004/07/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
KKTC'de erken seçim reddedildi 
</HEADLINE>
<TEXT>

     KKTC'de koalisyon hükümetinin büyük ortağı Cumhuriyetçi Türk Partisi'nin CTP , Eylül ayı sonunda erken seçime gidilmesi yönünde yaptığı yasa önerisi, Meclis Hukuk ve Siyasi İşler Komitesi'nde reddedildi. 
     Koalisyonun küçük ortağı Demokrat Parti DP ise Cumhuriyet Meclisi başkanlığına, Cumhuriyet Meclisi seçim tarihinin, Seçim ve Halkoylaması yasasına bakılmaksızın Meclis tarafından saptanmasını içeren yeni bir yasa önerisi sundu. 
     CTP Milletvekili Sonay Adem başkanlığında yapılan Hukuk ve Siyasi İşler Komitesi toplantısına milletvekilleri yoğun ilgi gösterdi. Yaklaşık bir saat süren toplantıda, CTP'nin sunduğu, Eylül ayı sonunda erken seçime gidilmesi önerisi, ana muhalefet Ulusal Birlik Partisi'nin UBP 4, DP'nin 1 olan üyelerinin ''hayır'' oyu vermesiyle reddedildi. Komitede CTP'nin 4 üyesi bulunuyor. 
     
     SERDAR DENKTAŞ'IN AÇIKLAMASI 

     DP Genel Başkanı, Dışişleri Bakanı ve Başbakan Yardımcısı Serdar Denktaş, toplantıdan sonra, parti olarak erken seçimlerin Nisan ayında cumhurbaşkanlığı seçimiyle birlikte yapılmasını arzu ettiklerini söyledi. 
     Serdar Denktaş, ''Güvensizlik oylamasının da gündemde olduğunu düşünerek, 26 rakamını sağlayacak yeni bir hükümet arayışı içine girmek gerektiğini'' söyledi. 
     CTP Genel Sekreteri Ferdi Sabit Soyer de, ''gelinen aşamada güvensizlik önergesi kabul edilmese de 23 rakamlı bir hükümetin devam edemeyeceğini'' ifade ederek, ''Bu durumda hükümetin istifa etmesinin de söz konusu olabileceğini'' kaydetti. 
     Gelinen aşamayı partinin yetkili organlarında değerlendireceklerini belirten Soyer, DP'nin verdiği yeni seçim önersine olumlu oy vereceklerini bildirdi. 
     UBP Genel Sekreteri Salih Miroğlu da, erken seçim önerisini, hükümet ortakları arasında erken seçim tarihi konusunda bir mutabakat olmadığı ve kendileriyle de bu konuda istişarede bulunulmadığı gerekçesiyle reddettiklerini söyledi. 
     Bu arada, KKTC Cumhuriyet Meclisi'nde yarın, UBP'nin hükümet aleyhine verdiği güvensizlik önergesi üzerinde görüşme yapılacak. Önergenin oylamasıysa 17 Temmuz Cumartesi günü yapılacak. Hükümetin düşmesi için, genel kurulda salt çoğunluk olan 26 milletvekilinin oyu gerekiyor. 
     Genel kurulda, CTP-DP koalisyon hükümetinin 23, hükümeti destekleyeceğini açıklayan Toplumcu Kurtuluş Partisi'ninse TKP 1 milletvekili bulunuyor. 
     UBP'nin 18, güvensizlik önergesinde destek oyu vereceğini açıklayan BDH'nin 4, Yeni Parti'nin 1 milletvekili var. DP'den istifa eden bağımsız iki milletvekili de önergeye destek veriyor. Birleşik Kıbrıs Partisi BKP milletvekili İzzet İzcan'ın oyu, güvensizlik oylamasında belirleyici olacak. 
     
</TEXT>
</DOC>
