<DOC>
<DOCNO> 292284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/oztrak.html </URL>
<DATE> 2004/11/26/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Eğitimin stratejik önemi 
</HEADLINE>
<TEXT>


AB ile tam üyeliğe giden yolda yeni bir dönemece yaklaşıyoruz. Karşı taraftan gelen son açıklamalara baktığımızda bu sürecin hiç de kolay olmayacağı anlaşılıyor. 
AB kamuoyunun Türkiye karşısındaki olumsuz tavrı çeşitli faktörlere bağlanabilir. Kanaatimce bunlar arasında en önemli unsurlardan biri de Türkiye'nin gelir düzeyidir. 2003 yılında fert başına gelirimiz yeni on üye dışındaki 15 ülkenin ortalamasının yaklaşık dörtte biri. Yeni üye 10 ülkenin ortalamasının ise yarısı. Bu fark kapandıkça AB ülkelerinin yurttaşlarının, ödedikleri vergilerin yeni üye olan daha düşük gelirli bir ülkenin kalkınmasında kullanılacağı ve kendilerine verilecek kamu hizmetlerinin yeterince artmayacağı, refah kaybına uğrayacakları endişesi ve Türkiye'nin üyeliğine karşı direnç azalacaktır. 
Kişi başına gelirimizin AB ortalamasına yaklaşma hızını belirleyecek unsurlar nelerdir Dünya deneyimlerine baktığımızda hızlı büyümenin iki farklı biçimde gerçekleştiğini görüyoruz. Üretimde toplam verimlilik artışları 2. Dünya Savaşı sonrasında Avrupa ve Japonya'da etkili olurken, son dönemin büyüme şampiyonu Asya ülkelerinde sermaye ve iş gücü kullanımının artırılması büyümede belirleyici olmuş. 
Bu farklı gelişme biçimleri dört faktörle açıklanıyor 1 . Ülkelerin başlangıçta kişi başına gelirleri gelişmiş ekonomilerdekine ne kadar yakınsa üretimde sermayeyi daha yoğun kullanarak aradaki farkı kapatmak zorlaşıyor. Bu nedenle Avrupa ve Japonya'nın hızlı büyümesinde toplam verimlilik artışı ön plana çıkarken, Asya'da sermaye yoğunluğunun artması belirleyici olmuş. Çalışma çağındaki nüfusun artışının devam ettiği Asya ekonomilerinde istihdam artışları büyümede belirleyici olurken, nüfusu durağanlaşmış Avrupa ve Japonya'da bu etki görülmüyor. İşgücünün eğitim seviyesi ise Avrupa ve 
Japonya'da yeni teknolojilere uyumu hızlandırarak toplam faktör verimliliğini artıran en önemli unsurlardan biri oluyor. Son olarak 1950'lerde Avrupa'da gelişmiş bir piyasa ekonomisinin varlığına karşılık Japonya'da ve 1960'larda Asya'da devletin ekonomiye ciddi müdahalesi söz konusu. Devletin yoğun müdahalesi olan ekonomilerde sermaye kullanımındaki artışların belirleyiciliği öne çıkarken, ekonomide yenilik ve etkinlik artışları geri planda kalıyor. 
Türkiye'nin şu andaki durumuna bakıldığında fert başına gelirin AB ortalamasına göre oldukça düşük olduğu, AB ülkelerinin tamamında nüfusun durağanlaşmasına karşın, bizde çalışma çağındaki nüfus artışının oldukça uzun bir süre devam edeceği ve istihdam edilen nüfus oranının düşük olduğu, işgücünün eğitim seviyesinin AB ortalamasının oldukça altında kaldığı ve modern piyasa koşullarına geçişte, yeni katılan üyelerin önemli bir kısmından çok daha ileride olmakla birlikte, önemli dönüşümleri gerçekleştirme aşamasında olduğumuz görülüyor. 
Türkiye'nin AB ile gelir farklılıklarını kapatma sürecinde, atıl işgücünün varlığı ve istihdam çağındaki nüfusun artışı büyümeyi Asya'da olduğu gibi istihdamı artırarak hızlandırabileceğimizi gösteriyor. İşgücünü üretim sürecine sokabilmek için iç tasarrufların ötesinde, ciddi yabancı sermaye gerekiyor. AB üyelik sürecindeki ilerleme hızımıza bağlı olarak, Türkiye'de üretim yapma koşullarının kendi ülkelerinden farklı olmadığı yönündeki algılaması güçlenen yabancı sermayenin ülkemize girişi hızlanacaktır. Ancak hem eğitim yatırımlarının büyüklüğü hem de eğitim seviyesi olarak, AB ülkelerine göre oldukça gerideyiz. Bu durum bizi bir yandan ucuz emek ülkesi olmaya mahkum ederken, Avrupa'da da bizim işçilerimizin onların işlerini elinden alacağı endişesini güçlendiriyor. 
Öğretmenler gününü kutladığımız bu haftada yine şiirler ve hamasi konuşmalar dinledik. Ama hem 2004 yılında hem de 2005 programında kamu yatırımları içinde eğitimin payının gerilediğini fark etmedik. Türkiye insan gücündeki artışı sorun olmaktan çıkarıp stratejik bir üstünlüğe dönüştürmek için eğitime ağırlık vermek zorunda. İşgücünün eğitim seviyesini hızla yükseltebilen Türkiye, diğer ülke deneyimlerinden farklı olarak hem toplam verimliliği 
artırarak, hem de atıl işgücünü seferber ederek çok yüksek büyüme hızlarını yakalama imkanına kavuşacaktır. 



</TEXT>
</DOC>
