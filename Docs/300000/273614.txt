<DOC>
<DOCNO> 273614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun39.html </URL>
<DATE> 2004/09/21/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
ABD, Yunanistan'ın silah satış sözleşmesini iptal etti 
</HEADLINE>
<TEXT>

     ABD Dışişleri Bakanlığı Sözcüsü Adam Ereli, Yunanistan'ın, ABD'den aldığı bazı silahları, sözleşme koşullarını ihlal ederek Kıbrıs Rum yönetimine devrettiğini ve bu durumun ABD Dışişleri Bakanlığı tarafından kongreye bildirildiğini söyledi. 
     Ereli, düzenlediği basın toplantısında, Yunan bir gazetecinin sorusu üzerine, ''Geçen hafta ABD Kongresi'ne, Yunanistan Hükümeti'nin ABD'den aldığı bazı silahları izni olmadığı halde Kıbrıs'a Kıbrıs Rum Kesimi devrettiğini bildirdik'' dedi. 
     Bir ülke ABD'den aldığı silahları üçüncü bir ülkeye devrettiğinde ABD Dışişleri Bakanlığı'nın bu konuda kongreye bildirimde bulunmasının Amerikan yasaları gereği olduğunu anlatan Ereli, Kıbrıs'taki 950 Yunan askerinin silahsızlandırılması arayışında olmadıklarını da kaydetti. 
     Ereli, ''Yunanistan'a sağlanan silahlar, belli bir sözleşme altında ve üçüncü ülkelere transfer edilemezler. Yunanistan'dan bir şey yapmasını talep etmedik. Sadece, sözleşme koşullarının ihlal edildiğini söylüyoruz. Bunlar, satış koşullarıydı. Yunanlılar koşullara uymadılar, bu yüzden de kongreye bildirimde bulunuyoruz'' diye konuştu. 
     Yunanistan'ın, Kıbrıs Rum kesimine transfer ettiği silahların türü ve sayısı konusunda elinde bilgi olmadığını belirten Ereli, aynı yönde Ankara için de kongreye bildirimde bulunup bulunulmadığını soran Yunan gazeteciye, ''Bu durumun Türklerle alakası yok. Ankara'nın sözleşme kriterlerini ihlal ettiğine ilişkin bir durum söz konusu değil'' karşılığını verdi. 
     
</TEXT>
</DOC>
