<DOC>
<DOCNO> 261481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/siyaset/axsiy01.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakere tarihi tamam' 
</HEADLINE>
<TEXT>


Belli çevrelerin dedikodu üreterek sanal sıkıntılar doğurmak istediğini belirten Başbakan, AB çalışmalarının son aşamaya geldiğini söyledi 

ÖNDER YILMAZ Isparta 


Başbakan Recep Tayyip Erdoğan, AB ülkeleri devlet adamlarıyla yaptığı temasların ardından Türkiye'nin yıl sonunda müzakare tarihi alacağına inandığını söyledi. 
Erdoğan, Isparta Gülköy Et Entegre Tesisleri'nin açılışında belli çevrelerin dedikodu üreterek sanal sıkıntılar doğurmak istediklerini belirtti. AB'ye üyelik çalışmalarında son aşamaya gelindiğini ifade eden Erdoğan, "5 - 6 Ekim'de rapor açıklanacak. 25 AB ülkesinin kanaati belli olacak. İnanıyorum Türkiye onayı alacak" dedi. 

Mumcu'dan gözlük jesti 
Tören sırasında Erdoğan'ın güneşten rahatsız olması üzerine, Zorlu Holding Yönetim Kurulu Başkanı Nazif Zorlu ile birlikte holdinge ait helikopterle Isparta'ya gelen Kültür ve Turizm Bakanı Erkan Mumcu, kendi gözlüklerini çıkarıp Başbakan'a verdi. Erdoğan da Mumcu'ya gözlüğün markasını ve nereden aldığını sordu. 
Ziyaretler sırasında halkın Erdoğan'ın önünü kesip talepte bulunması ise Emine Erdoğan'ı rahatsız etti. Erdoğan'ın kolundan tutarak "Hadi" diyen Emine Hanım'a, Başbakan "Bir dakika dur" karşılığını verdi. Emine Erdoğan'ın bunun üzerine morali bozuldu. 
Valilik ziyaretinin ardından Erdoğan ve eşi Isparta Milletvekili Sait Armağan'ın kızı İlknur Ülkü Armağan ve Tayfun Arabalı'nın nik h törenine katıldı. 
Ulaştırma Bakanı Binali Yıldırımın oylamasına katılmayan Bursa Milletvekili Ertuğrul Yalçınbayır ve TBMM Başkan Vekili Sadık Yakut, nik h töreninde Başbakan'ın masasına giderek sohbet etti. Erdoğan'ın belediye binası ziyaretinde çatıdan, tulumbalarla gülsuyu sıkılırken, gül yaprakları ve konfetiler atıldı. 

El ele gezdiler 
Erdoğan ve eşi Emine Erdoğan konuşmaların ardından Gülköy Et Entegre Tesisleri'ni birlikte gezdi. Ayaklarına galoş, üstlerine de beyaz önlük giyen çift, salam sucukların bulunduğu bölümden el ele geçti. 
Başbakan, Isparta İl Başkanlığı'nda toplanan kalabalığa yaptığı konuşmada da, CHP lideri Deniz Baykal'ı Irak'ta öldürülen şoförler üzerinden spekülasyon yaparak siyasi rant sağlamakla suçladı. Erdoğan ve eşi, daha sonra Mumcu'nun memleketi Yalvaç'a geçti. Antik Pisidia Antiocheia kentini gezen Erdoğan çifti, aralarında Mumcu'nun oğlu Mehmet Ali Mumcu'nun bulunduğu 160 çocuğun sünnet törenine de katıldı. Erdoğan, oğul Mumcu'ya Cumhuriyet altını taktı. 

Erdoğan'dan sendikacılara dava 

Erdoğan, Sağlık Emekçileri Sendikası SES Kayseri Şube Başkanı Orhan Karakaya ve KESK Dönem Sözcüsü Halil Ünal hakkında AKP'ye hakaret ettikleri gerekçesiyle 8 milyar liralık tazminat davası açtı. KESK'e bağlı SES Sendikası'na üye bir grup memurun 2003'ün temmuz ayında AKP Kayseri İl Binası önünde hükümetin icraatlarını eleştirmek için yaptığı basın açıklaması sırasında Karakaya ve Ünal, "AKP'nin itleri, sattırmayız KİT'leri" diye slogan atmıştı. 


</TEXT>
</DOC>
