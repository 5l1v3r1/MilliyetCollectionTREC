<DOC>
<DOCNO> 277062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/ygokce.html </URL>
<DATE> 2004/10/04/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yaralı Kartal 
</HEADLINE>
<TEXT>



Yaralı, yorgun ve güçsüzler. İnançları sarsılmış, moralsizler. Son umut kırıntılarını da heyecanla, yardımlaşma duygusuyla arıyor, tüm enerjileriyle mücadele ediyor, ama o umudu bulamıyorlar. Beşiktaş, tarihinin en dramatik sürecinden geçiyor. Bir kontratakla yenilen gol... Gerginleşen sinirler, panikleyen adaleler ve iki kırmızı kart. Beşiktaş derbide sezon başından beri en iyi mücadele çizgisini tuttururken, ne savunmada yerleşebiliyor, ne de hücumda rol paylaşabiliyor. 
Dün vasatı aşamayan Trabzonspor karşısında tam sekiz korner atışı yaptılar. Bunların hiçbirinde Carew topa dokunamadı. Hem Carew'in eksikliği, hem de atanların yanlışı... Savunmada direniş var, organizasyon yok. Hücumda gayret var, sonuç yok. 

Önemli yanlış 
Del Bosque'nin de önemli bir yanlışı vardı. Bodo maçının başarılı oyuncusu Ahmed Hassan'ı 66 dakikada kenarda tutup, sağ kanada savunmada da, hücumda da yetersiz ve etkisiz olan Fatih ve Ali Güneş'i koymak ne kadar doğru, bilemiyorum. Carew yüksek hava toplarını indiriyor, yanında adam yok. Ayakla topu kazanıp driplingler yapıyor, pozisyon hazırlamaya çalışıyor, yanında top alıp - verebileceği adamlar yok. Sergen Yalçın üç kişinin baskısı altında top oynamaya çalışıyor. İtiliyor, dürtülüyor. Arkadaşları onu da yalnız bırakıyor. 
Beşiktaş'ta gerginleşen sinirler gereksiz tepkilere dönüşüyor. İşte Çağdaş'ın gördüğü iki sarı kart ve 61. dakikada 10 kişi kalan Beşiktaş... Sergen'in sükunetini kaybedip gördüğü bir başka sarı. İbrahim Toraman'ın atılışı ise hakeme, kendi kaderine ve talihsizliğine isyanın sonucu. Orada Ali Güneş'in düşürülmesi penaltı mı, değil mi, tartışılır. Ali Güneş'in gördüğü aldatmadan sarı kart da tartışılmalı. Toraman'ın hakemi iterek dile getirdiği isyan elbette kırmızı kart. Ama şaşırmamalıyız. Kuddusi Müftüoğlu bu. Kariyerinin başlangıç çizgisinin çok altında ve uzağında. Beşiktaş'ta orta alanın ortası adeta kazılmış bir mezar gibi. Tüm gayretlerine rağmen Ahmet Yıldırım - Okan ya da bir başkası orayı dolduramıyor. Beşiktaş'ı kayba götüren tüm pozisyonlar buradaki korkunç boşluktan kaynaklanıyor. 

Dürüstçe oynandı 
Beşiktaş iyi mücadele etti. Enerjilerini sonuna kadar harcadılar. Ama hem fizik, hem teknik, hem de taktik yetersizlikler içinde bunaldılar. Bu maçta İbrahim Toraman ile Juanfran çok iyi bir sol kanat ikilisi oluşturdu. Ancak aynı şeyi Fatih Sonkaya ve Ali Güneş için söyleyemeyiz. 
Trabzonspor dün tam kadro sahaya çıktı, ama klasına ve lig tablosundaki yerine yakışan bir oyun oynayamadılar. Gökdeniz ve Fatih onca pozisyona girip golleri kaçırırken beceriksiz miydiler, yoksa talihsiz mi Düşünmek gerek. 
Maç beklenen gerilimden uzak, dürüstçe oynandı. Hakemin ve bazı saha içi işgüzarların yanlışlarına rağmen temiz bitti. Trabzonspor'u kutlayalım. Beşiktaş ise artık yukarıyı yakalamak bir yana, dipten kurtulmak zorunda. Çok çalışmaları gerekiyor, çook 



</TEXT>
</DOC>
