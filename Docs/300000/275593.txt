<DOC>
<DOCNO> 275593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko09.html </URL>
<DATE> 2004/09/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TMSF, Dinç Bilgin'in villasını da satışa çıkardı 
</HEADLINE>
<TEXT>

     Tasarruf Mevduatı Sigorta Fonu TMSF , batık Etibank'ın sahibi Dinç Bilgin'in bir villası ile İktisat Bankası'nın sahipi Erol Aksoy'un yalısının da aralarında bulunduğu, Fon ve Fon'a devredilmiş bankalara borçlu olanların üzerine kayıtlı toplam 383 taşınmazı satışa çıkardı. 
     Taşınmazlar, TURYAP aracılığıyla açık artırma yöntemiyle 12 Ekim'de Profilo Alışveriş Merkezi Konferans Salonu'nunda saat 10.30'da satılacak. Başta İstanbul, İzmir, Ankara ve Adana olmak üzere toplam 32 ildeki 114 arsa, 175 işyeri ve 94 konut için toplam 133 trilyon 686 milyar liralık tahmini bedel belirlendi. 
     Satılacak taşınmazlar arasında bulunan Sarıyer'deki Erol Aksoy'a ait Eski Tahsin Bey Yalısı 22 trilyon 245 milyar, Alsit Sitesi'ndeki Dinç Bilgin'e ait lüks villa da 2 trilyon 750 milyar liralık muhammen bedelle satışa çıkarıldı. 
     İhelede, değeri 1 trilyon lirayı geçen İstanbul Kandilli ve Moda'da bulunan Demay villalarının, çeşitli arsaların ve dairelerin büyük ilgi görmesi bekleniyor. 
     Ayrıca Fon'a devredilen İktisat Finansal Kiralama A.Ş'ye çek borcu olan ve geri ödemede bulunulmadığı için mülkiyeti TMSF'ye geçen Bağcılar'da bulunan Motif Tekstil Fabrikası'na da 13 trilyon 100 milyar muhammen bedelle alıcı aranacak. 
     İstanbul'daki taşınmazlar arasında Bakırköy'deki EGS Business Center'da bulunan bürolarda 560 milyar lira başlangıç bedreliyle satışa çıkarıldı. 
     TMSF tarafından ihaleye çıkarılan ikinci dereceden tarihi eser sayılan, İzmir-Konak'ta bulunan eski Merkez Bankası binası için 3 trilyon 750 milyar lira bedel belirlendi. İzmir'in Aliağa ilçesinde bulunan ağır sanayi tesisi yapımına uygun 226 dönüm arsaya da 3 trilyon 745 milyar lira muhammen bedel biçildi. 
     Ayrıca mülkiyeti Yaşar Grubu'ndan Fon'a geçen mallar arasında yer alan, Muğla'nın Datça ilçesinde bulunan 1.sınıf Datça Tatil Köyü, 3 trilyon 500 milyar lira, Adana'da bulunan depolama ve dağıtım tesisi ise 2 trilyon 100 milyar lira başlangıç fiyatıyla ihaleye çıkarılıyor. 
     Bunun yanı sıra Köseoğlu Grubu'ndan kalan Kayseri'deki 1600 metrekarelik Migros'un kiracı olarak kullandığı bina için 2 trilyon 390 milyar lira bedel öngörüldü. 
     İhaleye katılmak isteyen alıcıların muhammen bedeli 100 milyar liranın üstünde olan gayrımenkuller için 10 milyar, altında olanlar için 5 milyar liralık teminat yatırması gerektiği bildirildi. 5 milyar liranın altında muhammen bedele sahip olan gayrımenkuller için, istenen gayrımenkulün muhammen bedeli kadar teminat yatırılması yeterli olacak. 
     Taşınmazlar, belirtilen muhammen değerlerinin yüzde 75'inden az olmamak üzere en fazla artırana verilecek. 
     Verilen bedel, muhammen bedelin yüzde 75'inden az olur veya hiç alıcı çıkmazsa satılamayan gayrimenkuller bir ay süresince belirlenen muhammen bedelleri üzerinden TURYAP tarafından satılacak. 

     
</TEXT>
</DOC>
