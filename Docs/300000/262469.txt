<DOC>
<DOCNO> 262469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo26.html </URL>
<DATE> 2004/08/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hagi Emre Belözoğlu Türkiye'ye dönerse yeri burasıdır... 
</HEADLINE>
<TEXT>

     Galatasaray Teknik Direktörü Gheorghe Hagi, Gaziantepspor ile zor bir deplasman maçı yapacaklarını ifade ederek, ''Ancak, Konyaspor maçındaki iyi başlangıcımızı sürdürmek istiyoruz'' dedi. 
     Hagi, Florya Metin Oktay Tesisleri'nde düzenlediği basın toplantısında, Gaziantepspor'un çok iyi bir takım olduğunu ifade ederek, ''İlk haftayı mağlubiyetle bitirdiler. Onun için hırslı olacaklardır. Kaybettikleri puanları toplayabilmek için her şeyi yapacaklardır. Gaziantep'e özel olan bir hava sıcaklığı var, bunu da biliyorum'' diye konuştu. 
     Bu maçta oyuncuların davranışı ve disiplinlerinin de önemli olacağını vurgulayan Rumen teknik adam, yine de Gaziantep'e 3 puan için gideceklerini söyledi. 
     Hagi, bir basın mensubunun ''Otoriteler Konyaspor maçında orta sahada oyun kurucu eksikliğinin hissedildiği şeklinde yorumlar yaptılar, siz buna katılıyor musunuz '' şeklindeki sorusu üzerine, ''Otoriteler kim Burada otorite benim, orta sahadaki oyunculardan memnunum, bu alanda çok iyiyiz. Transfer olacaksa olur, ama benim için önemli değil. Şu anda sadece Gaziantep maçını düşünüyorum. Ben her zaman düşündüğümü söylüyorum, kadromuzda herhangi bir eksik yok. Her mevkide iki oyuncum var. Alternatif çok olunca, fazla sorun yaşanmıyor'' yanıtını verdi. 
     Tomas'ın bu hafta ilk 11'de oynayabileceğini ima eden Hagi, ''Evet O bir çözüm olabilir'' derken, Saidou ve Bülent'in, sakatlıkları nedeniyle takımdan ayrı çalıştıklarını açıkladı. Gaziantepspor maçını akıllı oynayan tarafın kazanacağını dile getiren Hagi, galip gelen tarafın kendileri olmasını istediğini söyledi. 
     
     ''EMRE DÖNERSE GALATASARAY'A GELMELİ'' 
     İnterli futbolcu Emre Belözoğlu'nun Türkiye'ye dönüşü hakkındaki spekülasyonları da değerlendiren Gheorghe Hagi, ''Emre Türkiye'ye dönerse O'nun yeri burasıdır'' dedi. 
     Hagi, Emre'nin Galatasaray'da yetişmiş bir oyuncu olduğunu kaydederek, ''Dönerse yuvasına dönmesi iyi olur diye düşünüyorum. Zaten bir çok yetiştirdiğimiz oyuncular başka takımlarda oynuyor, artık yeter, dışarıda herhangi bir takımda oynamadığı takdirde O'nun yeri burasıdır. Emre'yi zaten kim istemez ki'' şeklinde konuştu. 
     
</TEXT>
</DOC>
