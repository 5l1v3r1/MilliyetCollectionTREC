<DOC>
<DOCNO> 280931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yazar/cemal.html </URL>
<DATE> 2004/10/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye hayaleti dolaşıyor 
</HEADLINE>
<TEXT>

BERLİN 

Bu şehir insana ne kadar çok şeyi çağrıştırabilir. Ama önce Hitler'i, gamalı haçla Nazileri... 1933'teki Reichstag yangınıyla 'zararlı kitaplar'ın yakılmasını... İkinci Dünya Savaşı'yla toplama kamplarını, yani Avrupa Yahudiliği'nin yok edilmesini, Holokost'u... 
İki Avrupa'yı ve iki farklı dünyayı bir zamanlar bıçak gibi birbirinden ayıran Berlin Duvarı'yla Soğuk Savaş'ı... 
Casusları... 
Kabare filmini... 
Unter den Linden Bulvarı'nı, ıhlamur ağaçlarını... Elbette Bertolt Brecht'le Berliner Ensemble'yi... Berlin Filarmoni'yi... 
Bir de Berlin bana, Cemal Paşa'nın 1916'da kaldığı Adlon Oteli'nin önünde yaverleri ve on altı yaşındaki babamla birlikte çektirdiği hatıra fotoğrafını hatırlatır. 
Bu fotoğrafı da yanımda getirdim Berlin'e. Ama otel öylesine yeni, öylesine süslü ve öylesine zincir otellerden biri haline gelmiş ki belki nostaljik hislerim törpülendiği için vazgeçtim bu fotoğrafı otel yönetimine vermekten... 
Berlin'e yolum ilk kez Soğuk Savaş'ın casus savaşlarıyla sürdüğü 1965'te düşmüştü. O tarihte ilgi ve sempatim Duvar'ın öbür yakasına dönüktü. Kapitalizmin, çok partili demokrasinin çekici olmadığı radikal yıllarımın romantizmini yaşıyordum. 
Berlin'e ne zaman gelsem bende hep aynı duyguyu uyandırır Daha yaralarını tam saramamış bir şehir... Geçen yüzyılın bütün acılarını bütün korkunçluğuyla yaşamış olduğu için de belki günahlarının altında hala ezilen bir Berlin... 
Ya da demokrasi dersleri için en uygun mekan... 
Aslında bugün bilgisayarın başına bir başka yazı için oturdum. Varşova'daki günübirlik bir toplantıdan sonra 'Türkiye hayaleti'ni yazacaktım. 
Şöyle başlayacaktı yazı 
Avrupa'da Türkiye hayaleti dolaşıyor 
Gerçekten öyle. 
Şu günlerde hangi başkente, nereye giderseniz, karşınıza Türkiye sorunu ya da sorusu çıkıveriyor. Panellerde, sempozyumlarda veya kulis sohbetleriyle medya manşetlerinden hiç eksik olmuyoruz. 
Türkiye tartışılıyor. 
Daha doğrusu 
Türkiye'yle birlikte Avrupa kendi kimliğini tartışıyor. Kendisini yeni yüzyılda nereye koyacağını bilmek istiyor. 
Kafası karışık Avrupa'nın 
Kendisiyle de, Amerika'yla da, Türkiye'yle de ne yapabileceğini daha tam bilemiyor. Küresel bir güç olabilecek mi Olacaksa bunun yolu nerelerden geçiyor Henüz bu soruların karşılıklarını yerli yerine oturtabilmiş değil Avrupa. 
11 Eylül dünyasında İslam coğrafyasından kaynaklanan şiddet ve terörü düşündükçe, Türkiye'yi dışlamasının güç olduğunu anlıyor. Bir yerde İslamla demokrasinin evliliği demek olan 'Türkiye modeli'nin değerini biliyor. 
Ayrıca, geçen yüzyıldaki komünizm tehlikesinin yerini bu yüzyılda artık İslam adına yapılan 'dinci terörizm'in aldığını gördüğü için de bir kale olarak Türkiye'den vazgeçilemeyeceğinin farkında... 
Ama yine büyük, yoksul ve Müslüman bir ülke olarak Türkiye farklı din ve kültürüyle, işsizliğiyle, tarımdaki sorunlarıyla Avrupa'nın gözünü korkutmaya devam ediyor. 
2 Kasım'daki Amerikan seçimleriyle, yani "Ya Bush bir daha seçilirse " korkusuyla birlikte Türkiye şimdilerde tartışma gündemlerinin başına oturmuş durumda. 
Evet, Türkiye hayaleti dolaşıyor Avrupa'da 
Son izlenimlerime gelince 
Türkiye için 17 Aralık'ta, Komisyon'dan sonra AB zirvesinden de müzakerelere başlama kararı çıkacak. Sürpriz olacağını sanmıyorum. 
İyi pazarlar 



</TEXT>
</DOC>
