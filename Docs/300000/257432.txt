<DOC>
<DOCNO> 257432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur29.html </URL>
<DATE> 2004/07/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AÜ, özel yetenek sınavı ile öğrenci alacak... 
</HEADLINE>
<TEXT>

     Anadolu Üniversitesi AÜ Güzel Sanatlar Fakültesi'nin GSF 8 bölümüne, ÖSS'den 190 veya daha fazla puan elde eden adaylar arasından, ön kayıt ve özel yetenek sınavıyla 160 öğrenci alınacak. 
     GSF'ye ön kayıt ve özel yetenek sınavıyla girmek isteyen adayların ÖSS'nin sözel, sayısal, eşit ağırlıklı veya dil puan türlerinin en az birinden ağırlıklı orta öğretim başarı puanı eklenmeden 190 veya daha fazla puan alması gerekiyor. Yabancı uyruklu adayların da YÖS'e katılmaları ve en az 45 puan almaları zorunlu tutuluyor. 
     Baskı Sanatları Bölümü'ne 15, Cam Bölümü'ne 15, Çizgi Film Animasyon Bölümü'ne 20, Grafik Bölümü'ne 25, Heykel Bölümü'ne 15, İç Mimarlık Bölümü'ne 20, Resim Bölümü'ne 20, Seramik Bölümü'ne 30 öğrenci alınacak. 
     Ön kayıtlar, 16-27 Ağustos tarihleri arasında hafta içinde AÜ Yunusemre Yerleşkesi'ndeki GSF binasına yapılacak. Yetenek sınavı 28-29 Ağustos'ta iki aşamalı olarak, kesin kayıtlar ise 2-8 Eylül tarihleri arasında mesai saati sonuna kadar yapılacak. 
     2003 ÖSYS'de, ÖSS puanı veya özel yetenek sınavı sonucuyla örgün yükseköğretim programına yerleştirilmiş adayların ağırlıklı ortaöğretim başarı puanları ile ilgili katsayıları yarıya düşürülecek. Bu kural, Açıköğretim'in kontenjanlı programları için de uygulanacak. 
     Sınavsız geçiş ile meslek yüksekokulları veya Açıköğretim programlarına 2003 ÖSYS'de yerleştirilen adaylara bu kural uygulanmayacak. 
     
</TEXT>
</DOC>
