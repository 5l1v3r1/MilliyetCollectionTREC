<DOC>
<DOCNO> 297630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo20.html </URL>
<DATE> 2004/12/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gençlerbirliği'nde futbolculara toplam 130 milyar lira para cezası... 
</HEADLINE>
<TEXT>

     Gençlerbirliği'nde, ligin son 2 haftasında alınan yenilgiler sonrasında kulüp yönetim kurulu, futbolculara toplam 130 milyar lira para cezası vermeyi kararlaştırdı. 
     Takımdaki son gelişmelerle ilgili olarak Beştepe İlhan Cavcav Tesisleri'nde bir basın toplantısı düzenleyen kulüp genel menajeri Cem Onuk, ''Futbolculara transfer taksitlerinden kesilmek üzere toplam 130 milyar lira ceza verdik'' dedi. 
     Cem Onuk, ligde ilk yarının son 2 haftasında aldıkları sonuçların kendilerini çok üzdüğünü ifade ederek, ''Başkanımızın takımla ilgili bazı tasarrufları oldu. Dün yaptığımız toplantı neticesinde iç sahada alınan galibiyet primi kadar ceza vermeyi kararlaştırdık. Galatasaray ve Denizlispor maçlarındaki mağlubiyetlerdan dolayı takıma toplam 130 milyar lira para cezası verdik. Nasıl ödül sistemini işletiyorsak, başarısızlık durumda da ceza sistemini devreye soktuk. Böyle durumlarla bundan sonra inşallah karşılaşmayız'' diye konuştu. 
     
     DEVREARASI TAKIMA TAKVİYE YAPILACAK 
     Onuk, ligdeki Gaziantepspor ve Türkiye Kupası'ndaki Kayserispor maçı sonrasında takıma takviye yapacaklarını söyledi. 
     Kalacak ve gidecek oyuncularla ilgili konuyu yönetim kurulu toplantısında ele aldıklarını hatırlatan Onuk, şöyle konuştu 
     ''İkinci yarıda sorunsuz bir Gençlerbirliği için çalışmalarımıza devam edeceğiz. 3 oyuncu almayı planlıyoruz. Türkiye'de aradığımız niteliklerde oyuncu yok. Yabancı kontenjanında da bir eksiğimiz var. Bazı arkadaşlarımızla yollarımızı ayırabiliriz. Gençlerbirliği ASAŞ Spor'dan oyuncu alacağız. 2 yabancı oyuncu alacağız. Bunlar da forvete yakın oyuncular olacak. Gole yakın oyuncu alacağız. Ancak Sedat'ın sakatlığı nedeniyle orta sahaya da transfer düşünebiliriz.'' Başkent ekibinde 2 yeni yabancı oyuncunun takıma katılması durumunda Tunuslu oyuncu Sammy Gtari ile yolların ayrılabileceği iddia edildi. 
     
</TEXT>
</DOC>
