<DOC>
<DOCNO> 299246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur10.html </URL>
<DATE> 2004/12/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Polis, 1983'e kadar tuttuğu fiş kayıtlarını iptal edecek 
</HEADLINE>
<TEXT>

     İçişleri Bakanlığı, kişi hak ve özgürlüklerini korumak ve mağduriyetleri önlemek amacıyla 31.12.1982 tarihi öncesi işlenmiş suçlarla ilgili hatalı kayıtlar ile T.C. kimlik Numarası verilmemiş kayıtların iptaline karar verdi. 
     İçişleri Bakanlığı Kaçakçılık İstihbarat Harekat ve Bilgi Toplama Daire Başkanlığı KİHBİ tarafından hazırlanan ve Bakan Abdülkadir Aksu'nun imzasını taşıyan konuya ilişkin genelge, Emniyet Genel Müdürlüğü ve Jandarma Genel Komutanlığı'na gönderildi. 
     A.A muhabirinin aldığı bilgiye göre, Genelgede, bir suçtan dolayı aranan ve yakalanmış da olsa bazı suçları işlemiş kişilerle ilgili olarak, kayıtlı olduğu nüfus müdürlüğünden kimlik bilgilerinin doğru olarak temin edilmesi ve kişi ile ilgili evrakın cumhuriyet savcılığına gönderilmiş olması koşuluyla KİHBİ tarafından kayıt tutulduğu hatırlatıldı. 
     Genelgede, bu gerekçelerle kayıt tutulmasına 1982 yılında çıkarılan yönerge ile başlandığı, ancak 1974 affından itibaren tarama yapılarak suçlu kayıtlarının sisteme dahil edilmesinin sağlandığı ifade edildi. 31.12.1982 tarihinden önce işlenmiş suçlarla ilgi kayıtlarda, kimlik bilgileri doğru elde edilemediği halde kayıt açılan ve adli makamlardan eski tarihli olması nedeniyle adli karar neticelerine ulaşılamayan kayıtların bilgisayar sisteminde var olduğunun anlaşıldığı bildirilen genelgede, bu hataların giderilmesi amacıyla yapılan çalışmalara rağmen bu sorunların ortadan kaldırılamadığı vurgulandı. 
     KİHBİ Bilgi Sistemi'nde halen 2 bin 679 kişinin ''aranıyor'', 180 bin 569 kişinin de ''yakalandı'' kaydı bulunduğu belirtilen genelgede, Türkiye Cumhuriyeti Kimlik Numarası verilmesinden sonra sistemde bulunan tüm kayıtların Nüfus ve Vatandaşlık İşleri Genel Müdürlüğü kayıtları ile karşılaştırıldığına işaret edildi. Bu karşılaştırma sonunda 21 bin 670 kaydın nüfus kaydıyla eşlenemediği ifade edilerek, yönerge koşullarına aykırı ve eksik bilgi ile kayıtların tutulma olasılığı bulunduğu bildirildi. 
     KİHBİ kayıtlarının gerek arananların yakalanması amacıyla güvenlik kuvvetlerince gerekse ilgili yönetmelik gereği arşiv araştırmasında kullanılan kayıtlar olduğu vurgulanılan genelgede, bu kayıtların insanların haklarını doğrudan ilgilendirdiğinin altı çizildi. Hatalı kayıtlar nedeniyle insanların gereksiz olarak gözaltına alınabildiği, yapılan arşiv kayıtları nedeniyle polis okullarına ve askeri okullara giremediği ve bu yüzden insanların çalışma hakkını kaybedebildiğine işaret edildi. 
     Genelgenin son bölümünde 31.12.1982 tarihinde önce işlenmiş suçlara ilişkin tutulan 180 bin 569 ''yakalandı'' kaydının yer aldığı fişler ile Nüfus ve Vatandaşlık İşleri Genel Müdürlüğü'nün kayıtları ile eşleştirilemeyen 21 bin 670 fişin iptal edilerek bilgi sistemi tasnifinden çıkarılması istendi. Ayrıca nüfus kayıtlarında ve adli kayıtlarda bulunamayan kişilerle ilgili fişlerin de iptal edilmesi talimatı verildi. 
     Genelgede, T.C. kimlik Numarası verilmediği için silinen bu kayıtlardan, doğru nüfus ve yargı bilgilerine ulaşılabilenlerin, yeniden kayıt altına alınması da istendi. 
     İçişleri Bakanlığı, iptal işlemlerinin tamamlanması için 31.12.2004 tarihine kadar süre tanıdı. 
     
</TEXT>
</DOC>
