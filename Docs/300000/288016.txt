<DOC>
<DOCNO> 288016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun56.html </URL>
<DATE> 2004/11/11/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
KKTC Başbakanı Talat, Kıbrıs halkına seslendi... 
</HEADLINE>
<TEXT>

     KKTC Başbakanı Mehmet Ali Talat, ''Her ne pahasına olursa olsun uluslararası izolasyonları kaldıracak, Avrupa Birliği'ne başımız dik olarak katılacak ve ülke içinde de gerekli altyapı yatırımlarıyla reformları gerçekleştireceğiz'' dedi. 
     Talat, ''bunun çocuklara, gençlere, çözüme, AB'ye, barışa 'evet' diyen insanlara karşı boyunlarının borcu olduğunu'' söyledi. 
     Televizyon kanallarından, bu akşam ''Kıbrıs Türkü İçin'' başlığı altında halka seslenen Talat, Cumhuriyetçi Türk Partisi-Birleşik Güçler CTP BG - Demokrat Parti DP koalisyon hükümetinin Haziran-Kasım 2004 dönemi icraatlarını anlattı. 
     Talat, ''40 yıllık yanlış politikalar sonucunda, Kıbrıs sorununda gelinen açmazı tersine çevirmek için halkın, barıştan, çözümden, AB ve dünyayla bütünleşmekten yana yüzde 65 oyundan güç alarak yaptıkları uluslararası atılımın meyvelerini yavaş yavaş topladıklarını'' söyledi. 
     ''Avrupa Konseyi'nde temsiliyetin tescil edildiğini, belediyelerin temsiliyetine de kapılarının açıldığını'' kaydeden Talat, ''İzolasyonların kalkması, AB ile serbest ticaret ve ulaşımın sağlanması için çıktığımız zor ve zahmetli yolda yavaş da olsa ilerliyoruz. Zorluklar ne olursa olsun, bu yoldan geriye dönmeyi asla düşünmüyoruz. Bütün samimiyetimle ifade etmek isterim ki, bu kararlılığımızın başlıca güvencesi Başbakan olarak şahsen bana ve hükümetime gösterdiğiniz destektir'' diye konuştu. 
     
     ''ANNAN HAKLARIMIZI İLK KEZ BM KAYITLARINA GEÇİRDİ'' 
     Başbakan Talat, Kıbrıslı Türkler'e uygulanan ekonomik, sosyal ve kültürel izolasyonların kaldırılması için son 5 aylık dönemde yoğun bir uluslararası çaba harcadıklarını belirterek, AB nezdinde hem hükümet olarak birçok girişim yaptıklarını, hem de uluslararası lobi çalışmalarını teşvik ettiklerini kaydetti. 
     BM Genel Sekreteri Kofi Annan'ın, Kıbrıs raporunda Kıbrıs Türk halkının barışçı tutumuna övgüyle yer verdiğini ve haklarını ilk kez BM kayıtlarına geçirdiğini ifade eden Talat, Annan'ın raporunda, ''Kıbrıslı Türkler'e uygulanan 40 yıllık tecridin mantığının artık kalmadığını'' belirttiğine dikkati çekti. 
     
     ''DENKTAŞ'IN YÖNETİMİNDEKİ BAKANLIK ÖNEMLİ ROL OYNADI'' 
     Hükümetin geride bıraktığı 10 aylık sürede, koalisyon hükümetinin uyum içinde çalıştığına işaret eden Talat, ''DP Genel Başkanı Serdar Denktaş'ın yönetimindeki Dışişleri Bakanlığı ve Başbakan Yardımcılığı'nın da yoğun çalışmalar yaptığını'' anlatarak şöyle devam etti 
     ''Hükümetimizin kurulduğu ilk günden itibaren Kıbrıs sorununun çözümü konusundaki çalışmalara yoğunlaşan Başbakan Yardımcılığı ve Dışişleri Bakanlığı, Annan Planı'nın son şeklini almasında, daha önce birçok kez ifade ettiğim gibi önemli rol oynadı. İstanbul'da yapılan İslam Konferansı Örgütü Dışişleri Bakanları Toplantısı'na katılarak, 'Üst Düzey Yetkililer' toplantılarında ülkemizi temsil eden Dışişleri Bakanı Denktaş, 40 yıllık 'Müslüman Türk Toplumu' sıfatımızın Annan Planı'nda öngörülen 'Kıbrıs Türk Devleti'ne dönüştürülmesinde büyük pay sahibidir.'' Bakanlıkların icraatlarını geniş bir şekilde anlatan Talat, Ercan Devlet Havaalanı'nın, Amerikalı ve İngiliz uzmanların yaptığı uluslararası denetimlerden başarıyla çıktığını söyledi. 
     
     EKONOMİDE BEKLENENİN ÜZERİNDE BÜYÜME 
     Ekonomideki büyüme oranının beklenenin üzerinde bir seyir izlediğini anlatan Talat, ulusal gelirin 2003 yılı sonunda 5 bin 600 dolar iken, hükümetinin icraat dönemi olan 2004'ün sonunda 7 bin 350 dolar seviyesine çıkmış olacağını söyledi. 
     Talat, AB ve diğer kaynaklardan ülkeye kullandırılacak olan fonların, halk ve işadamları tarafından zaman kaybetmeden değerlendirilmesi amacıyla üç ayrı merkezde proje hazırlama ünitesi kurulacağını da belirtti. 
     Başbakan Talat, konuşmasını şöyle tamamladı 
     ''Çocuklarımız, gençlerimiz bizim her şeyimizdir, Kıbrıs Türk toplumunun geleceğidir. Diğer Avrupalı çocuklar ve gençlerle aynı ölçüde haklara, gelişim olanaklarına sahip olmak en doğal haklarıdır. Diyebilirim ki, son 5 ay içinde gerek uluslararası alanda, gerekse yurt içinde yaptığımız yoğun icraatta, benim şahsen her an aklımda olan çocuklarımız ve gençlerimizdi. Her ne pahasına olursa olsun uluslararası izolasyonları kaldıracak, Avrupa Birliği'ne başımız dik olarak katılacak ve ülke içinde de gerekli altyapı yatırımlarıyla reformları gerçekleştireceğiz. Bu, çocuklarımıza, gençlerimize, çözüme, Avrupa Birliği'ne, barışa 'evet' diyen insanımıza karşı boynumuzun borcudur. İşte, bu inanç ve azimle icraatımızı sürdürmeye devam edeceğiz.'' 
     
</TEXT>
</DOC>
