<DOC>
<DOCNO> 261301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/axspo03.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Jübile öncesi lisans krizi 
</HEADLINE>
<TEXT>


MHK Başkanı Sabri Çelik'in, Galatasaraylı Suat'ın jübilesinden önce Orhan Erdemir'i arayıp, "Lisansı olmayan Hagi'yi oynatmayın" dediği öğrenildi 

BİLAL MEŞE 


Telefonla aradı 
ÇARŞAMBA günü futbol hayatına nokta koyan Suat Kaya'nın jübilesinde Hagi krizinin yaşandığı ortaya çıktı. Galatasaray - Federasyon Karması arasında oynanan maçta toplam 22 dakika forma giyen, Teknik Direktör Hagi'nin kadroda yer alması üzerine MHK Başkanı Sabri Çelik'in, hakem triosunu telefonla arayarak, "Hagi'nin lisansı yok, oynayamaz" demesi ortalığı karıştırdı. 

'Komik bir uyarı' 
HAKEM Orhan Erdemir, Çelik'in istediğini Galatasaraylı yöneticilere iletti. Sarı - Kırmızılılar, tebligat üzerine büyük bir şaşkınlık yaşarken, "Bu bir jübile maçı. Ne lisansı " diyerek tepki gösterdiler. Yaklaşık yarım saat süren pazarlıklar ve telefon trafiği sonunda sorun çözüldü. Sarı - Kırmızılı futbolcular, uyarıyı komik bulurken, "Bizim lisanslarımız bile çıkmadı" dediler. 

Hagi'den umut dolu mesajlar 

BÜNYAMİN OSMAN 

Rumenler'e konuştu 
GALATASARAY Teknik Direktörü Hagi, Romanya'nın Sporturilor Gazetesi'ne Sarı-Kırmızılı takımla ilgili olarak çarpıcı açıklamalar yaptı. Conceiçao, Song ve Tomas'ın transferlerinin ardından takımın ayağa kalktığını söyleyen Hagi, "Şimdi çok mutluyum. Geçen sezon defans yüzünden başımız çok ağrımıştı. Artık kendimi daha rahat hissedebiliyorum" yorumunu yaptı. 

'Şanslarımız eşit' 
100. yıl olması nedeniyle üzerinde baskı hissetmediğini açıklayan Hagi, dört büyüklerin de şampiyonluk şansının eşit olduğunu iddia etti. Rumen çalıştırıcı şu ifadelerini kullandı "Herkes eksiklerine göre takviyeler yaptı. Herkesin kendine göre avantajları var. Benim avantajım takımdaki tecrübeli oyuncular. Onlar hayatları boyunca hep kazandı." 

Conceiçao bedava 

Başkan Özhan Canaydın, medya mensupları ile buluştuğu sohbet toplantısında, R.Madrid'e bonservis ödemeyeceklerini açıkladı 

RAŞİT ALTUN 

Detaylı açıklamalar 
GALATASARAY Başkanı Özhan Canaydın dün Florya'daki Beyti Restaurant'ta Galatasaray'ı takip eden medya mensuplarıyla bir araya geldi. Canaydın, mali durumla ilgili detaylı bilgiler verirken, 100 yıl için fikir alışverişinde de bulundu. Galatasaray Başkanı, Real Madrid'ten transfer edilen Conceiçao için bonservis ödemeyeceklerini müjdeledi, "Bizden 9 milyon dolar istediler. Ancak sıkı pazarlıklar sonucunda futbolcuyu ücretsiz almayı başardık" dedi. 

'Maaşları ödüyoruz' 
CANAYDIN, 28 aydır maaşları düzenli olarak ödediklerini açıklayarak, "Tek kuruş vergi borcumuz yok. Galatasaray'ın tarihi boyunca hep ekonomik krizleri oldu. Ama en büyük kriz, benim dönemimdeydi. Ben 1958'de sporcuyken, eşofmanlarımızın hacizli olduğu zamanları bilirim" yorumunu yaptı. 100. yılla ilgili olarak medya mensuplarının önerilerini dinleyen Başkan Canaydın, kutlamaların 1 Ekim'de başlayacağını ve 16 ay süreceği bildirdi. 

Cim-Bom şaşkın 

Şok ve mutluluk 
ALİ Lukunku'nun Galatasaray ile sözleşmesini fesh ettikten 3 gün sonra dopingli çıkması ve ceza alması Sarı - Kırmızılı camiayı şoke etti. Futbol A.Ş. Genel Müdürü Mustafa Turgun, büyük beladan kurtulduklarını söyleyerek, "Sözleşmeyi fesh etmeseydik, bu yıl olmasa bile gelecek yılın parasını ödemek zorunda kalacaktık. Şanslıyız" dedi. Futbol Şube Sorumluları'ndan Fatih Gökşen ise, "Allah'ın sevdiği kullarıymışız. Yoksa başımız çok ağrıyacaktı" dedi. 

Borç temizlendi 

GALATASARAY TMSF'ye devredilen Etibank'a olan kredi borcunu kapatarak rahat bir nefes aldı. Sarı - Kırmızılılar'ın, Etibank'tan Jardel transferi için 4 milyon dolar aldığı öğrenildi. Bu paranın faizleriyle birlikte 4 milyon 600 bin dolara çıktığı bildirildi. Yönetim, bankanın TMSF'ye devrinin ardından indirimden yararlanarak 15 Temmuz'da 2 milyon dolar yatırdı ve borcu kapattı. 

Kapılar kapandı 

YENİ sezonun ilk maçında yarın Ali Sami Yen'de Konyaspor'u ağırlayacak olan Galatasaray hazırlıklarını dün basına kapalı yaptığı tek antrenmanla sürdürdü. Teknik Direktör Hagi'nin çift kale maçta oyuncularına son taktikleri verdiği öğrenildi. Sarı - Kırmızılılar, Konya sınavı öncesindeki son idmanını da bugün yaptıktan sonra Florya Tesisleri'nde kampa girecek. 


</TEXT>
</DOC>
