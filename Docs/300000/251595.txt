<DOC>
<DOCNO> 251595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun02.html </URL>
<DATE> 2004/06/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bush'un oy oranı yeniden yükselişe geçti 
</HEADLINE>
<TEXT>

     Irak'ta izlediği politikalardan kaynaklanan endişelere ve yüzde 42'ye gerileyen tasvip oranına rağmen ABD Başkanı George Bush'un yeniden yükselişe geçtiği ve Demokrat Parti'den rakibi Senatör John F. Kerry ile başa baş mücadeleye geri döndüğü kaydediliyor. 
     Amerikan halkı arasında ekonomi konusunda yükselen iyimserlik havası Başkan Bush'a olan desteği yeniden yükseltirken, CBS televizyonunun son kamuoyu araştırmasına göre, Başkan Bush kayıtlı seçmenler arasında yüzde 44'lük oy oranıyla Demokrat rakibi Kerry'den sadece 1 puan geride bulunuyor. Mayıs ayında yine CBS tarafından yapılan anketlerde Kerry, Cumhuriyetçi Parti adayı Bush'a 8 puanlık bir fark atmaktaydı. 
     Mayıs ayında yapılan araştırmaya göre, Kerry oyların yüzde 49'unu, Bush yüzde 41'ini alırken, yeni ankette Kerry yüzde 45, Bush yüzde 44 oy alıyor. Nisan ayında Kerry'nin oy oranı yüzde 46'da, Bush'un ise yüzde 44'de bulunmaktaydı. 
     Başkan Bush'un desteğini daha çok ekonominin iyiye gittiğini düşüneniler arasında artırdığı belirtilirken, araştırmaya katılanların yüzde 30'nun ekonominin iyiye, yüzde 21'ininse kötüye gittiğini düşündüğü kaydediliyor. Yüzde 49 ise ekonomide iyi ya da kötü bir değişiklik olmadığı fikrinde. Mayıs ayında ekonominin daha iyiye gittiğini düşünenlerin oranı yüzde 25, kötüye gittiğini düşünenlerin oranıysa yüzde 30 olarak gerçekleşmişti. 
     Araştırma sonuçlarına göre, kayıtlı seçmenlerin yüzde 39'u Bush hakkında olumlu, yüzde 45'iyse olumsuz düşünürken, Kerry için olumlu düşünenlerin oranı yüzde 29, olumsuz düşünenlerin oranı yüzde 35 olarak belirlendi. Bu konuda Kerry hakkında henüz karar vermemişlerin oranıysa yüzde 36'yı buluyor. Geçen ay Kerry hakkında olumlu düşünenlerin oranının yüzde 32 olduğu göz önünde bulundurulduğunda, Demokrat aday için bir gerilemeden söz etmek mümkün. 
     Başkan Bush'a oy vereceğini söyleyenlerin yüzde 56'sı bunu Bush'u ''güçlü bir şekilde'' destekledikleri, yüzde 32'siyse ''bazı çekincelerle7' destekledikleri için yapacaklarını ifade ederken, Kerry'yi destekleyenlerin yüzde 37'si bunu sırf Bush'a karşı oldukları için yaptıklarını ifade ediyor. 
     
</TEXT>
</DOC>
