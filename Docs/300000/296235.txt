<DOC>
<DOCNO> 296235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko23.html </URL>
<DATE> 2004/12/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Uzan'ın yatları yarın satılıyor, Zeyitn Adası için 3 teklif alındı 
</HEADLINE>
<TEXT>

     Tasarruf Mevduatı Sigorta Fonu TMSF el koyduğu Uzan Grubuna ait "Frequency" ve "Air Waves" isimli yatları yarın satıyor. 
     TMSF konferans salonunda yarın saat 16.00'de düzenlenecek ihalede 2 yat, 1 yelkenli tekne, 1 katamaran yelkenli yat, 1 motor yat ve 1 sürat motoru toplam 75 trilyon 90 milyar liralık muhammen bedelle satışa çıkarılacak. İhalede yer alan, süper mega yat kategorisinde 1998 yılına kadar dünyada inşaa edilen 43 metreden büyük en kaliteli ilk beş yat arasında olma özelliğini taşıyan "Frequency" isimli yat 40 trilyon 125 milyar, 1999 yılında denize indirilen, 52 metre boyundaki "Air Waves" isimli yat da 34 trilyon 500 milyar liradan alıcı arayacak. Yatların satılacağı ihalede ayrıca "Tomcat" adlı 13.20 metrelik, twin hull sailing boat kategorisinde yüksek standartta inşa edilmiş katamaran yelkenli tekne 195 milyar lira, "Sunseeker" marka 15.28 metrelik "I'm Yours" adlı motor yat 225 milyar lira, Challenger 1800 modeli 2.28 metrelik "Sea Doo" adlı sürat motoru 45 milyar liralık muhammen bedelle açık artırmayla satılacak. 
     
     5 GAYRİMENKUL 3.5 TRİLYONA SATILDI 

     Tasarruf Mevduatı Sigorta Fonu TMSF , Uzan Grubu'nun borçlarına karşılık haczettiği 5 gayrimenkulü 3.5 trilyon liraya sattı. 
     TMSF'nin Esentepe'deki merkezinde gerçekleştirilen ihalede, 12 gayrimenkul satışa çıkarıldı. İhalede, İstanbul'daki gayrimenkullerden 5'i toplam 3 trilyon 537 milyar liraya alıcı buldu. 
     İhalenin en pahalı gayrimenkulü, 2 trilyon lira muhammen bedelle satışa çıkarılan ve yine aynı fiyattan alıcı bulan Avcılar'da, üzerinde bir imalathane bulunan arazi oldu. 
     Gayrimenkulü Fatinoğlu Holding adına satın alan Ali Fatinoğlu, Sanica markasıyla küvet, jakuzi ve gömme rezervuar üretimi yaptıklarını belirterek, gayrimenkulden bu ürünlerin sergileneceği bir showroom olarak yararlanacaklarını söyledi. 
     Bugünkü ihalede satılamayan 7 gayrimenkul önümüzdeki hafta tekrar satışa çıkarılacak. 
     
     ZEYTİN ADASI'NA 3 TEKLİF 

     İhalenin ardından, basın mensuplarına açıklama yapan TMSF Satış Komisyonu Başkanı Fethi Çalık, bugüne kadar TMSF'nin satışlardan 160 trilyon liralık gelir sağladığını, yılbaşına kadar rakamın 400 trilyon liraya ulaşmasını beklediklerini bildirdi. 
     Çalık, bir soru üzerine 2 ihalede satılamayan Zeytin Adası için 3 yazılı teklif alındığını, bu tekliflerin değerlendirildiğini ve uygun fiyatı bulunca adanın satılacağını kaydederek, sonucun bir hafta içinde belli olabileceğini sözlerine ekledi. 
     
</TEXT>
</DOC>
