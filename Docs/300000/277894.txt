<DOC>
<DOCNO> 277894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun04.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için kritik 70 gün 
</HEADLINE>
<TEXT>


AB Komisyonu'nun tarihi kararının ardından Türkiye'nin 17 Aralık'a kadar yanlış yapma lüksü kalmadı. Şimdi sıra uygulama, birkaç yasa ve diplomatik atakta 

GÜVEN ÖZALP Brüksel 


AB Komisyonu'nun Türkiye'yle müzakerelerin başlamasını tavsiye etmesiyle birlikte, Ankara için 2 zorlu ay başladı. Türkiye'nin 17 Aralık'ta Brüksel'de gerçekleştirilecek ve AB devlet, hükümet başkanlarını bir araya getirecek zirveye kadar yanlış yapma lüksü yok. Yoğunluğun, AB tarafından eksik ya da pürüz olarak görülen konulara verilmesi gerekiyor. 
Eksikler giderilmeli Aralıktaki zirveye kadar AB içinde tüm gözler Türkiye'nin üzerinde. Ankara'nın açık vermesini "heves"le bekleyecek bir kitle olacağından, önceliğin halen eksik görülen konulara verilmesi gerekecek. Bunların başında derneklere ilişkin yasanın çıkarılması geliyor. Türkiye, Kopenhag Kriterleri'ni yerine getirmiş olmanın ötesine geçerken, k ğıt üzerinde de bahane bırakmamış olacak. Heybeliada Ruhban Okulu ve azınlıklara ilişkin düzenlemeler de "yapılması gerekenler" arasında yer alıyor.Uygulamaya ağırlık 2 ay boyunca Türkiye'nin uygulamaya büyük önem vermesi gerekecek. Reform sürecinin uygulanmasına büyük önem vereceğinin altını çizen komisyonun yanı sıra, 17 Aralık'ta nihai karara imza atacak liderlerin tercihlerinin olumlu olabilmesi için de uygulamada bir "kaza"ya neden olmamak gerekecek. Kıbrıs ve diğer konular Bu 2 aylık sürede AB ülkeleri, özel ilgi alanlarına giren konuları da Türkiye'nin önüne getirme eğiliminde. İlk akla gelen, Kıbrıs konusunda Yunanistan'ın ve Kıbrıs Rum Kesimi'nin yaklaşımları "Kıbrıs'ı tanıyın" ya da "Asker çekin" gibi söylemleri güçlendirebilir. Türkiye muhtemelen müzakereleri garanti altına aldıktan sonra bu yönde adım atmayı tercih edecek. Ancak "sıkıntı" halinde 17 Aralık'tan önce de bu yönde bir gelişme yaşanması olasılığı bulunuyor. Diplomatik atak Türkiye'nin bu süreci AB başkentlerindeki bazı endişeleri gidermek amacıyla da kullanması gerekecek. Ankara özellikle, başta Paris olmak üzere, Türkiye'nin müzakerelere başlamasına olumlu sinyal vermeyen başkentlere yönelik diplomatik atak başlatmak zorunda kalabilecek.Önemli toplantılar Türkiye, 2 önemli toplantıyı "büyük dikkat"le izleyecek. 5 Kasım'daki AB Zirvesi'nde Türkiye'ye sıcak mesaj verilmesi bekleniyor. İkinci önemli konuyu, Avrupa Parlamentosu'nun AP aralık başında ele alacağı Türkiye raporu oluşturacak. Bu raporun bağlayıcılığı yok, ama kamuoylarına yönelik önemli bir mesaj olacak. 

</TEXT>
</DOC>
