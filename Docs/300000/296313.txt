<DOC>
<DOCNO> 296313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur07.html </URL>
<DATE> 2004/12/09/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Meltem'in ölümü Zeynep'i kurtardı 
</HEADLINE>
<TEXT>

     
     Ferit ASLAN DİYARBAKIR, DHA 
     

TÜRKİYE, geçen hafta sevgilileri olduğu iddia edilen kişiler tarafından kaçırılan üniversiteli Meltem ile Zeynep'i konuştu. Ancak, üniversiteli 2 kızın kaçırılma hikayeleri çok farklı noktalandı Meltem Putak öldürüldü, Zeynep Sağıroğlu ise kurtarıldı. Meltem Putak'ın öldürüldüğü haberinin gazetede çıktığı gün aynı gazetede Zeynep'in hayatının da tehlikede olduğu yazılıydı. Polis, Zeynep Sağıroğlu'nu bir gün sonra Çanakkale'de düzenlediği operasyonla kurtardı. Meltem Putak'ın annesi Meliha Putak, kızının öldürülmesinin Zeynep'in hayatını kurtardığını belirterek, kızının katili olarak suçladığı Yılmaz Akbaba'nın bir an önce yakalanmasını istedi. 
     
     İKİ ÜNİVERSİTELİ KIZIN ORTAK HİKAYESİ 
     Diyarbakırlı 21 yaşındaki Meltem Putak, İzmir'de 9 Eylül Üniversitesi İktisadi ve İdari Bilimler Fakültesi'nde okuyordu. Meltem, 30 Ekim günü fakülteden arkadaşlarına, "Diyarbakır'dan beni rahatsız eden biri, buraya da gelmiş. Gidip bu işi bitireceğim'' diyerek ayrıldı. Putak ailesi, daha önce 2 kez mahkemelik oldukları Yılmaz Akbaba'nın, kızlarını kaçırdığını belirterek, İzmir ve Diyarbakır Emniyet Müdürlüğü'ne başvurdu. Ancak kendisinden bir daha haber alınamayan Meltem'in cesedi, 24 Kasım'da Manisa'nın Turgutlu ilçesi yakınlarında bulundu. 
     Meltem'in cesedinin bulunduğu gazetelere yansıdığı gün, Çorlu Meslek Yüksekokulu'nda okuyan 17 yaşındaki Zeynep Sağıroğlu'nun Murat Kılınç tarafından zorla kaçırıldığı ve hayatının tehdit altında olduğu haberi çıktı. Sağıroğlu ailesi, Putak ailesinin aksine kızlarının bulunması için TV kanalları ve gazeteleri dolaşarak, olayın gündemde kalmasını sağlamıştı. Putak ailesi ise kızlarını kaçırmakla suçladıkları Akbaba'nın Meltem'e zarar vermesinden korktukları için olayı basına yansıtmak istemedi. Meltem'in ölü bulunduğu haberinin gazetelere yansımasından bir gün sonra polis Çanakkale'de düzenlediği operasyon ile Zeynep'i kurtardı. 
     
     "ZEYNEP'İN HAYATINI KIZIMIN ÖLÜMÜ KURTARDI'' 
     Meltem Putak'ın annesi Meliha Putak, kızının İzmir'e gittikten sonra kendilerine Yılmaz Akbaba ile ilgili hiçbir şey anlatmadığını belirterek, "Sadece arkadaşlarına olayı anlatmış. Kızım, Ailemin başına bir şey gelmesin' diyerek kendini feda etmiş ve katili olan Yılmaz Akbaba ile görüşmeye gitmiş'' dedi. Şikayette bulunmalarına rağmen polisin görevini yapmadığını öne süren Meliha Putak, "Polis bize göre üstüne düşeni yapamadı. Kızımın öldürülmesi, Zeynep Sağıroğlu'nun kurtarılmasını sağladı. Çünkü kızımın ölü bulunduğu gazetelere yansıdıktan bir gün sonra Zeynep'in kurtarıldığına tanık olduk. Polis olayın üzerine ciddiyetle gitseydi bugün kızım yaşıyor olacaktı. Biz olayı bütün detayları ile anlatmamıza rağmen bize Kızınız kendi isteğiyle gitmiş' denildi'' diye konuştu. 
     
     KATİL ZANLISI AKBABA, MELTEM'İN YAKINLARINA SALDIRMIŞ 
     Meliha Putak, katil zanlısı Yılmaz Akbaba'nın Diyarbakır'dayken Meltem'in dayısı ve teyzelerine de saldırıda bulunduğunu, onları darp ettiğini belirterek, "Kendisiyle 2 kez mahkemelik olduk. Bana da çalıştığım yerin yanında satırla saldırmaya kalkıştı. Şikayetlerimize karşın hiçbir önlem alınmadı, kendisinin deli raporu olduğu söylendi'' dedi. "Deli raporu olan biri nasıl evime kız istemeye gelir'' diyerek tepki gösteren Meliha Putak, "Kızımın tek ideali, okumaktı. Yılmaz Akbaba'nın yakalanmasını ve cezalandırılmasını istiyorum. Eğer o yakalanmazsa başka Meltemler de bu gibi kişiler tarafından öldürülür. Polisin, işini yapmasını ve onu yakalamasını bekliyoruz'' diye konuştu. 
     
</TEXT>
</DOC>
