<DOC>
<DOCNO> 284946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonyas06.html </URL>
<DATE> 2004/10/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Öldükten sonra hayatları film oluyor... Hollywood'un son projeleri... 
</HEADLINE>
<TEXT>

     Dahilerin değerinin ölümlerinden sonra anlaşılacağı tezi, sayısız filmiyle kanıtlanmış gibi görünüyor. Sinema, müzik, politika ve edebiyatın pek çok önemli isminin yaşamı ölümlerinden sonra beyazperdeye aktarıldı. 
     Internetteki ''msnbc'' sitesi, biyografi filmlerini günahlarıyla sevaplarıyla ele aldı. Buna göre, yaşamı beyazperdeye aktarılmaya hazırlanan son isim soul müziğin babası Ray Charles. Haziran ayında yaşama veda eden efsane sanatçının yaşam öyküsünü işleyecek filmde, Ray Charles'ı gözde aktörlerden Jamie Foxx'un canlandırması planlanıyor. 
     Rock müziğin efsanelerinden Janis Joplin'in yaşamı da beyazperdeye aktarılacak. Yapımcılar, filmdeki Joplin rolü için ''Bridget Jones'un Günlüğü''nün yıldızı Renee Zellweger'de karar kıldı. Senaryoyu okumak için hazırlandığını ifade eden Zellweger, efsane olmuş bir kişiyi canlandırmaktan mutluluk duyacağını söyledi. 
     Genç yaşta hayata veda eden Joplin'in yakasını film yapımcıları bırakacak gibi gözükmüyor. Bir başka projede de şarkıcı Pink, Janis Joplin rolünde seyirci karşısına çıkacak. 
     Küba devriminin kahramanı Ernesto ''Che'' Guevera'nın gençlik günlerine giderek bir arkadaşıyla yaptığı motosiklet yolculuğunu işleyen ''Motorcyle Diaries'', Che'nin bilinmedik bir yönünü beyazperdeye getiriyor. Seyirciyle 1 hafta sonra buluşacak olan filmde Che'yi Gael Garcia Bernal canlandırdı. 
     
     İSA AŞKINA... 
     Hollywood yapımcılarının film yapma sevdasından Hazreti İsa bile nasibini aldı. 
     Oscarlı Mel Gibson'ın yönetmenliğini üstlendiği ''Tutku İsa'nın Çilesi'', önce Vatikan'ın izni olup olmadığı, daha sonra da Hazreti İsa'nın çarmıha gerilişini işlediği kanlı sahneleriyle gündeme oturdu. 
     Arjantin tarihinde büyük bir yeri olan Eva Peron ''Evita'' adlı filmle beyazperdeye geldi. Filmde, Evita'yı Madonna, Che'yi Antonio Banderas canlandırdı. 
     Tarihi kişilikler de Hollywood'un ilgi alanından kurtulamıyor. Büyük İskender Alexander the Great , Colin Farrel ile Angelina Jolie'nin rol aldığı filmle sinema perdesine getirilirken, Kral Arthur sinemanın en sevdiği konulardan. Arthur'u anlatan ve Clive Owen'ın başrolünü üstlendiği son film geçen hafta gösterime girdi. 
     
     HIZLI YAŞA, GENÇ ÖL 
     Sinema dünyasının bir ünlünün yaşamını beyazperdeye getirmesi için genç ölmesi önem taşıyor. 
     Aşırı dozdan 29 yaşında ölen ''The Doors''un solisti Jim Morrison, Val Kilmer'ın canlandırdığı filmle sinema perdesine taşındı. 
     İntihar ederek sırlarıyla birlikte gömülen şair Sylvia Plath'ın biyografisini anlatan ''Sylvia'' adlı filmde Oscarlı oyuncu Gwyneth Paltrow kamera karşısına geçti. 
     ''Saatler'' adlı filmde yazar Virginia Woolf'u canlandıran Nicole Kidman, bu film sayesinde Oscar'ı kucakladı. 
     Ressam Frida Kahlo'nun hikayesini anlatan ''Frida'' filminde Salma Hayek sanatçıya can verdi. Filmde Kahlo'nun fırtınalı yaşamının öne çıkıp sanatçı yönünün geride kalması eleştirildi. 
     Elvis Presley, Marilyn Monroe, James Dean ve Nathalie Wood'un yaşamları da defalarca sinema filmleri ve televizyon dizileriyle seyirci karşısına çıktı. 
     ''Man on the Moon'' adlı filmde Andy Kaufman'ı canlandıran Jim Carrey oyunculuğuyla alkışlansa da film, Kaufman'ın asıl kimliğini iyi aktaramadığı için sınıfta kaldı. 
     Russel Crowe'un canlandırdığı matematikçi John Nash, Ben Kingsley'nin canlandırdığı Mahatma Ghandi, Anthony Hopkins'in canlandırdığı Pablo Picasso, Johnny Depp'in canlandırdığı Ed Wood da yaşamı beyazperdeye getirilen isimler arasında yer aldı. 
     
</TEXT>
</DOC>
