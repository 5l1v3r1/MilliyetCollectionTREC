<DOC>
<DOCNO> 276882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/spo02.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un yüzü güldü 
</HEADLINE>
<TEXT>


Manchester United maçının şokunu çabuk atlattıklarını belirten Alman teknik adam, "Aldığımız bu galibiyetle başarılı olacağımızın sinyallerini verdik" ifadelerini kullandı 


"Risk aldık" 
FENERBAHÇE Teknik Direktörü Daum, "Manchester maçının şokunu çabuk atlattık. Bundan iyisini yapamazdık. Bir bütün halinde sahaya çıkıp, birlikte hareket edip, kazandığımız galibiyetle başarılı olacağımız sinyallerini verdik. Bunu da herkese gösterdik" dedi. Rakibin kendilerini risk almaya zorladığını belirten Alman teknik adam, "Biz de bu riskleri aldık ve sonuca gitmesini bildik. Ancak çok pozisyon harcadık. Bu alanda kendimizi geliştirmemiz gerek" diye konuştu. 

Futbolcularını övdü 
FUTBOLCULARINA övgüler yağdıran Daum, "Sahanın en iyisi Aurelio'ydu. Görevini mükemmel yaptı. Servet'i de çok iyi gördüm. Defansı ayakta tuttu" yorumunu yaptı. Mehmet Yozgatlı'yı hafif bir sakatlığı olduğu için ikinci yarıda oyuna sürdüğünü vurgulayan tecrübeli hoca "Kanatlardan baskı yapmamız gerekiyordu. Mehmet girince bunu başarıyla uyguladık. Kendisini tebrik ederim. Ayrıca iki iyi kaleciye sahip olmanın ne kadar avantajlı olduğunu dün herkes gördü" ifadesini kullandı. 

Fair-Play tepkisi 

DENİZLİSPOR Teknik Direktörü Giray Bulak, Fenerbahçeli oyuncuları ilk golde centilmence davranmamakla suçladı. Bulak, ilk golden önce Güven'e rakip alanda faul yapıldığını savunarak, "Faul sonucu oyuncumuz yerde kaldı. Bu pozisyonda centilmence top dışarı atılmalıydı veya golden sonra Fenerbahçeli oyuncular durup, kalelerine gol yemeliydi. İki hafta önce Dünya Fair Play gününü kutladık. Oyuncular sahada bu konuda yemin etti. Ama bu maçta fair play anlayışına uygun davranılmadı" diye konuştu. 


</TEXT>
</DOC>
