<DOC>
<DOCNO> 270378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko17.html </URL>
<DATE> 2004/09/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mobilya marketler geliyor... 
</HEADLINE>
<TEXT>

     Kayseri'de kurulu İpek Mobilya, Türkiye'de ilk kez 10 bin metrekarelik alanlarda mobilyadan beyaz eşyaya, halıdan perdeye tüm ev eşyalarının satılacağı mobilya marketler kuracak. 
     İpek Mobilya A.Ş. Yönetim Kurulu Başkanı Saffet Arslan, AA muhabirine yaptığı açıklamada, Türkiye'de mobilya sektöründe pazarlama konseptinin sürekli değiştiğini, artık bir ev için gerekli tüm eşyaların satıldığı büyük mobilya marketlere doğru yöneliş olduğunu belirtti. 
     Türkiye'nin en büyük mobilya üreticilerinin Kayseri'de olduğunu hatırlatan Arslan, ''Kayserili mobilya üreticileri, mobilya ürünlerinin satıldığı büyük showroomları pazarlama sektörüne sokmuşlardı. Pazarlama konseptinin değişmesi ile birlikte artık bunların yerini daha büyük mobilya marketler alacak'' dedi. 
     Avrupa'da ve özellikle Almanya'da 80-100 bin metrekarelik alanlarda faaliyet gösteren mobilya marketlerin çok yaygın olduğunu bildiren Arslan, Türkiye'de de yakın zamanda bu yönde bir gelişme olacağını kaydetti. 
     
     TÜRKİYE'DE İLK 
     Daha önce bazı mobilya üreticilerinin mobilya merketler kurduklarını anımsatan Arslan, kendilerinin Türkiye'de ilk kez 10 bin metrekarelik alanda kurulu daha geniş çaplı moblya marketler kuracaklarını söyledi. 
     Mobilya marketler için yaklaşık 15 milyon dolarlık yatırım planladıklarını bildiren Arslan, şöyle konuştu 
     ''Mobilya marketlerimizin ilkini Ankara'da, ikincisini Kayseri'de faaliyete geçireceğiz. Daha sonra Adana, Mersin, İstanbul, Bursa ve İzmir'de bu marketleri yaygınlaştıracağız. 10 bin metrekarelik marketlerde her tür mobilyanın yanısıra, beyaz eşya, elektronik eşya, halı, perde ve ev tekstili ürünleri ve çeşitli aksesuarlar satılacak. Yani yeni bir ev kuran veya eşyalarını yenileyen insanlar, aradıkları herşeyi bu marketlerimizden bulabilecekler. Bu tür mobilya marketlerin önümüzdeki yıllarda daha da yaygınlaşacağı kanaatindeyiz.'' 
     
</TEXT>
</DOC>
