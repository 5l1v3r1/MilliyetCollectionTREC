<DOC>
<DOCNO> 296863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo31.html </URL>
<DATE> 2004/12/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Alex'in internet sitesi Türkçe yayına başladı... 
</HEADLINE>
<TEXT>

     Fenerbahçe'nin Brezilyalı futbolcusu Alex'in internet sitesi Türkçe yayına başladı. 
     Brezilyalı oyuncu, futbol geçmişiyle ilgili bilgilerin yer aldığı ve çeşitli konularda yorumlar yaptığı ''www.alex10.com.br'' adlı resmi web sitesine Türkçe versiyon ekledi. 
     Ünlü futbolcu sitesinde ''Alex'in Köşesi'' bölümünde açıklamada, Fenerbahçe ile sözleşme imzalamadan önce, Türk taraftarların site aracılığıyla kendisine gönderdiği mesajlardan etkilendiğini belirterek, ''Sözleşme imzalamadan önce bile beni öven ve benim transferimi teşvik ve tebrik eden birçok mesaj alıyordum. Gerçekten etkilendim, çünkü sitenin tümü Portekizce olmasına karşın bir biçimde kayıt olmayı başarmış ve ben anlayayım diye ingilizce mesajlar bırakmış Türk taraftarlar vardı'' dedi. 
     
     ''KENDİMİ EVİMDE HİSSEDİYORUM'' 
     Brezilyalı oyuncu, Türk halkının kendisine gösterdiği ilgiden oldukça etkilendiğini vurguladı. 
     Dil engelinin dışında kendisini evinde hissettiğini anlatan Alex, yazısında şu görüşlere yer verdi 
     ''Türk halkının beni bağırlarına basışından, Fenerbahçe'nin yapılanmasından ve Türk halkının spora olan sevdasından dolayı ciddi etkilendim. Bütün bunlar benim adaptasyonuma çok yardımcı oldular ve bugün için diyebilirim ki dil engelinin dışında kendimi evimde hissediyorum. İşte böylece sitemin yeni bir versiyonunu Türkçe yayınlamak istedim. Bu biçimde Türk halkından gördüğüm ve özellikle de Fenerbahçe taraftarlarından sıcak tavır ve davranışlara da bir karşılık verebilmiş olacağım.'' Alex, sitesine İngilizce ve Portekizce bırakılacak mesajlara elinden geldiği sürece yanıt vereceğini de sözlerine ekledi. 
     
</TEXT>
</DOC>
