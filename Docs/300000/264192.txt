<DOC>
<DOCNO> 264192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur39.html </URL>
<DATE> 2004/08/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şiddetli yağış ve sel Ankara'yı da vurdu .. 
</HEADLINE>
<TEXT>

     Ankara'nın Sincan ilçesinde dün gece aralıksız süren yağış nedeniyle birçok ev ve işyerini su bastı. 
     Sincan Belediye Başkanlığı'dan yapılan yazılı açıklamada, son yılların en şiddetli yağışının yaşandığı Sincan'da, Belediye Başkanı Hasan Altın koordinasyonunda oluşturulan Afet Koordinasyon Merkezi'nin sabaha kadar aralıksız çalışmaları sonucu can kaybının önlendiği, mal kayıplarının da minimum düzeye indirildiği kaydedildi. 
     Açıklamada, yaklaşık 40 dakika süren yağmur ve dolu yağışı neticesinde birçok ev ve işyerinin su baskınına uğradığı, çok sayıda ağacın zarar gördüğü bildirildi. 
     Sincan Belediye Başkanı Hasan Altın, meteorolojiden aldıkları bilgi doğrultusunda önlemlerini önceden aldıklarını ifade ederek, beklenenin çok üstünde bir yağış olmasına rağmen, ASKİ ve itfaiye ekipleriyle yapılan koordineli çalışmayla afeti en az zararla atlattıklarını belirtti. 
     
</TEXT>
</DOC>
