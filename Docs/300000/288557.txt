<DOC>
<DOCNO> 288557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun25.html </URL>
<DATE> 2004/11/13/ </DATE>
<TIME> 18.28 </TIME>
<AUTHOR>  </AUTHOR>
<HEADLINE>
Denktaş, Generallerle konuştu... 
</HEADLINE>
<TEXT>

     KKTC Cumhurbaşkanı Rauf Denktaş, Yunanistan Başbakanı Kostas Karamanlis'in, Güney Kıbrıs ziyareti sırasında ''yapmasını beklediğinin tam tersini yaptığını ve Rum yönetimi lideri Tasos Papadopulos'a tam destek verdiğini'' söyledi. 
     Denktaş, KKTC'nin kuruluş yıldönümü kutlamalarına Türk Silahlı Kuvvetleri'ni temsilen katılmak için gelen Genelkurmay Başkanlığı Eğitim Doktrin Komutanı Orgeneral İsmail Koçman ve Korgeneral Füsun Memişoğlu'nu kabul etti. 
     Kabulde yaptığı konuşmada, Kıbrıs sorununun Türkiye'nin önüne engel konulmamasını ümit ettiğini, ancak Papadopulos'un bunu yapmaya çalıştığını kaydeden Denktaş, ''Karamanlis geldi. Bir ümidim vardı Papdopulos'a akıl verir diye. Tam aksini yaptı. Hemfikir olarak ve 'Daima yanınızda olacağız' diyerek gitti'' dedi. 
     Denktaş, ''1963 olaylarının Yunanistan'ın daima Kıbrıs Rum tarafının yanında olmasından dolayı başladığını'' anlattı. 
     Denktaş, dostluk adına, barış adına, uzlaşma adına Yunanistan'ın 1963, 1974 yıllarını Papdopulos'a hatırlatmasını ve Papadopulos'a, ''Eğer ki suçumuzu kabul etmezsek, bu Türklere yaptıklarımızın tazminatını vermezsek, bu insanlarla yüzleşme hakkımız yoktur. Bu kez böyle başlayalım'' demesini ümit ettiğini ve beklediğini kaydetti. 
     Referandumun yapılmasıyla adada birbirini temsil etmeyen iki ayrı halkın varlığının teyit edildiğini vurgulayan Denktaş, ''Referandumların yapılmasında ısrar eden, üzerinde anlaşma tahakkuk etmemiş bir belgeyi referanduma sunan taraflar, Rumların 'evet' diyeceği konusunda kandırılmışlarıdır'' dedi. 
     Denktaş, ''40 yıllık bunalım içerisindeki Kıbrıs Türk halkına 'kurtulacaksınız' denildiğini, köylere gidilip şehirler kurulacağı, göçmenlere villalar yapılacağı vaatlerinde bulunulduğunu'' söyledi. Denktaş, bugüne kadar Kıbrıs Türk halkına haksızlık yapanların, ayrı yapılan referandumun neticesini görerek yeniden düşünmeleri yerine, tam aksini yaptıklarına işaret etti. 
     ''Mademki Annan planına 'evet' dediniz, bundan sonra ayrı devlet, tanınma istemiyorsunuz'' yönündeki açıklamaların, Kıbrıs Türklerine yönelik herhangi bir yardım için önkoşul olarak konulduğunu belirten Denktaş, ''Bu bir haksızlık, hatta bir düşmanlıktır. Bu, Kıbrıs'ın Rumlara verilmesi kararlılığının bir göstergesidir'' dedi. 
     
     ''İZOLASYONLAR KALKMALI'' 
     Orgeneral Koçman da, ''Türk Silahlı Kuvvetleri'nin, Kıbrıs Türk halkının yanında olmaya devam edeceğini'' ifade ederek, ''ortaya çıkan bugünkü durumda Kıbrıs sorununa bir çözümün bulunabilmesinin, KKTC'nin seviyesinin Rum kesimine eşitlenmesiyle mümkün olabileceğini'' söyledi. 
     KKTC'de Güvenlik Kuvvetleri Komutanlığı da yapan Orgeneral İsmail Koçman, Denktaş'ın Kıbrıs Türk halkının mücadelesinde bugüne kadar performansının hiçbir zaman azalmadığını vurguladı. 
     Koçman, ''Liderliğiniz ve Kıbrıs konusunda tarihe iz bırakacak çabalarınız nedeniyle, Türk Silahlı Kuvvetleri, zat-ı alinizin ve Kıbrıs Türk toplumunun yanında olmuştur ve olmaya devam edecektir'' ifadesini kullandı. 
     ''Kalıcı, adil ve yaşayabilir bir çözümün ancak eşit taraflar arasında mümkün olabileceğini'' vurgulayan Koçman , ''ortaya çıkan bugünkü durumda Kıbrıs sorununa bir çözümün bulunabilmesinin, KKTC'nin seviyesinin Rum kesimine eşitlenmesiyle mümkün olabileceğini'' söyledi. 
     Referandumlarda adada birbirini temsil etmeye hakkı olmayan iki toplumun var olduğunun teyit edildiğinin altını çizen Koçman, ''Bu gerçeğin dikkate alınarak Kıbrıs Türk halkının dünyayla bütünleşmesi isteğine artık olumlu yanıt verilemesinin ve yıllardır haksız olarak karşı karşıya kaldığı izolasyonların bir an önce sona erdirilmesinin zamanı gelmiş ve hatta geçmektedir'' diye konuştu. 
     
</TEXT>
</DOC>
