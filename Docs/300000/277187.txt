<DOC>
<DOCNO> 277187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy15.html </URL>
<DATE> 2004/10/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Cem Türk halkı ve sosyal demokrasi için doğru olanı tartışacağız 
</HEADLINE>
<TEXT>

     YTP Genel Başkanı İsmail Cem, partisinin Parti Meclisi'nin PM , memleket, Türk halkı ve sosyal demokrasi için doğru olanı tartışmak üzere toplandığını belirtti. 
     YTP PM, CHP'ye katılım konusunu görüşmek üzere Cem'in başkanlığında parti genel merkezinde toplandı. 
     Toplantının açılışında konuşan Cem, PM'nin, özel bir konuda ve özel bir gündem maddesiyle toplandığını söyledi. Türkiye'nin esenliği ve sosyal demokrasinin geleceği için önemli bir adımı atmak üzere biraraya geldiklerini kaydeden Cem, bunun kolay olmadığını vurguladı. 
     YTP'nin büyük bir emekle oluştuğunu, kadrolarının ''ateşin sınavından geçmiş'' insanlar olduğunu ifade eden Cem, ''Büyük mücadeleler verdik. Siyasette kısa vadeli beklenti içinde olmadık. Şimdi memleketimiz, halkımız ve sosyal demokrasi için doğru olanı tartışmak, konuşmak, yapmak üzere biraraya gelmekteyiz'' diye konuştu. 
     
     ''TÜRKİYE, SANAL AB ALEMİ İÇİNDE YER ALMAYACAK'' 
     Türkiye'nin AB üyeliği sürecini de değerlendiren Cem, AB üyeliğini çok önemsediklerini kaydetti. İlerleme raporunun kısmen açıklandığını, bu raporun Türkiye'nin AB üyesi olması değil, olmamasına getirecek özellikler taşıdığını ifade eden Cem, hükümetten bu konuda çok dikkatli olmasını istedi. 
     Türkiye'nin sanal AB alemi içinde yer alamayacağını belirten Cem, AB üyeliğinin gerçekçi bir hesap olduğuna işaret etti. Raporun özelliğinin ''Türkiye'ye karşı olumsuz ayrımcılık yapması'' olduğunu vurgulayan Cem, kendilerinin yıllarca mücadele edip yaptırmadıkları konuların bu raporda yer aldığını söyledi. 
     Cem, başka aday ülkelere getirilmeyen konuların Türkiye'ye getirildiğine dikkati çekerek, ''Bunları bir defa kabul ederseniz, iş bitmiştir zaten. Türkiye, böyle bir ayrımcılığı kabul ediyorsa kendini başka konuma indirgemiş olur. Türkiye'ye karşı Demokles'in kılıcı olur'' dedi. 
     AB üyeliğinin ancak şeref ve ciddiyet ile olabileceğini vurgulayan Cem, ''çocuk gibi 'Almanya, Fransa bizi seviyor, İngiltere daha fazla seviyor' yaklaşımları ile gayrı ciddi ortamda AB üyesi olunamayacağını'' belirtti. 
     İlerleme raporu doğrultusunda başlatılacak müzakerelerin yeni dayatmaları ve sorunları beraberinde getireceğini savunan Cem, bunun Türkiye'yi AB'den uzaklaştıracak bir süreç olacağını vurguladı. 
     Türkiye'ye, Türk ve Müslüman olması nedeniyle ayrımcılık yapılırsa müzakerelerin baştan yanlış başlayacağını kaydeden Cem, ''Türkiye Cumhuriyeti hükümeti, olumsuz ayrımcılığı nasıl kabul eder, nasıl tepki göstermez '' diye sordu. 
     PM toplantısında, olağanüstü kurultay için tarih belirleneceği ve en geç bu ayın sonuna kadar kurultayın toplanacağı öğrenildi. 
     
</TEXT>
</DOC>
