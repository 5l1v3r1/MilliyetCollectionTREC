<DOC>
<DOCNO> 264660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun09.html </URL>
<DATE> 2004/08/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Şaron, Gazze'den çekilme planında ısrarlı... 
</HEADLINE>
<TEXT>

     İsrail Başbakanı Ariel Şaron'un, Gazze Şeridi'nden İsrailli yerleşimcileri ve askerleri çekme planında ısrar edeceği belirtildi. 
     Başbakanın bürosundan yapılan açıklamada, Şaron'un, partisi Likud'un plana destek veren İşçi Partisi ile ortaklığı reddetmesine rağmen, planda ısrarlı olduğu kaydedildi. 
     Açıklamada, ''Başbakanın çekilme ve müzakere sürecini sürdürdüğü, soruna bir çözüm bulacağı, istikrarlı bir koalisyon hükümeti kurmaya çalıştığı'' bildirildi. 
     Sağcı Likud Partisi'nin Merkez Komite üyeleri, dün yapılan oylamada, Şimon Peres liderliğindeki muhalefetteki solcu İşçi Partisi ile Şaron'un koalisyona gitmesine izin vermemişti. 
     Şaron'un planı, 1.3 milyon Filistinlinin arasında yaşayan 8 bin Yahudi yerleşimcinin Gazze'den çekilmesini ve 120 Batı Şeria yerleşkesinden 4'ünün kapatılmasını öngörüyor. 
     Ariel Şaron, Haziran ayında bazı aşırı sağcı milletvekillerinin istifası veya partiden uzaklaştırılmasının ardından planla ilgili olarak kabinenin ''prensipte'' desteğini almıştı. Milletvekillerinin partiden ayrılması Şaron'u parlamentoda plan için çoğunluğu aramaya ve İşçi Partisi ile müzakere yapmaya itmişti. 
     
</TEXT>
</DOC>
