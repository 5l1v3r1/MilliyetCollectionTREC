<DOC>
<DOCNO> 292566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/akyol.html </URL>
<DATE> 2004/11/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Fransız şovenizmi ve Türkiye 
</HEADLINE>
<TEXT>


ESKİ Fransız Cumhurbaşkanı Giscard d'Estaing, Avrupa gazetelerinde Türkiye'nin AB üyeliğine karşı yine dehşetengiz bir makale yayımladı. 
İki hafta sonra, 17 Aralık'ta Avrupa'nın geleceği hakkında stratejik bir karar verecek olan liderleri, "Türkiye'nin üyelik yolunu açarsanız, Avrupa Birliği yıkılır" diye korkutmak istiyor. 
Avrupa kimliğinin "kadim Grek - Roma, geniş din miras, Rönesans, Aydınlanma, rasyonel ve bilimsel düşünce"ye dayandığını söyleyen Giscard, AB'nin yaşaması için bu değerlere dayalı bir "Avrupa vatanseverliği" oluşturmasını savunuyor. Mösyö'ye bakılırsa, bunlardan hiçbirine sahip bulunmayan Türkiye AB'ye girerse, "Avrupa Vatanseverliği" hayal olur, AB da çöker 
Üstelik, Türkiye üye olursa sırada Fas varmış Bu şekilde Mösyö, Fransız kamuoyunun "Kuzey Afrikalı fundamentalistler" korkusunu da istismar ediyor. 

ÖNCE neden "Avrupa üst kimliği" değil de, "Avrupa vatanseverliği" diye sormak lazım. Giscard, Avrupa kavramını şovenleştiriyor. 
Grek - Roma mirası, Rönesans ve Aydınlanma mirası Avrupa tarihinde de çok tartışmalıdır. Eski İslam medeniyetinin katkısı da bir gerçektir. 
Giscard bu kavramlarla esasen bilimsel düşünce ve bireysel özgürlük gibi değerleri kastediyorsa, bu değerler evrenseldir. 
Rasyonalizmi, bilimsel ve analitik düşünceyi, bireyciliği, her dinden, her kültürden milletler özümseyebilir. Türkiye öyledir. 
Giscard bu değerleri tarihteki doğuş mekanlarına 'inhisar' ettirerek şovenizm yapıyor Bu kavramların Avrupa mirasında çok tartışmalı ve çeşitlenmiş olduğunu, hele çağımızda "kültürel çoğulculuğun" kazandığı boyutları da göz ardı ediyor. 
Giscard, Türkiye'ye karşı çıkarken, "Sorun din değil" diyor ama "Avrupa vatanseverliği"nin unsurlarını sayarken, "geniş din miras"ı, yani Hıristiyanlığı ihmal etmiyor 
Mösyö'nün Türkiye'yi dışlamak için Hıristiyanlıktan başka dayanağı yoktur. 

FRANSIZ politikacı, Türkiye için "Ortadoğulu komşularıyla dayanışmanın daha doğal olacağını" söyleyerek aynen Huntington'un "Medeniyetler Çatışması" kitabındaki tezini tekrarlıyor 
Hatta Türkiye AB üyesi olursa "İslam fundamentalizminin Avrupa'ya gireceği" şeklindeki vulger korkuyu da tahrik ediyor 
Giscard, modernleşme sürecinin sosyal ve politik nitelikleri ve Türkiye'nin bu süreçteki yeri konusunda cahil olabilir mi Ancak gerçekleri göremeyecek kadar bağnaz fanatique olabilir. 
Nüfusu 90 milyonu bulacak Türkiye AB üyesi olursa, Giscard'a göre, "AB mekanizmaları içinde ağırlıklı bir karar verici" olacaktır. 
Fransız şovenizminin asıl kaygısı budur işte Diğer gerekçeleri tarihin istismarından ibarettir 
Bizdeki AB karşıtları Türkiye'nin Avrupa'da eriyeceğinden korkarken, Giscard gibiler de Türkiye'nin "ağırlıklı" major AB üyesi olmasından korkuyor 
Türkiye'nin AB kararlarına uyacağı ama söz hakkının olmayacağı "imtiyazlı ortaklık" teklif ediyorlar 
Her iki korku da paranoyadır. 
Çoğulcu, çokuluslu bir Avrupa, Türkiye'nin üyeliği ile bu vasfını güçlendireceği gibi, dünyada stratejik bir aktör haline de gelecektir. 
Giscard şovenizmi Avrupa'nın ufkunu daraltıyor. 



</TEXT>
</DOC>
