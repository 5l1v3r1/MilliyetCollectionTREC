<DOC>
<DOCNO> 263933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/dunya/adun.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım yaptık, pardon' 
</HEADLINE>
<TEXT>


Almanya, 1904'te Namibya'da Hererolara karşı yaptığı soykırım için özür diledi. Hereroların 4 milyar dolarlık tazminat talebini ise, 'O dönemde sivilleri koruyan yasalar yoktu' diye reddetti 

DIŞ HABERLER SERVİSİ 


Almanya, Güneybatı Afrika ülkelerinden Namibya'da günümüzden 100 yıl önce Herero adlı kabileye karşı soykırım uyguladığını kabul ederek resmen özür diledi. Ancak sömürgecilik döneminde Alman askerlerinin işlediği bu insanlık suçuna karşılık tazminat ödemeyi, "O dönemde savaş sırasında sivillerin korunmasına yönelik uluslararası hukuk kuralları yoktu" diyerek reddetti. 
Namibya'da Okokarara kentinde yapılan ve 65 bin kişinin ölümüne yol açan 1904 Herero katliamının geçtiğimiz hafta sonu düzenlenen bu seneki anma törenlerine Almanya Kalkınma ve Yardım Bakanı Heidemarie Wieczorek - Zeul de katılarak, yaklaşık 1000 kişiye hitaben bir konuşma yaptı. Herero ayaklanmasının Alman askerlerince vahşi bir şekilde bastırılmasını "jenosit" olarak niteleyen kadın Bakan, "Biz Almanlar olarak tarihi ve ahlaki sorumluluklarımızı kabul ediyoruz. Almanya geçmişin acı deneyimlerinden çok büyük dersler çıkarmıştır" dedi. 
Ancak dinleyiciler konuşmasını bitiren Alman Bakan'dan açıkça özür dilemesini istedi. Bunun üzerine tekrar söz alan Wieczorek - Zeul, "Şimdiye kadar söylediğim her şey, Almanya'nın sömürge yönetimi sırasında askerlerimizin işlediği suçlar için bir özür niteliğindeydi" diye konuştu. 

4 milyar dolar istiyorlar 
Alman kadın Bakan, bu sözlerine karşın, Almanya aleyhinde ABD'de açılan bir davada 4 milyar dolar yaklaşık 6 katrilyon lira tazminat istenmesine atıfta bulunarak, böyle bir yükümlülüğe girmeyeceklerini vurguladı. Tazminat verilmemesine gerekçe olarak, o tarihlerde savaşta sivillerin korunmasını öngören uluslararası kurallar bulunmamasını gösteren kadın Bakan, yine de Namibya'ya yaptıkları ekonomik yardımları sürdüreceklerini ifade etti. Almanya, Namibya'ya yılda 14 milyon dolar 21 trilyon lira yardım yapıyor. 
Herero kabilesi şefi Kuaima Riruako, Alman Bakan Wieczorek - Zeul'un özür dilemesinden memnun olduğunu söyledi fakat Almanya'yı mahkemeye verme haklarını saklı tuttuklarını belirtti. ABD'de 3 yıl önce açılan ve Alman hükümetiyle 2 Alman şirketini hedef alan tazminat davasından bir sonuç çıkmasına ise pek ihtimal verilmiyor. 


</TEXT>
</DOC>
