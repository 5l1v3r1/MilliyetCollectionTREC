<DOC>
<DOCNO> 259070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo16.html </URL>
<DATE> 2004/07/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Klinsmann'ın menajeri Bierhoff oldu 
</HEADLINE>
<TEXT>

     Alman Milli takımının yeni teknik direktörü resmen Jürgen Klinsmann, menajeri de Oliver Bierhoff oldu. 
     Klinsmann, bugün Bierhoff ve Alman Futbol Federasyonu DFB Başkanı Gerhard Meyer-Vorfelder ile Frankfurt kentinde düzenlediği basın toplantısında, teknik direktörlük görevine getirilmekten büyük mutluluk ve gurur duyduğunu belirtti. 
     Klinsmann, ''Franz Beckenbauer'in teknik direktörlüğünde Dünya şampiyonu olmuştuk. Bu nedenle takım içinde nasıl bir düzen kurulması gerektiği konusunda tecrübelerim var. Taraftarlarımız Dünya şampiyonu olmamızı bekliyor. Ben de bunu hedefliyorum. Bunun kolay olmayacağını biliyorum, ancak bu konuda iyimserim ve taraftarların da bizi desteklemelerini bekliyorum'' dedi. 
     Klinsmann, geleceğin neler getireceğini bilmeden uzun bir süre teknik direktörlük görevini üstlenmek istemediğini, bu nedenle 1 Ağustos'ta göreve başlayacağını ve şimdilik 2006 yılı Dünya Futbol Şampiyonası'nın sonuna kadar bu görevde kalacağını söyledi. 
     Bierhoff da elinden geldiği kadar Klinsmann'a yardımcı olmak istediğini belirterek, ''Her ikimiz de forvet oyuncusuyuz ve işimize atak yaparak başlayacağız'' diye konuştu. 
     Meyer-Vorfelder de, Klinsmann ile 20 Haziran'da temasa geçtiklerini ve kendisi ile New York'ta yaptıkları görüşmede Klinsmann'ın milli takımın durumuyla çok yakından ilgilendiğini tespit ettiklerini, bu nedenle kendisi ile hızlı bir şekilde anlaşmaya vardıklarını belirtti. 
     Klinsmann'ın çok tecrübeli bir futbolcu olduğunu, ancak bugüne kadar teknik direktörlük yapmadığını kaydeden Meyer-Vorfelder, Holger Osieck'in teknik direktör yardımcılığını kişisel nedenlerden dolayı kabul etmemesi nedeni ile yeni bir teknik direktör yardımcısı aradıklarını söyledi. 
     Osieck, bu konuda daha önce yaptığı açıklamada, görevi kabul etmemesinin nedeninin para olmadığını, sadece önerilen şartların kendisi için uygun olmadığını belirtti. 
     
</TEXT>
</DOC>
