<DOC>
<DOCNO> 283248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas01.html </URL>
<DATE> 2004/10/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kaynanalar televizyon karşısına kilitledi 
</HEADLINE>
<TEXT>

     Kızarak, küçümseyerek ya da beğenmeyerek de olsa vatandaş en az birkaç kez "Gelinim Olur musun" programını izlemiş. Kaynanaların cazgırlığını çok eğlenceli bulanlar da var "Böyle rezillik olmaz. AB'ye bizi almayacaklar" diyenler de... 
     Beş kaynana adayı.. Oğulları ve kendilerini onlara beğendirmeye çalışan gelin adayları... "Gelinim Olur musun" reytingleriyle yıla damgasını vuruyor. Cumartesi gecesi birinciliğini kaptırmıyor. Hafta içinde de Türkiye'nin yarısını ekrana kilitliyor. Yarışma, evin sert karakteri Semra ve gelin adayı Sinem arasındaki kavgalardan, kendini beğendirme çabasındaki genç kızlara "senaryosu o anda yazılan Türk filmi" gibi gelişiyor. İşte, reytinglerden çarpıcı örnekler 
     18 Ekim Pazartesi, öğle saatlerinde yayınlanan programın izlenme oranı yüzde 33.3. Yani, her üç kişiden biri programı seyretmiş. Ancak AB grubunda yani ekonomik ve sosyal açıdan üst düzeydekiler diye tanımlanan grupta bu oran yüzde 44.5 olmuş. 
     Final gecesi de durum farklı değil. 16 Ekim Cumartesi izlenme oranı yüzde 39.7. AB'deyse yüzde 41.6 Önceki geceki programsa toplamda yüzde 33.7 izlenme oranı sağlamış, bu oran AB grubunda ise yüzde 40'lara dayanmış. 
     
     Ah o Semra var ya o Semra 

     Çalışan kadınlar da "takılıyor" ama daha ziyade "kaynana olacak yaşa gelmiş" ev hanımları ilgi gösteriyor. Kumandanın erkekte olduğu evlerin hanımları, "Eşimiz izin vermiyor ki izleyelim, yoksa kaçırır mıyız" diyor, çocukları evlenecek yaşa gelmiş erkeklerse genellikle çok itici buluyor programı. 
     Programa olan ilginin en büyük nedeni ise kaynanalardan Semra Hanım. Oğlunun "aşık oldum" dediği Sinem'in bazı hareketlerini beğenmediğini anlattığı sahneler, en çok prim yapan anlar. Geçtiğimiz hafta, oğlu Ata ile buluşması ise heyecanın doruk noktasına çıktığı andı. "Oğlum ben ne dersem yapar" iddiasıyla görüşmeye giden Semra Hanım, olayı bile anlatmadan Ata ile Sinem arasındaki ilişkiyi sona erdirmeyi başarmıştı. Semra Hanım'ın "Bugüne kadar olmaz, olmaz diyordum, şimdi olamaz, olamaz, olamaz, diyorum" sözleri ise kaynana adaylarına ders niteliğindeydi Eee, böyle dediği dedik bir kaynana olunca da erkek evlat sahibi annelerin ilgisi kaçınılmaz oluyor. 
     Semra Hanım'ın, diğer kaynanalardan Nazime Hanım ile olan çekişmesi, gelin adaylarının arasındaki büyük yarış, özellikle günün büyük bölümünü evde geçiren gencinden yaşlısına kadar bütün kadınların ilgisini çekiyor. Kimi "bak kaynana nasıl olurmuş gör" diyerek, kimi de "böyle bir kaynanası olmadığı için şükrederek" yayını izliyor. Tabii BBG, Benimle Evlenir misin , Dokun Bana gibi benzer yarışmaların da ortaya çıkardığı gibi meraklı bir halk olduğumuzu da unutmamak gerekiyor. 

     
</TEXT>
</DOC>
