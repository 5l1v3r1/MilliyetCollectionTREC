<DOC>
<DOCNO> 289146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/spo04.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk adımı 
</HEADLINE>
<TEXT>


Trabzon Başkanı Atay Aktuğ, hafta sonu oynanacak Fenerbahçe maçı öncesi FB TV ile röportaj yaptı, gergin ortamı yumuşattı 


Buzlar eriyor 
HAFTA sonu oynanacak Trabzonspor - Fenerbahçe maçı öncesi Bordo - Mavili yönetim dostluk adına önemli bir adım attı. Geçtiğimiz günlerde Sarı - Lacivertli taraftarları maça davet eden Başkan Atay Aktuğ dün de Fener TV ile röportaj yaptı. Aktuğ, "Ortamı germenin bir anlamı yok. Normal bir maç oynayacağız. Galatasaray'a yenildik ama şu anda üzerlerindeyiz" dedi. 

Doğan da konuştu 
FENERBAHÇE karşılaşmasının diğer maçlardan bir farkı olmadığına dikkat çeken Atay Aktuğ, "Fener TV'ye sözüm var. Bu yüzden röportaj yaptım" ifadelerini kullandı. Fener TV, Başkan Aktuğ'un dışında Teknik Direktör Ziya Doğan, yöneticiler ve futbolcularla da ayrı ayrı görüştü. Trabzonspor Kulübü'nün bu yaklaşımı Fenerbahçe'de büyük memnunluk yarattı. 

Taraftarın mesajı var 

BORDO-Mavili taraftarlar, Fenerbahçe maçında, "Futbol barış, sevgi ve kardeşliktir" pankartı asacak. TS 67 Derneği Başkanı Selim Doğan, "Tribünlerde şiddetin yerine barışı egemen kılmak istiyoruz. Fenerbahçe maçında da bunu işleyeceğiz. Futbol sahalarında savaş olsun istemiyoruz. Aynı yaklaşımı tüm kulüplerin taraftarlarından bekliyoruz" diye konuştu. 

Prim tartışması 

YÖNETİM, Fenerbahçe maçı için özel prim verilip verilmemesi konusunda ikiye bölündü. Büyük maçların primi daha önce iç sahada 6 milyar lira olarak kabul edilirken, Fenerbahçe karşılaşmasının çok önemli olması nedeniyle bazı yöneticiler miktarın artırılmasını istediler. Bir grup yönetici de, "Sistemi bozarsak, ikinci yarıda daha büyük primler ödemek zorunda kalabiliriz" yorumunu yaptılar. 

Trabzon bayramlaştı 

BORDO - Mavili kulüpte bayramlaşma töreni dün yapıldı. Kulüp binasındaki bayramlaşma törenine, Belediye Başkanı Volkan Canalioğlu, Kulüp Başkanı Atay Aktuğ, eski başkanlardan Özkan Sümer, kulüp yöneticileri, teknik heyet, futbolcuların yanı sıra Akçaabat Sebatspor Kulübü Başkanı Veli Sezgin ve bazı yöneticileri ile vatandaşlar katıldı. 


</TEXT>
</DOC>
