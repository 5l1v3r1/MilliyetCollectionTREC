<DOC>
<DOCNO> 251937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy14.html </URL>
<DATE> 2004/06/30/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
TCK tasarısının 13 maddesi Adalet Komisyonu'nda kabul edildi... 
</HEADLINE>
<TEXT>

     TBMM Adalet Komisyonu'nda görüşülmeye başlanan TCK Tasarısı'nın 13 maddesi kabul edildi. 
     Komisyon, tasarının ''temel ilkeler ve tanımlar'' başlığında yer alan ceza kanununun amacı, suçta ve cezada kanunilik ilkesi, adalet ve kanun önünde eşitlik ilkesi, kanunun bağlayıcılığı, tanımlar ve kanunun uygulama alanını içeren 13 maddesini kabul etti. 
     ''Kanunun bağlayıcılığı'' başlıklı madde, uzun süren tartışmaların ardından benimsendi. Mevcut yasadaki ''kanunu bilmemek mazeret sayılmaz'' hükmü ''ceza kanunlarını bilmemek mazeret sayılmaz'' şeklinde değiştirilirken, ''ancak sakınamayacağı bir hata nedeniyle kanunu bilmediği için meşru sanarak bir suç işleyen kimse cezaen sorumlu olmaz'' şeklinde bir istisna da getiriyor. 
     Tasarı'nın görüşmelerine katılan Yargıtay temsilcileri, getirilen istisnanın uygulamada kargaşaya neden olacağı gerekçesiyle mevcut yasadaki hükmün aynen korunması gerektiğini savundu. AK Parti Kahramanmaraş Milletvekili Mehmet Yılmazcan da maddedeki istisnanın ''dolaylı af'' niteliği taşıdığını ve kimsenin işlediği suç nedeniyle ceza almamasına yol açacağını savunarak, mevcut yasadaki hükmün aynen korunması yönünde bir önerge verdi. CHP'li bazı milletvekilleri de önergeye destek verirken, alt komisyon üyeleri karşı çıktı. Adalet Bakanı Cemil Çiçek, alt komisyon tarafından yapılan bu değişikliğin olumlu olduğunu belirtti. Çiçek, istisnada yer alan ''sakınamayacağı hata'' ibaresinin içtihatla doldurulabileceğini vurguladı. 
     Madde üzerinde çeşitli örnekler verilirken, uzun süren tartışmaların ardından AK Parti'li Yılmazcan'ın önergesi reddedildi. Madde, alt komisyonun yaptığı değişiklikle kabul edildi. 
     
     ''TÖRE CİNAYETLERİ, FEODALİTE ARTIĞI...'' 
     Komisyon üyesi olmadığı halde görüşmeleri izleyen CHP Adana Milletvekili Gaye Erbatur, töre-namus cinayetleri konusunda beklentilerinin karşılanmadığını belirterek, maddenin tanımlar bölümünde töre cinayetlerinin tanımlanmasını istedi. 
     CHP Niğde Milletvekili Orhan Eraslan, töre cinayetlerinin Türkiye'nin bir bölgesinde yaşandığını ve ''feodalite artığı'' olduğunu belirterek, yapılan düzenlemenin sorunu gidermeye tam olarak yetmediğini ancak kısmen ihtiyacı karşıladığını kaydetti. Eraslan, Erbatur'un önerisinin değerlendoirilebileceğine işaret ederken, Adalet Bakanı Cemil Çiçek ise konunun ilgili maddede görüşülmesinin daha doğru olacağını söyledi. Bu nedenle, maddede töre cinayetleri ile ilgili bir tanıma yer verilmedi. 
     Tasarının 13 maddesini kabul eden komisyon, çalışmalarını öğleden sonra sürdürecek. 
     
</TEXT>
</DOC>
