<DOC>
<DOCNO> 294932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun14.html </URL>
<DATE> 2004/12/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngiltere'de bakanın aşk skandalına sekreter de eklendi 
</HEADLINE>
<TEXT>

     İngiltere İçişleri Bakanı David Blunkett'in, uğruna soruşturmalara uğradığı eski sevgilisi Kimberly Quinn ile birlikteyken, bakanlığında çalışan bir sekreterle de aşk ilişkisi yaşadığı öne sürüldü. 
     Kendisinden 20 yaş küçük bir sekreterle 5 yıl önce Eğitim Bakanlığı yaptığı dönemde birlikte olduğu öne sürülen Blunkett'in, bu gizli ilişkisiyle ilgili iddiayı da Mail on Sunday gazetesi ortaya attı. 
     İddialar, Blunkett ve çevresi tarafından reddedilirken, Mail on Sunday, genç sekreterin bakanla ilişkiye girdiği dönemde birlikte olduğu bir başka memurun da susturulmak amacıyla ''terfi ettirildiğini'' öne sürdü. 
     Gazete, ilişkinin 1999 yılında yaşandığını, ilişkinin başlamasından 5 ay sonra Eğitim Bakanlığında çalışan sekreterin birlikte yaşadığı kişiyi terk edip, Bakan Blunkett'le yaşamaya başladığını iddia etti. 
     Mail on Sunday, Blunkett'in sekreteriyle ilişkisinin bitmesinin ardından sekreterin de eski arkadaşına döndüğünü ve çiftin 2 yaşındaki kızlarıyla yaşamakta olduklarını öne sürdü. 
     Bu arada, David Blunkett'in eski sevgilisi Kimberly Quinn'in çocuğuna bakmak üzere getirdiği Filipinli hizmetçiye rekor hızda sürekli oturum verdirilmesini sağladığı yolundaki iddialarla ilgili soruşturma sürüyor. 
     İngiliz basınında yer alan haberlerde, Quinn'in, soruşturmayı yürüten Sir Alan Budd'a başvurup, ''Ben de ifade vermek istiyorum'' dediği öne sürüldü. 
     
</TEXT>
</DOC>
