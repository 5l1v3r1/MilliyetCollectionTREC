<DOC>
<DOCNO> 289834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko30.html </URL>
<DATE> 2004/11/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Memur maaşına YTL yuvarlaması 
</HEADLINE>
<TEXT>

     Maliye Bakanlığı, YTL’ye geçişle birlikte memur maaşlarının nasıl hesaplanacağına bir tebliğle açıklık getirdi. Yarım Yeni Kuruş ve üzerindeki tutarlar yukarı, altındaki tutarlar ise aşağı doğru yuvarlanacak. 
     Maliye Bakanlığı’nın Resmi Gazete’de yayımlanan tebliğiyle, YTL’ye geçişle birlikte bir milyon Türk Lirası’nın bir YTL’ye eşit olacağı hatırlatılarak, TL değerlerin YTL’ye dönüşüm işlemlerinde YTL cinsinden yapılan hesaplamaların sonuçlarında ve ödeme aşamalarında yarım Yeni Kuruş ve üzerindeki değerlerin bir Yeni Kuruşa tamamlanacağı, yarım Yeni Kuruşun altındaki değerlerin ise dikkate alınmayacağı belirtildi. 
     Tebliğde, 2005 Mali Yılı Bütçe Kanunu Tasarısında, 1 Ocak 2005’ten geçerli olmak üzere aylık katsayı 0.0401 , taban aylığı katkasıyı 0,486 ve yan ödeme katsayısı 0.0126 olarak öngörüldüğü hatırlatıldı. Bu nedenle ilgili mevzuatta, söz konusu katsayılara uygulanarak, memur maaşlarının hesaplanması için belirlenen gösterge, oran ve puan şeklindeki maaş ve aylık ücret unsurlarında bir değişiklik yapılmayacağı bildirildi. Maaşlar 1 Ocak 2005’ten itibaren de söz unsurlar ve katsayılar esas sayılarak hesaplanacak. Hesaplama sonucu küsuratlar yarım Yeni Kuruş ve üzerinde olması halinde, bir Yeni Kuruşa tamamlanacak. Yarım Yeni Kuruşun altındaki değerler ise dikkate alınmayacak. 
     Kamu personeline yapılan maktu ödemelerde, sözleşmeli personel ücret ödemelerinde, emekli keseneği, SSK ve işsizlik sigortası primleri ile gelir ve damga vergilerinin hesaplanmasında da aynı kural uygulanacak. 
     Bu arada, emekli keseneği, SSK ve işsizlik sigortası primi ile gelir ve damga vergisi gibi kesintilerin hesaplanmasında yuvarlamaya tabi tutulmuş matrah esas alınacak. 
     
</TEXT>
</DOC>
