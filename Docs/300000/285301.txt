<DOC>
<DOCNO> 285301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/spor/spo04.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İdam sehpası gibiydi' 
</HEADLINE>
<TEXT>


Trabzonspor'un golcü futbolcusu Fatih Tekke, Ay - Yıldızlı takımda giydiği 9 numaralı formanın kendisini baskı altına aldığını söyledi 


'Rooney'i geçerdim' 
BORDO - Mavili takımın tecrübeli futbolcusu Fatih Tekke, yerinde oynatılmamanın bedelini ödediğini belirtti, "Kaybedilmiş yıllarım olmasaydı, Rooney'den bile daha iyi yerde olurdum" dedi. Federasyonun dergisi "TamSaha"da röportajı yayınlanan Fatih, "Ön liberoda bile oynatıldım, haksızlığa uğradım. O yıllarda 2.5 yıl sabahlara kadar ağladım. Şimdi o gözyaşlarının karşılığını istiyorum" diye konuştu. 

İlginç itiraf 
HEDEFİNİN Arsenal, Real Madrid gibi Dünya'nın önde gelen kulüplerinde oynamak olduğunun altını çizen Fatih, Milli Takım'da Hakan'ın 9 numaralı formasının baskısını yaşadığını da itiraf etti. 27 yaşındaki oyuncu, "İdam sehpasına çıkarılmış gibiydim. Gol atmamış olsaydım, asılacaktım. Maalesef Türkiye gerçeği bu. Biraz rahatlayınca herkes beni seyretmekten çok zevk alacak" yorumunu yaptı. 


</TEXT>
</DOC>
