<DOC>
<DOCNO> 266207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/bila.html </URL>
<DATE> 2004/08/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çakıcı, yargıcını bekliyor 
</HEADLINE>
<TEXT>


Türkiye'de kamuoyu Yargıtay - MİT tartışmasıyla başlayan sürecin sonucunu merak ediyor. Adalet Bakanı Cemil Çiçek'in açıkladığı üç koldan yürütülen soruşturmalar nasıl sonuçlanacak MİT Daire Başkan Yardımcısı ile Yargıtay Genel Sekreter Yardımcısı hakkında kurumları ne karar verecek Dosyalar yargıya ulaşabilecek mi 
Türkiye bu sorulara yanıt ararken, Alaattin Çakıcı ne yapıyor Türkiye'ye iade edilecek mi, edilecekse ne zaman edilecek 
Adalet Bakanı Cemil Çiçek, Türkiye'nin, Çakıcı'nın iadesi için yapılabilecek bütün başvuruları yaptığını ve yakından izlediğini belirtti. 
Avusturya, Çakıcı dosyasını ne zaman ele alacak ve karara bağlayacak 
Adalet Bakanı Çiçek, bu sorumuza şu yanıtı verdi 
"Bize iletilen bilgiye göre, Çakıcı dosyasına bakacak Avusturyalı yargıç izindeymiş. İzin bitiminde davaya bakabilecek ve karar verecek. Yargıcın izinden dönmesi bekleniyor. Bu arada bir ön inceleme de yapıldı. Avusturya, bize Çakıcı dosyasıyla ilgili bir soru sordu. Çakıcı'nın cezasını tam olarak çekerek mi tahliye olduğunu, yoksa şartlı mı bırakıldığı hususunu sordu. Biz de şartlı tahliye olduğunu bildirdik. Şu ana kadar dosyayla ilgili olarak bir tek bunu sordular. Kendi usullerine göre dosyayı hazırlıyorlar, yargıç göreve başlayınca da Avusturya karar vermiş olacak." 
Türkiye'nin bir diğer girişimi de Fransa nezdinde. Adalet Bakanlığı, Fransa'nın Çakıcı'yı sadece iki suçtan iade ettiğini, diğer suçlardan ise Türkiye'de idam cezası olduğu gerekçesiyle iade kararı almadığını anımsatarak, Fransa'ya diğer suçlardan da iade kararı alması için müracaat etmiş durumda. 
Fransa bu kararı alırsa ve Çakıcı Türkiye'ye yeniden iade edilirse bu kez o suçlarından dolayı da yargılanabilecek. 
Bakan Çiçek, Türkiye'nin sıkı takipte olduğunu her fırsatta vurguluyor. 
Türkiye, Çakıcı'dan çok, neden olduğu skandallarla ilgili... 
Son kaçış öyküsünde de Yargıtay ve MİT gibi iki önemli kurumu karşı karşıya getirerek gitmiş oldu... 
Türkiye'den kaçması ve bunun sorumluluğundan çok, bu süreçte kurduğu ilişkiler, onun adına hareket edenlerin girişimleri tartışıldı. 
Kaçışıyla ilgili sorumluluk kabul eden kişi veya kurum ise yok 



</TEXT>
</DOC>
