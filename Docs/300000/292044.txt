<DOC>
<DOCNO> 292044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy02.html </URL>
<DATE> 2004/11/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Talat "Türkiye'den 'Rumlar'ı tanıyın' talep edilemez" 
</HEADLINE>
<TEXT>

     KKTC Başbakanı Mehmet Ali Talat, hiçbir ülkenin Kıbrıs sorunu çözülmeden Türkiye'nin 'Kıbrıs Cumhuriyeti'ni tanımasını isteyemeyeceğini, bunun mantıklı ve makul bir istek olmadığını söyledi. 
     Kıbrıs sorunu çözülmeden Türkiye'nin 'Kıbrıs Cumhuriyeti'ni tanımasının söz konusu olmadığını vurgulayan Talat, ''Türkiye'nin 17 aralıktan sonra tanıması da kısa süre içerisinde söz konusu değildir'' dedi. 
     Talat, gazetecilerin, 'ABD ve AB'nin Türkiye'ye 'Kıbrıs Cumhuriyeti'ni tanıması yönünde baskı ve telkinlerde bulunduğu ve ABD'nin KKTC'yi tanıyacağı' yönünde haberlerle ilgili görüşlerini sorması üzerine, konuyla ilgili somut bir bilgisi olmadığını belirterek, söz konusu haberlerin spekülasyon olduğunu tahmin ettiğini söyledi. 
     
     "AB ve ABD’nin Kıbrıs Cumhuriyetini tanıyın’ talebi yok" 
     Türkiye ile KKTC ilişkilerinde sürekli bilgi alış verişi bulunduğunu ve kendilerine konuyla ilgili herhangi bir bilgi gelmediğini belirten Talat, basına yansıyan haberlerin gerçek olma payının son derece düşük olduğunu söyledi. 
     Talat, ''hele ABD'nin telkinde bulunması, düşünülebilecek bir şey değildir. AB'nin de böyle bir eğilimi yoktur. Benim AB'yle yaptığım temaslarda, böyle bir önerinin Türkiye'ye geleceği yönünde herhangi bir belirti hissetmedim'' dedi. 
     
     "Rumlar’a baskı uygulanabilir" 
     Çözüm yanlısı, Kıbrıs'ın yeniden birleştirilmesinden yana politikaları ve her durumda Kıbrıs sorununun görüşmeler yoluyla çözümleneceğini kabul eden politikaları sürdürmeleri halinde, çözüm konusunda Rum yönetiminin baskı altına alınacağını dile getiren Talat, şu sıralarda çözümü engelleyenin Rum yönetimi olduğunu vurguladı. 
     Talat, Türkiye'nin ve Kıbrıs Türklerinin çözümsüzlükte rolü ve sorumluluğu olmadığını belirterek, bundan dolayı Türk tarafına baskının rasyonel ve mantıklı olmadığını söyledi. 
     
</TEXT>
</DOC>
