<DOC>
<DOCNO> 259536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun22.html </URL>
<DATE> 2004/07/31/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Irak'ta rehin 1 Lübnan vatandaşı daha kaçırıldı 
</HEADLINE>
<TEXT>

     Irak'ta kaçırılan 7 yabancı kamyon şoförünün serbest bırakılması için görüşmeler sürerken, bir Lübnan vatandaşının Bağdat'ta kaçırıldığı belirtildi. 
     Associated Press haber ajansı, adını açıklamadığı bir Lübnan Dışişleri Bakanlığı yetkilisine dayandırdığı haberinde, Lübnan vatandaşının bu sabah erken saatlerde Bağdat'ta kaçırıldığını duyurdu. 
     Lübnanlı yetkili, kaçıranlarla herhangi bir bağlantı kurulmadığını söyledi. 
     Bu arada, 21 Temmuz'da kaçırılan 3 Hintli, 3 Kenyalı ve 1 Mısırlı şoförün serbest bırakılması için görüşmeler ve çabalar sürüyor. 
     Hindistan, görüşmelere yardımcı olması için Umman Büyükelçisi Talmiz Ahmed'in Bağdat'a gideceğini açıkladı. 
     Şoförlerin çalıştığı Kuveyt firmasından da Mehdi Salih adlı bir yetkili, arabuluculuk girişiminde bulunan Iraklı aşiret lideri Hişam El Duleymi ile görüşmek üzere Bağdat'a geldi. Hindistan Büyükelçisi Ahmed'in de bu görüşmelere katılacağı belirtiliyor. 
     Kaçıranlar, şoförlerin çalıştığı Kuveytli firmanın Irak'tan çekilmesini, aksi halde rehineleri öldüreceklerini açıklamışlardı. 
     Irak'ta, son aylarda 70'den fazla yabancı ülke vatandaşı kaçırıldı. Çoğunun, kaçıranlarca bu kişilerin ülkelerinin ya da çalıştıkları firmaların Irak'tan çekilmesi talebini içeren tehdit dolu video görüntüleri yayınlandı. 
     
</TEXT>
</DOC>
