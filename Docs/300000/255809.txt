<DOC>
<DOCNO> 255809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/spo15.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kayserispor 
SÜPER Lig'in yeni ekibi, Macar Milli Takım forması giyen 28 yaşındaki Peto Zoltan ile 2 yıllık sözleşme imzaladı. 

Samsunspor 
KARADENİZ ekibi, Tunus'un Stade Tunusien takımında forma giyen sol kanat oyuncusu Anis Ayari'yle üç yıllık sözleşme yaptı. 

İstanbulspor 
İSTANBULSPOR, İngiliz santrfor Richard Offsong ile anlaşırken, İsrailli Haim Ofir'den yanıt bekliyor. Offsong ile iki yıllık sözleşme yapılacak. 

TSYD Kupası 
TSYD Ankara Şubesi'nin düzenlediği turnuvada yarın 18.00'de Ankaragücü - Kayseri, 20.00'de Gençlerbirliği - Ankaraspor karşılaşacak. 

Balili iddialı 
İSTANBULSPOR'DA geçirdiği başarılı bir sezonun ardından Kayserispor'a transfer olan İsrailli Pini Balili, yeni sezon öncesi iddialı demeçler verdi. Balili, çok sayıda teklif almasına karşın Türkiye'den ayrılmayı aklının ucundan bile geçirmediğini belirterek, "Türkiye'ye aşığım. Beni herkes seviyor, ben de Türk insanını çok seviyorum" dedi. 

Kayseri'ye mesaj 
BALİLİ, Kayseri'yi tercih edişinde, Hapoel Tel Aviv'de altı yıl birlikte oynadığı Selim'in, Kayseri'ye gitmesinin önemli rol oynadığını ifade etti. İsrailli, "Hakan Şükür, Serhat Akın, Zafer Biryol gibi çok iyi golcüler var. Ancak açıkçası kendime rakip göremiyorum. Artık tek amacım Kayseri'nin başarısı" diye konuştu. 

Pisti bekliyoruz 
YUNANİSTAN'IN başkenti Atina'da 13 Ağustos'ta başlayacak olimpiyatlar öncesi Türkiye'de sadece 1118 bilet satıldı. 528'i atletizm müsabakaları için satılan biletlerin yarısından fazlası ise milli atletlerimiz Süreyya Ayhan ile Elvan Abellegesse'nin koşacağı 28 Ağustos için alındı. 131 biletin ise basketbol maçları için alındığı belirtildi. 

Erkekler elendi 
ALANYA'DA düzenlenen 3. Avrupa Plaj Hentbolu Şampiyonası'nda Kıbrıs Rus Kesimi'ni 2-1 yenerek çeyrek finale yükselen erkek takımımız Rusya'ya 14-10 ve 15-14'lük setlerle 2-0 boyun eğdi ve elendi. Bayan Milli Takımımız ise Sırbistan-Karadağ yenilgisinin ardından İtalya'yı 2-0 mağlup etti. 

İspanya'yı geçemedik 
19 Yaşaltı Avrupa Futbol Şampiyonası'nda Genç Milli Takımımız grubundaki ikinci maçında İspanya'ya 3 - 2 yenildi. İlk maçında Polonya'yı 4 - 3 mağlup eden Ay - Yıldızlı ekibimiz son maçında Almanya ile karşılaşacak. Bu karşılaşmada alınacak bir beraberlik bile gençlerimizi yarı finale taşıyacak. 

Edwards'a doping şoku 
ATLETİZMDE Bayanlar Dünya 100 metre şampiyonu Torri Edwards'ın doping yaptığının tespit edildiği ve bu nedenle Atina'daki olimpiyatlara katılma hakkını kaybedebileceği bildirildi. ABD olimpiyat elemelerinde ikinci olarak Atina biletini alan Edwards'ın nisan ayında Fransa'daki bir yarışta ilaç kullandığı, ancak davasının henüz sonuçlanmadığı bildirildi. 

Gençler çeyrek finalde 
AVRUPA Gençler Basketbol Şampiyonası'nda, Türkiye ilk tur gruplarının son gününde, ev sahibi İspanya'yı 78 - 75 mağlup edip tüm dikkatleri üzerine çekerken, üçüncü sırayı aldı ve çeyrek finale yükseldi. Ay - Yıldızlılar, çeyrek finalde Sırbistan Karadağ ile bu akşam TSİ 20.00'de karşılaşacak. 

Yıldızlar üçüncü 
YUNANİSTAN'IN Amaliada kentinde sona eren Avrupa Basketbol Şampiyonası'nda Litvanya'yı uzatmada 75 - 69 mağlup eden Yıldız Erkek Basketbol Takımımız üçüncü oldu. Karşılaşmanın ilk yarısı 35 - 35, normal süresi ise 66 - 66 sona ererken uzatmada Ay - Yıldızlı ekibimiz üstünlüğü ele aldı ve 6 sayı farkla galibiyete uzandı. 

Yarı final arayışı 
GENÇ bayan Milli Basketbol Takımımız, Slovakya'nın Bratislava kentindeki Avrupa Şampiyonası'nda bu akşam çeyrek finalde Rusya ile karşı karşıya gelecek. Ay - Yıldızlı bayanlarımız, Rusya ile bu akşam TSİ 20.00'de yarı finale kalabilme mücadelesi verecek. 

Shaq, Miami'ye gitti 
NBA'DE son günlerde gündemin en önemli maddesi olan dev takas dün gerçekleşti. Shaquille O'Neal, Lamar Odom, Brian Grant ve Caron Butler karşılığında Miami Heat'e geçti. O'Neal böylece NBA kariyerine başladığı eyalete dönmüş oldu. Dev basketbolcu, Florida'nın bir başka kenti Miami'ye transfer olduktan sonra, Heat'in sezonluk biletlerinde patlama oldu. 




</TEXT>
</DOC>
