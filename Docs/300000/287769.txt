<DOC>
<DOCNO> 287769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy13.html </URL>
<DATE> 2004/11/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Aydın Öcalan'a tanınan savunma hakkı şahsımdan esirgenmiştir 
</HEADLINE>
<TEXT>

     Yüce Divan'a sevk edilen eski Bayındırlık ve İskan Bakanı Koray Aydın, devletin terör örgütü elebaşı Abdullah Öcalan'a bile tanıdığı savunma hakkının, dün TBMM Başkanvekili İsmail Alptekin tarafından kendisinden esirgendiğini söyledi. 
     Aydın, MHP Genel Başkan Yardımcısı Mehmet Şandır ile MHP Genel Merkezi'nde basın toplantısı düzenleyerek, dün TBMM Genel Kurulu'nda Yüce Divan'a sevk edilmesini değerlendirdi. 
     Koray Aydın, TBMM'de, savunma hakkını Anayasa ve TBMM İçtüzüğüne uygun olarak kullandığı bir sırada oturumu yöneten başkan tarafından savunma hakkının gasp edildiğini öne sürdü. Bu davranışın, teröristlere, özellikle Öcalan'a bile reva görülmediğini ifade eden Aydın, ''Devletimizin Öcalan'a bile tanıdığı savunma hakkını Meclis Başkanvekili şahsımdan esirgemiştir. Bu davranışı kınıyorum'' dedi. 
     Aydın, şunları kaydetti 
     ''Partisinin idari ve siyasi emsallerini, Meclis'in huzuruna getirilmesinden rahatsız olan TBMM Başkanvekili İsmail Alptekin, özellikle manevi cebir kullanarak hatta söz kesmek suretiyle maddeten engelleyerek ve özellikle iktidar partisi milletvekilleri tarafından özenle tahkir edilmem karşısında sessiz, duyarsız kalarak tarafından Meclis kürsüsünün masumiyeti ve savunma hakkının kutsallığı ilkesini çiğnemiştir.'' 
     
     ''MECLİS TERÖRÜ ESTİRİLDİ'' 
     AK Parti çoğunluğuna dayanarak ''Meclis terörü'' estirildiğini öne süren Aydın, Alptekin'in bulunduğu yerin tarafsızlığı ilkesini çiğnediğini savundu. 
     Alptekin'in partizanca bir tutum sergileyerek, içtüzük ihlali yaptığını ileri süren Aydın, ''Anayasa'nın 100. maddesi gereğince 10 günlük görüşme süresinin son gününde görüşülen rapor hakkındaki sınırsız süreli konuşma hakkım, fiili olarak sınırlandırılmış ve engellenmiş olmakla, önemli bir içtüzük değişikliği yapılmıştır. Eylemli bir içtüzük değişikliği'' diye konuştu. 
     Konuşması sırasında, Alptekin'in, önündeki mikrofonun sesini kestiğini, içtüzüğe aykırı davranıp, sözlü çağrıda bulunarak, kendisini salona davet ettiğini ifade eden Aydın, şöyle konuştu 
     ''Mikrofon kesilip, '66. maddeyi uyguluyorum' dedikten ve salondan ayrıldıktan sonra, tebligat kanunlarının hükümleri geçerlidir. Tarafıma tebligat yapılarak, yeniden oraya çağrılmam zorunludur. 
     Anayasa'daki 10 günlük süre içinde, görüşmeler bu haliyle tamamlanmamıştır. Avukatlarım aracılığıyla Cuma günü bu konuda Anayasa Mahkemesi'ne başvuracağım.'' Aydın, AK Parti'nin, ''yavuz hırsız ev sahibini'' bastırır şeklinde, kaçamak davranışlarını toplumun gözünden uzak tutabilmek amacıyla soruşturma önergelerini araç olarak kullandığını öne sürdü. 
     Haklı insanların, hesap vermekten kaçmayacağını dile getiren Aydın, kendilerinin bu davranışının AK Parti'ye de örnek olması gerektiğini kaydetti. Koray Aydın, Başbakan Recep Tayyip Erdoğan'ın, dokunulmazlıkları kaldıracağını söylediğini, bu sözünden vazgeçip geçmediğini açıklamak zorunda olduğunu söyledi. 
     
     ALPTEKİN'DEN ÖZÜR DİLEDİ 
     Bir gazetecinin, dün Genel Kurul'a yeniden dönmemesinin nedenini sorması üzerine Aydın, salonda oturduğu süre içinde, genel kurula gelmesi yönünde hiçbir çağrı yapılmadığını kaydetti. 
     Konuşması sırasında, Alptekin'e, ''sen'' diye hitap ettiğini anımsatan Aydın, ''Böyle bir kastım yoktur. Sayın Meclis Başkanı'ndan, o tür hitaptan dolayı özür dilerim. Konuşmam sırasında tam 118 defa laf atıldı. Sayın Başkan'ın da böyle bir ortam içinde insicamı bozuldu o da bana tam 8 kez Sayın Koray diye hitap etti. Umut ediyorum ki onun da kötü kastı yoktur'' dedi. 
     
     ''MHP VE AYDIN'IN VERİLMEYECEK HESABI YOKTUR'' 
     MHP Genel Başkan Yardımcısı Mehmet Şandır da AK Parti'nin, ''devri sabık'' yaratarak, siyasi linç uyguladığını iddia etti. 
     Şandır, asılsız ve haksız ithamlarla, Meclis Soruşturma raporu üzerinde bir Anayasal hak olan sınırsız savunma hakkının, AK Partili milletvekilleri ve oturumu yöneten Meclis Başkanvekili tarafından engellendiğini kaydeden Şandır, Anayasal suç işlendiğini savundu. 
     Alptekin'in, ''iktidar partisinin emrinde, tarafsızlığını kaybettiğini'' ileri süren Şandır, Alptekin'in görevinden istifa etmesi gerektiğini söyledi. 
     ''MHP ve Sayın Aydın'ın verilmeyecek hiçbir hesabı yoktur'' diyen Şandır ''Sayın Bakan'ın, bakanlığı ile ilgili iddialar asılsız, haksızdır, siyasi bir amaç gütmektedir. Sayın Başbakan ve Sayın AKP bakanları, önce kendi yolsuzluklarının hesabını vermelidir'' diye konuştu. 
     
</TEXT>
</DOC>
