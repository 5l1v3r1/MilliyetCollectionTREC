<DOC>
<DOCNO> 270114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo11.html </URL>
<DATE> 2004/09/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tenisçi Şenoğlu İYi bir örnek olacağımı düşünüyorum 
</HEADLINE>
<TEXT>

     ABD Açık Tenis Turnuvası'nda çiftlerde üçüncü tura kadar yükselen İpek Şenoğlu, ''Yıllarca örnek alıp televizyonda gördüğüm insanlarla aynı kortta, soyunma odasında ve antrenman sahasında bulunmak çok güzel bir deneyimdi'' dedi. 
     THY'nin tarifeli uçağıyla İstanbul'a gelen Şenoğlu, kendisi için çok iyi bir deneyim olduğunu belirterek, ''Türk tenisinde belki ilk defa gençlerin de bir şeyler yapabileceğini göstermiş olmak gurur veriyor. Bundan sonra başka turnuvalara gideceğim. Benden önce kimse bu anlamda başarılı olamadığı için yalnız kaldım ama bundan sonra daha iyi olacak. Arkamdan geleceklere iyi örnek olacağımı düşünüyorum'' diye konuştu. 
     Turnuvanın çok güzel geçtiğini anlatan Şenoğlu, şunları söyledi 
     ''Benim yıllarca örnek alıp televizyonda gördüğüm insanlarla aynı soyunma odasında olmak, onlarla aynı kortta olmak, aynı antrenman sahasında olmak çok güzel bir deneyimdi. Çok mutluyum. 
     Bana övgüler de geldi. İnsanlar bir Türk tenisçinin orada olduğuna inanamıyorlar. Ülkemiz hakkında çok fazla bir şey bilmiyorlar. Bir anlamda elçilik görevi yaparak, ülkemi tanıtmaya çalışıyorum. Tipimle, karakterimle, zaten ABD Açık Tenis Turnuvası'nın web sitesinde de Türkiye ve karakterimle ilgili yazı yazmışlar. Türkiye'nin gelişmekte olan bir ülke olduğunu, sadece problemleri olan bir ülke olmadığını, bunun en güzel örneğinin ben olduğumu, gençlerin artık daha özgür ve doğru kararlar verebildiğini yazmışlar. Çok gurur verici.'' Şenoğlu, Türkiye'den de kendisini arayanlar olduğunu ve destek verdiklerini ifade ederek, ''Avustralya Açık'ta da aynı çift partnerimle oynayacağım. Hafta sonu İngiltere'ye gidip tek maçlara katılacağım'' dedi. 
     
</TEXT>
</DOC>
