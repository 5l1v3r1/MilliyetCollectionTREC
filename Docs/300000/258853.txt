<DOC>
<DOCNO> 258853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonyas04.html </URL>
<DATE> 2004/07/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Altın Portakal'da uluslararası arenaya doğru... 
</HEADLINE>
<TEXT>

     Türk Sineması'nın en uzun soluklu sinema etkinliği Antalya Altın Portakal Film Festivali'nin bu yıl gerçekleştirilecek 41'ncisi, gelecek yıl planlanan uluslararası boyut için geçiş yılı ilan edildi. 
     AA muhabirinin aldığı bilgiye göre, Kültür ve Turizm Bakanlığı, Yeşilçam temsilcileri ile Antalya Kültür ve Sanat Vakfı AKSAV temsilcilerinden oluşan 13 kişilik Düzenleme Kurulu, süresi bu yıl uzatılarak 3-9 Ekim tarihleri arasında yapılacak 41. Antalya Altın Portakal Film Festivali'nin programının belirlenmesi için çalışmalarını yoğunlaştırdı. 
     Düzenleme Kurulu, tüm programları belirlemeye çalışırken, festivalin ana hedefi, festivalin uluslararası arenaya taşınması olacak. AA muhabirinin görüştüğü yetkililer, bu yılın, uluslararası boyuta geçiş yılı ilan edildiğini, 42. Antalya Altın Portakal Film Festivali'nin tamamıyla uluslararası olacağını bildirdiler. 
     Festivalin uluslararası boyuta taşınmasının, Türk Sineması'nın yabancı izleyici ile buluşması için çok önemli bir gelişme olacağını belirten yetkililer, festivalin turizmle entegre olmasını da hedeflediklerini söylediler. 
     Uluslararası hale gelecek Altın Portakal Film Festivali'nde tüm etkinliklerin yanı sıra yerli ve yabancı film gösterimlerinin Türkçe ve İngilizce altyazı ile izleneceğini kaydeden yetkililer, festivale ilgisi olan turistlerin geçmiş yıllarda altyazı olmadığı için dönüp gitmesinin sona ereceğini vurguladılar. Yetkililer, tanıtım materyallerinin de Türkçe ve İngilizce olacağını bildirdiler. 
     Antalya Altın Portakal Film Festivali'nde bir diğer yenilik de festival bünyesinde bu yıl 10'uncusu gerçekleştirilecek Uluslararası Kısa Film ve Video Yarışması'nın, yarışma filmleriyle aynı günlerde gösterimlerinin yapılacak olması... 
     Kısa Film ve Video Yarışması'na bu yıl çok fazla yabancı ülkeden katılım başvurusu geldiğini belirten yetkililer, bu yarışmanın sonuçlarının da ''Türk Sineması Oscarı'' sayılan Altın Portakal Heykelciği için yarışan Ulusal Uzun Metrajlı Film Yarışması'ndaki filmlerle aynı anda açıklanacağını bildirdiler. 
     
</TEXT>
</DOC>
