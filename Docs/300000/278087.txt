<DOC>
<DOCNO> 278087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy13.html </URL>
<DATE> 2004/10/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye, İsrail'in operasyonlarından endişeli... 
</HEADLINE>
<TEXT>

     Türkiye, İsrail ordusunun çeşitli kentlere düzenlediği askeri operasyonlardan duyduğu endişeleri, İsrail'in Ankara Büyükelçiliği kanalıyla İsrail hükümetine iletti. 
     Dışişleri Bakanlığı Sözcüsü Namık Tan, soru üzerine yaptığı açıklamada, Dışişleri Bakanlığı Müsteşarlığı görevine getirilen Büyükelçi Ali Tuygan'ın İsrail'in Ankara Büyükelçiliği Maslahatgüzarı'nı Dışişleri Bakanı ve Başbakan Yardımcısı Abdullah Gül adına bakanlığa çağırdığını söyledi. 
     Sözcü Tan, görüşmede bölgede son bir hafta içinde tekrar artan çatışma ve şiddet olayları konusunda Ankara'nın endişe ve beklentilerinin aktarıldığını kaydetti. Tan, görüşmede ayrıca bu olaylar neticesinde çok sayıda kişinin hayatını kaybetmesinden duyulan derin üzüntü ve endişenin de vurgulandığını belirtti. 
     Dışişleri Bakanı Gül, 3 Ekim 2004 tarihinde İstanbul'da düzenlenen ''Medeniyet ve Uyum Değerler ve Global Düzenin Mekanizmaları'' Uluslararası Sempozyumu ve 23 Eylül 2004 tarihinde BM Genel Kurulu'nda yaptığı konuşmalarda konuya değinerek, endişelerini dile getirmişti. 
     
</TEXT>
</DOC>
