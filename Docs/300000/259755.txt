<DOC>
<DOCNO> 259755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko13.html </URL>
<DATE> 2004/08/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vergide gerçeğe uymayan bildirim sorunu devam ediyor... 
</HEADLINE>
<TEXT>

     Gelir vergisinin ardından bu yılın kurumlar vergisi beyannameleri de vergi kayıp ve kaçağını azaltmaya dönük bütün tedbirlere rağmen, vergide değişen fazla birşey olmadığını gözler önüne serdi. 
     Gelirler Genel Müdürlüğü'nün vergi gelirlerinin yüzde 90'a yakın bölümünün toplandığı otomasyonlu vergi dairelerine verilen kurumlar vergisi beyannameleri üzerinde yaptığı değerlendirme, işadamları ve serbest meslek erbabından sonra, şirketler için de gerçeğe uymayan gelir bildiriminde bulunulduğunu ortaya koydu. 
     2003 yılı gelirleri için bu yılın Nisan ayında otomasyonlu vergi dairelerine 207 bin 361 kurumlar vergisi beyannamesi verildi. Şirketler, kurumlar vergisi beyanlarında devlete 14 katrilyon 107 trilyon 327 milyar lira gelir bildiriminde bulundu. 
     Bu gelir karşılığında şirketlerin ödeyecekleri toplam kurumlar vergisi de 4 katrilyon 207 trilyon 387 milyar lira olarak hesaplandı. 
     
     2003'ÜN ÇOK KAZANANLARI 
     Beyan döneminde 114 banka ve özel finans kuruluşu, 7 katrilyon 993 trilyon 634 milyar lira gelir beyan ederken, bu kesime, söz konusu gelir karşılığında 2 katrilyon 398 trilyon 90 milyar lira kurumlar vergisi tahakkuk ettirildi. 
     Böylece geçen yılın en fazla gelir elde edilen kesimi olan bankacılık sektöründe aylık kazanç 5 trilyon 843 milyar lira olarak gerçekleşti. 
     Çok kazananlar sıralamasında bankaları aylık 37 milyar 48 milyon liralık gelir ile ecza ve ilaç depoları, 31 milyar 360 milyon liralık gelir ile elektrikli ev aleti imal eden şirketler, 17 milyar 521 milyon liralık gelir ile demir çelik sanayi şirketleri, 10 milyar 88 milyon liralık gelir ile de deterjan fabrikaları izledi. 
     Seyahat ve turizm işletmeleri 9 milyar 209 milyon liralık, un imalatçıları ve satıcıları 7 milyar 383 milyon liralık kazanç ile bu grubun ardında yer alırken, dağıtım payları sık sık artış gören akaryakıt istasyonları da ayda 5 milyar 847 milyon liralık gelir beyan etti. 
     
     İŞÇİLERİ KADAR KAZANAMAYAN ŞİRKETLER 
     Bu arada çeşitli sektörlerde faaliyet gösteren binlerce şirketin beyan ettikleri gelirlerin, çalıştırdıkları işçiler kadar dahi olmaması, vergideki çarpıklık ve adaletsizliğin de göstergesi oldu. 
     Vergi beyanlarına göre, 2003'de diş klinikleri ayda 262 milyon lira, deriden mamul eşya satan işyerleri 558 milyon lira, kuyumcular 573 milyon lira, lokantalar 3 milyon lira, mobilyacılar 829 milyon lira, fırınlar 879 milyon lira, kürk imalatçıları ile satıcıları da 295 milyon lira gelir elde etti. 
     Aylık kazanç, bina inşaat şirketleri için 904 milyon lira, inşaat-bayındırlık işleri yapanlar 2 milyar 260 milyon lira, bakkal ve süpermarketler için 1 milyar 142 milyon lira, otel ve moteller için 3 milyar 21 milyon lira, toprak sanayicileri için 2 milyar 648 milyon lira, kumaş üreten firmalar için ise 2 milyar 466 milyon lira oldu. 
     İhracat ve ithalatın rekor kırdığı 2003'de ihracat ve ithalat şirketleri de aylık 4 milyar 218 milyon lira gelir bildirdi. 
     Sanatsal faaliyetlerle uğraşan şirketler de geçen yıl için 1 milyar 19 milyon lira gelir beyanında bulundu. 
     Bu çerçevede akaryakıt istasyonlarına ayda 1 milyar 7 milyon lira, kuyumculara 172 milyon lira, otel ve motellere 906 milyon, fırınlara 263 milyon, elektrikli ev aleti imal eden firmalara 8 milyar 178 milyon, mobilyacılara da 249 milyon lira vergi tahakkuk etti. 
     Bütün sektörler için şirket başına ortalama gelir 6 milyar 202 milyon lira, ortalama vergi ise 1 milyar 849 milyon lira olarak tespit edildi. 
     
</TEXT>
</DOC>
