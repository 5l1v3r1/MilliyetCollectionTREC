<DOC>
<DOCNO> 289999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/ekonomi/eko05.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GP'nin dağıttığı ücretsiz Telsim hatlarına icra takibi 
</HEADLINE>
<TEXT>


PAMUKOVA Sakarya DHA 

Genç Parti GP Genel Başkanı Cem Uzan'ın, Pamukova'da, yerel seçimlerde parti adayı Cevat Keser'e destek için 'ücretsiz görüşme' vaadiyle dağıttığı Telsim hattını kullananlar hakkında icra takibi başlatıldı. Kullanıcıların mart ayından bu yana ödeme yapmadıkları anlaşıldı. Telsim'in TMSF'ye geçmesiyle bu hatlara birikmiş borçlarla ilgili faturalar gönderilmeye başlandı. Birçok kişi faturaların ardından gelen icra tebligatlarıyla şoke olurken, şu ana kadar yaklaşık 100 kişi hakkında icra takibi başlatıldı. İcra takibi sonucu mal beyanında bulunmayan 20 kişi de 10 gün hapis yattı. Bu arada bedelli askerlik yapmasına olanak sağlayan belgeler sahte çıkınca yeniden silah altına alınmasına karar verilen Cem Uzan'ın, Askeri Yüksek İdare Mahkemesi'ne yaptığı itiraz reddedildi. Kalp damarlarında darlık tespit edilen ve ilaç tedavisine başlanan Uzan'ın 'askerliğe elverişli' olup olmadığı, tam teşekküllü askeri hastaneden alacağı raporla belli olacak. 


</TEXT>
</DOC>
