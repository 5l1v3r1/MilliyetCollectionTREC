<DOC>
<DOCNO> 292289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/uras.html </URL>
<DATE> 2004/11/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Deprem konutları sayılmadı, Düzce az para aldı 
</HEADLINE>
<TEXT>


Düzce'yi önce deprem vurdu. Daha sonra da depremin yaralarını sarmaya çabalayan Düzce Belediyesi'ni de Devlet İstatistik Enstitüsü vurdu. 
Devlet İstatistik Enstitüsü deprem sonu barakalarda yaşayanları şehir nüfusuna eklememekte direniyor. Nüfusa göre belediyelere her ay para yardımı yapan devlet de Düzce Belediyesi'ne eksik para gönderiyor. 
Halbuki depremde taş taş üstünde kalmayan şehri yeni baştan ayağa kaldırmak için belediyeye çok iş düşüyor. Belediyenin depremde her şeyini kaybeden halktan para toplayarak iş yapması imkansız. 
Devletimiz depremde evleri yıkılanlara 7200 konut yaptı. Dünya Bankası yardımıyla da 622 konut yapıldı. Bu konutların bulunduğu yeni yerleşim bölgesinde 30 bin kişi yaşıyor ama, Düzce'nin içi perişan. 
Düzce 1999 yılında ağustos ve kasım aylarında iki defa sarsıldı. Merkezde 30 bin kişi evsiz kaldı. Şehrin içinde enkaz arasında yaşama şansı kalmadığından mücavir alan sınırlarında ve yakın köy sınırlarında prefabrike geçici yerleşim alanları oluşturuldu. 
2000 yılı ekim ayında nüfus sayımı yapıldı. Bu sayımda Düzce şehir merkezinde yaşayanlar sayıldı. Şehir merkezi hala harap durumda olduğundan en az 30-50 bin kişi prefabrike geçici yerleşim alanlarında yaşadığından, şehir nüfusuna dahil edilmedi. 
1990 yılında Düzce'nin şehir nüfusu 65 bin idi. 1997 tespitinde 77 bine çıkmıştı. Devlet İstatistik Enstitüsü, deprem sonu barakalarda yaşayanları merkez şehir nüfusuna katmayınca, 2002 yılında merkez şehir nüfusunu 56 bin olarak açıkladı. 
Türkiye genelinde sayımdan sayıma şehir nüfusları ortalama yüzde 26 oranında artarken, Düzce'de şehir nüfusunun yüzde 14 azalması mümkün mü 
Devlet İstatistik Enstitüsü 20 bin - 50 bin eksik saymış, ne olur demeyiniz İşte olacak ondan sonra başlıyor... Çünkü devletimiz İller Bankası kanalıyla belediyelere merkez şehir nüfusuna göre para yardımı yapıyor. Düzce Belediyesi, nüfus eksik gösterildiğinden her ay 150-250 milyar lira eksik para alıyor. Bu para belediye için çok çok önemli. Belediye bu eksik nüfus nedeniyle bugüne kadar 2.5 trilyon lira kaybetti. Düzeltme olmazsa 2010 yılına kadar bu böyle devam edecek. 
Geçen günlerde depremin dördüncü yılı nedeniyle hayatını kaybedenleri anmak için Düzce'de bir tören yapıldı. Başbakanımız, Arafat'ın cenaze töreni için yurtdışında olduğundan törene katılamadı. Düzce'ye gelebilseydi, parasızlıktan belediyenin çaresizliğini gözleriyle görecekti. Deprem konutlarındakilerin sayılmaması nedeniyle Düzce'nin parasının nasıl kesildiğini anlayacaktı. Belediye haklılığını mahkeme kararıyla belgeliyor. Ama bu iş mahkemede çözülmez. Bu sorunu "icra - i bir karar" çözer. Onun adresi de hükümettir. Başbakan'dır... Ben aracılık yapıyorum. Başbakan'dan Düzce'nin derdini öğrenmesini ve çare aramasını rica ediyorum. 



</TEXT>
</DOC>
