<DOC>
<DOCNO> 264835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonyas06.html </URL>
<DATE> 2004/08/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hollywood ünlüleri manevi huzur arıyor... 
</HEADLINE>
<TEXT>

     Hollywood'un birbirinden ünlü yıldızları huzuru mistik inanışlar ve tarikatlarda aramaya başladı. Büyük maddi olanaklara sahip olmalarına rağmen manevi huzuru bulamayan Madonna, Tom Cruise, John Travolta, Demi Moore, Britney Spears gibi yıldızlar ''Kabala'', ''Scientology'' gibi inanışlara merak sardı. 
     Internetteki ''msnbc'' sitesinin haberine göre, son olarak Florida'daki Çarli kasırgasında zarar görenlere bile el atan ''scientology'' tarikatının faaliyetleri başta Almanya olmak üzere pek çok ülkede tanınmıyor. 
     Önderliğini Ron Hubbard'ın yaptığı ''Scientology'' tarikatının baş müridi ise ünlü aktör Tom Cruise. Her ne kadar reddetse de bu tarikat uğruna boşandığı söylenen Cruise, hemen her platformda bu tarikatın öğretilerini savunuyor. Sanatçı, bir dönem Almanya'da faaliyetleri tanınmayan tarikat için lobi faaliyeti yürütmesiyle de hatırlanıyor. 
     Kaleme alacağı kitapta bile bu tarikata ilişkin görüşlerine yer vermeye hazırlanan John Travolta da Scientology'nin önde gelen müritlerinden. Travolta'nın ''Bak Şu Konuşana'' filmindeki rol arkadaşı Kristie Alley, Elvis Presley'nin kızı Lisa Marie Presley ve oyuncu Juliette Lewis de tarikatın inananları arasında. 
     Scientology tarikatının kurucusu Ron Hubbard, psikiyatriye şiddetle karşı çıkmasıyla tanınıyor. 
     
     BİLEKLERİNDE KIRMIZI İPLE DOLAŞIYORLAR 
     Antik ve mistik bir Musevi inanışı olan ''Kabala'' da ünlülerin ilgi alanlarından. 
     Amerika'da açılan Kabala merkezlerinde biraraya gelerek ''negatif duyguları'' kontrol altına almaya çalışan ünlüler, mutluluk formülünü bu inanışlarda arıyor. 
     Negatif duyguları kontrol altına aldığına inanılan ''kırmızı ipleri'' bileklerine dolayarak gezinen ünlüler arasında Madonna başı çekiyor. ''Kabala suyundan'' başka içeceği evine sokmayan, Kabala merkezinin müritlerine konserlerinde en ön sıraları ayıran, giyiminden diyetine kadar bu inanışa göre yaşayan ve hatta son günlerde kızı Lourdes'e verdiği ''Kabala kurslarını'' arkadaşlarına da vermeye başlayan Madonna'nın eşi Guy Ritchie şarkıcıyı yalnız bırakmıyor. 
     Demi Moore ile Britney Spears'ın ''Kabala sevdaları'' ise düğünlerine bile damga vuracak gibi görünüyor. Eski usul rahip huzurunda düğün isteyen anne ve babasıyla bile zıtlaşan Spears ''Kabala gelini'' olmak için harekete geçti. 
     41 yaşındaki ünlü yıldız Demi Moore'un gönlündeki aslan ise ilk ''Kabala gelini'' olmak. Moore, bu amaçla Musevi Bayramı Rosh Hashanah'da evlenmeyi planlıyor. Tabii ki Moore'un aktör erkek arkadaşı 24'lük Ashton Kutcher da Kabala'nın iflah olmaz bir hayranı. 
     13. yüzyılda doğan, İncil'in ilk beş kitabı Tora'da kodlarla anlatılan ve Amerika'da tanınmasının temeli 1960'lara dayanan felsefenin diğer inananları arasında futbolcu David Beckham, eşi Victoria Beckham, Hilton otellerinin güzel varisi Paris Hilton da bulunuyor. 
     Manevi huzura ulaşmak amacıyla Budizm'e gönül veren ünlüler arasında ise Richard Gere ve Brad Pitt başı çekiyor. 
     
</TEXT>
</DOC>
