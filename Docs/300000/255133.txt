<DOC>
<DOCNO> 255133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo10.html </URL>
<DATE> 2004/07/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Carew, Beşiktaş'ın 59. yabancısı oldu... 
</HEADLINE>
<TEXT>

     Beşiktaş'ın, 101 yıllık tarihinde kadrosuna dahil ettiği yabancı futbolcu sayısı, John Carew ile 59'a ulaştı. 
     1903 yılında kurulan Beşiktaş'ın tarihinde bugüne kadar 27 ülkeden toplam 58 yabancı forma giyerken, siyah-beyazlılarda rekor, 12 futbolcuyla Yugoslavlar'da. 
     Özellikle 1970 ile 1980'li yılların ilk yarısında ekol haline gelen Yugoslavlar, Fenerbahçe ve Galatasaray'da olduğu gibi, Beşiktaşlı yöneticilerin de yabancı tercihindeki ilk sırayı işgal etti. 
     Siyah-beyazlılarda 12 Yugoslav futbolcunun yanı sıra, 5 Alman, 4'er İngiliz ve Brezilyalı, 3'er Nijeryalı ve Norveçli, 2'şer Polonyalı, Macar, Fin, Perulu, Bulgar, Rumen ve 1'er de İtalyan, Portekizli, Güney Afrikalı, Arjantinli, İzlandalı, Faslı, Hırvat, Rus, Slovak, Fransız, Danimarkalı, Tunuslu, İsveçli, Kolombiyalı ve Mısırlı futbolcu forma giydi. 
     
     CAREW, 4. NORVEÇLİ FUTBOLCU 

     John Carew, Beşiktaş tarihindeki dördüncü Norveçli futbolcu unvanını alırken, aynı zamanda siyah-beyazlıların 22. yabancı forveti oldu. 
     Siyah-beyazlılarda Carew'den önce, Norveçli olarak 1995-96 sezonunda Rony Johnsen, 2001-02 sezonunda da Stavrum ile kaleci Mhyre forma giymişti. 
     Bu arada bugüne dek 22 forvet oyuncusu transfer eden Beşiktaş'ta, 20 orta saha, 6 savunma, 10 da kalede görev yapan yabancı ter döktü. 
     
</TEXT>
</DOC>
