<DOC>
<DOCNO> 273428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur29.html </URL>
<DATE> 2004/09/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gazi Üniversitesi eski rektöründen "atama" davası .. 
</HEADLINE>
<TEXT>

     Gazi Üniversitesi G.Ü eski rektörü Prof. Dr. Rıza Ayhan, rektörlük seçiminde öğretim üyelerinin yüzde 72'sinin oyunu almasına ve Yükseköğretim Kurulu'nca YÖK Cumhurbaşkanlığı'na sunulan listede 1. sırada bulunmasına rağmen, rektörlüğe Prof. Dr. Kadri Yamaç'ın atanmasına ilişkin işlemin yürütülmesinin durdurulması ve iptali istemiyle dava açtı. 
     Ayhan'ın avukatı Sedat Aksakallı tarafından Ankara İdare Mahkemesi'ne açılan davanın dilekçesinde, G.Ü'de 2 Haziran 2004 tarihinde yapılan rektör seçimine bin 502 öğretim üyesinin katıldığı, seçimde bin 64 oy alan Ayhan'ın birinci olduğu, 366 oy alan Yamaç'ın ise ikinci sırada yer aldığı belirtildi. 
     Dilekçede, Ayhan'ın, YÖK'ün Cumhurbaşkanlığı'na sunulan 3 kişilik listede ilk sırada yer aldığı, ancak Cumhurbaşkanı Ahmet Necdet Sezer'in 698 oy daha az alan Yamaç'ı rektör olarak atadığı anlatılarak, bunun hukuk devleti ilkesi ile bağdaşmadığı öne sürüldü. 
     Rektör atamalarının, üniversitede öğretim üyelerince yapılan seçim, YÖK'ün yaptığı seçim ve öneri, Cumhurbaşkanlığı'nca yapılan atama şeklinde 3 aşamada gerçekleştiği, dolayısıyla Cumhurbaşkanı'nın tek başına yaptığı bir işlem olarak nitelendirilemeyeceği ileri sürülen dilekçede, aksi durumun ''kralın çıplak olduğunu söylememekten farksız'' olduğu savunuldu. Dilekçede, Cumhurbaşkanlığı işleminin yargı denetimine tabi olduğu ileri sürüldü. 
     G.Ü Rektörlüğü'ne Prof. Dr. Yamaç'ın atanması işleminin yetki, şekil, sebep, konu ve amaç unsurları bakımından hukuka aykırı olduğu ifade edilen dilekçede, Prof. Dr. Rıza Ayhan hakkında açılmış herhangi bir dava, yürütülen herhangi bir soruşturma, ortaya konulmuş herhangi bir usulsüzlük bulunmadığı kaydedildi. 
     
     ''İNSAN ONURUNA AYKIRI BİR MUAMELE'' 
     Atama işleminin, öğretim üyelerinin iradesine, hukuka ve demokrasiye uygun olduğunun ifade edilemeyeceği anlatılan dilekçede, özetle şu görüşlere yer verildi 
     ''Cumhurbaşkanı'nın kendisinin deklare ettiği ilkelere aykırı davranarak, üniversitedeki seçimlerde rekor sayılabilecek bir oy almasına, Yükseköğretim Kurulu'nca yapılan inceleme ve seçim sonucu Cumhurbaşkanı'na sunulan listede ilk sırada bulunmasına, hakkında atanmamasını gerektirecek hiçbir somut, objektif ve geçerli bir kanıt ya da veri olmamasına, daha önce 280 oy aldığı 2000 seçimleri sonrasında rektör olarak bizzat Cumhurbaşkanı'nın kendisi tarafından atanmasına ve 4 yıldır taraflı tarafsız herkesin takdirini kazanan başarılı icraatlara imza atmış bir rektör olarak görev yapmasına rağmen, müvekkilim Prof. Dr. Rıza Ayhan'ın Gazi Üniversitesi Rektörlüğü'ne yeniden atanmaması insan onuruna aykırı, onur kırıcı bir muamele olup Avrupa İnsan Hakları Sözleşmesi'nin 3. maddesine aykırıdır. 
     Cumhurbaşkanı, rektör seçme ve atama konusunda sahip olduğu takdir yetkisini objektif ölçütlere, kamu hizmetinin gereklerine, kamu yararına ve eşitlik ilkesine uygun kullanması, kimi üniversitelerde en fazla oy alan adayı rektör olarak atarken, Gazi Üniversitesi gibi kimi üniversitelerde ise atanmamayı gerektirecek başkaca sebep olmamasına rağmen, düşük oy alan adayları rektör olarak atamıştır. Bu durum, Anayasa'nın 10. maddesine aykırı olmasının yanından AİHS'nin ayrımcılık yasağı getiren 14. maddesine de aykırıdır.'' Yapılan atamanın, Gazi Üniversitesi'ni ''kaosa'' sürüklediği öne sürülen dilekçede, Prof. Dr. Kadri Yamaç'ın atanmasına ilişkin işlemin yürütülmesinin durdurulması ve iptali istendi. 
     
</TEXT>
</DOC>
