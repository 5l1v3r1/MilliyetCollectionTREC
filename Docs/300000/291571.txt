<DOC>
<DOCNO> 291571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas08.html </URL>
<DATE> 2004/11/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Donma tehlikesine karşı uyarılar... 
</HEADLINE>
<TEXT>

     Zonguldak Karaelmas Üniversitesi Tıp Fakültesi Halk Sağlığı Anabilim Dalı Başkanı Yrd. Doç. Dr. Ferruh Ayoğlu, ''Özellikle kış aylarında yaşanan el-ayak donmalarında, donmuş kısımların ovuşturulmadan nefesle üfleyerek ısıtılması gereklidir'' dedi. 
     Ayoğlu, AA muhabirine yaptığı açıklamada, kış aylarının gelmesiyle yaşanan soğuk havaların donma tehlikesini beraberinde getirdiğini, kışın sokakta kalan ya da evlerini çeşitli nedenlerden dolayı yeterince ısıtamayanlar için donma tehlikesinin söz konusu olabildiğini söyledi. 
     Çevre ısısı kışın düşük olduğundan dolayı kaybolan vücut ısısını düzenleyen mekanizmalar yetersiz kaldığından donmanın yaşandığına işaret eden Ayoğlu, şöyle konuştu 
     ''Donma tüm vücutta olabileceği gibi el, ayak, burun ve kulakta da gerçekleşebilir. Soğuk bölgelerde yaşayanlar donma tehlikesiyle karşılaşabilmekte. Özellikle kış aylarında yaşanan el-ayak donmalarında, donmuş kısımların ovuşturulmadan nefesle üfleyerek ısıtılması gereklidir. Ciddi lokal soğuk yaralanmalarında donmuş kısımlar ovuşturulmamalı, soğuk ya da sıcak malzeme kullanarak müdahale yapılmamalıdır. Çünkü, vücudun donmuş bölgelerinde oluşmuş sivri buz kristalleri önemli yaralanmalara yol açabiliyor.'' Vücudunun tamamı donan kişilerin battaniyeye sarılmaması ve kurulanmadan kısa zamanda hastaneye getirilmesi gerektiğini belirten Ayoğlu, ''Soğuk nedeniyle oluşan yaralanmaların çoğu vücudun açıkta kalan yerlerinde görülmekte. Donmuş organ kesinlikle sıcak suya sokulmamalı ve ateşe yaklaştırılmamalıdır'' dedi. 
     
     MEVSİME UYGUN GİYİNİN 
     İklim değişikliğinin insan sağlığını etkileyen önemli faktörlerden biri olduğunu da vurgulayan Ayoğlu, şunları söyledi 
     ''Çok soğuk günlerde vücudun el-ayak gibi uç kısımları korunmalı, kalın çorap ve ayakkabı giyilmelidir. Ev ve işyerlerinin sıcaklığın 21 derece civarında tutulmasına dikkat edilmelidir. Mevsim şartlarına uygun giyilmesinde de yarar vardır. Güneşli havada kış mevsimi olduğu gerekçesiyle üst üste kazaklar giyilmemeli ya da ince gömlekle dışarıya çıkılmamalıdır. Aşırı soğuklarda vücut ısısının çok iyi korunması sağlık problemleri yaşanmaması açısından önemlidir.'' 
     
</TEXT>
</DOC>
