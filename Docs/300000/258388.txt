<DOC>
<DOCNO> 258388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/axgun01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mizah dünyası yasta 
</HEADLINE>
<TEXT>


Avanak Avni ve Utanmaz Adam tiplerinin yaratıcısı ve Gırgır'ın kurucusu Oğuz Aral, tatil için gittiği Bodrum'da enfarktüsten öldü 

HABER MERKEZİ 

Dostlarının "...O, pırıl pırıl, kırılgan, sevecen yürekli biridir. İnsan sevgisiyle dopdoludur ama insanlardan kaçar. Yalnızlığın derinliklerinde mizah yaratıcılığını doruklara çıkaran biridir o. O anlaşılması güç bir sanatçıdır..." diye tanımladığı Türk karikatürünün çınarlarından Oğuz Aral 68 , dün Bodrum'da enfarktüs geçirerek hayatını kaybetti. 
Özel Bodrum Hastanesi Başhekimi Dr. Erkan İnal, Aral'ın enfarktüs nedeniyle hastaneye getirildiğini, daha sonra böbrek yetmezliği de görüldüğünü söyledi. Tatil için gittiği Bodrum'da önceki gün kalp rahatsızlığı geçirerek tedavi altına alınan Aral, doktorların kalp pili takılması önerisini reddetmişti. Birçok genç karikatürcü yetiştiren, dünyanın en büyük mizah dergilerinden biri haline getirdiği Gırgır'ı kuran ve yaşatan Aral'ın, Hürriyet gazetesinde de "Huysuz İhtiyar" adlı köşesi vardı. Devlet Konservatuarı'nda tiyatro hocalığı da yapan Aral, müzik ve sinemayla da ilgilendi. 
Bir süre önce geçirdiği beyin enfarktüsünün ardından verdiği röportajda, "Enayi bir pıhtı beni öldüremez Ancak yapmak istediklerimin bir iki tanesini engelleyebilir. Yapacak başka şey bulurum. Mesela zamparalık yaparım " diyen Aral, dün sevenlerini üzdü. 

Karikatürcüler yetiştirdi... 

1936'da Silivri'de doğan Oğuz Aral, İstanbul Devlet Güzel Sanatlar Akademisi'nin üçüncü sınıfından ayrıldı. 1950'den itibaren çeşitli dergi ve gazetelerde karikatür çizen Aral, Gün gazetesinde "Gırgır" adıyla bir güldürü sayfası düzenledi. Aral, 1 yıl sonra Gırgır'ı haftalık güldürü dergisine dönüştürdü. Gırgır dergisi, 70'li yıllarda dünyanın en çok satan 3. mizah dergisi unvanını kazandı. Gırgır'da, kendi mizahi görüşü ve doğrultusunda birçok karikatürcü yetiştiren Aral, "Mayk Hammer, Köstebek Hüsnü, Utanmaz Adam, Avanak Avni" gibi çizgi roman ve öykülerine de imzasını atarak geniş okur kitlesine ulaştı. Aral mizah dergisi "Avni"nin de yaratıcısı. 


</TEXT>
</DOC>
