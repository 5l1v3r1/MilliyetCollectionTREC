<DOC>
<DOCNO> 270600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/civaoglu.html </URL>
<DATE> 2004/09/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Homoseksüel zina 
</HEADLINE>
<TEXT>


Verheugen'in İstanbul'daki son gecesinde, 4 - 5 gazeteci ve 3 işadamı yuvarlak masa etrafında yemekteydik. Söyleştik. 
"Yazılmamak" kaydıyla olanları geçiyorum... 
"Zina" için şu söylemi önemli 
"Romanya ve Bulgaristan'ın ceza kanunlarında, homoseksüellik suçtu. Hapis cezası veriliyordu. Gittim. Bu ceza maddelerinin AB ülkeleri hukukunda olmadığını anlattım. AB üyesi olabilmek için bunları kaldırmaları gerektiğini anlattım. Homoseksüellere hapis cezası maddeleri yasalarından çıkarıldı. AB ülkeleri ceza kanunlarında, zina için de hapis cezası yok." 
Bu örneğin mesajı açık... 
AKP hükümeti yeni ceza kanunu hükümleri arasına zinayı da sokuşturmakta ısrarlı olursa... Bir süre sonra, AB'nin uyarısıyla, zinaya hapis hükmünü, yasadan zaten çıkartacaktır. 
O halde - geriye alınacak - hatalı adımı atmanın ne gereği var 

Zaman kayması 
TV'lerden, gazetelerden Verheugen'in, Mehmet Ali Birand'la ilginç söyleşisini izlediniz, okudunuz. 
Ekim raporunu yazmaya başlamadan önce kaygılı olduğu 4 konuyu bizimle de paylaştı. 
"1- Sistematik işkence iddiası... 
2- Güneydoğu Anadolu sancıları. 
3- Zinaya hapis. 
4- Kıbrıs Rum Kesimi'yle gümrük birliği uygulaması." 
Bu söylemlerin bizimle yaptığı konuşmalardan izlenimlerle açılması, durumu netleştirebilir. 
Önce zina... 
Verheugen, Ankara'da Başbakan Erdoğan'la görüştüğü gün, zina hükmüne AB medyasından böylesine yoğun ve yaygın tepkiler başlamamıştı. O nedenle, ikisi arasında, bu konunun altı yeterince koyu mürekkeple çizilmemiş olabilir. 
Bu maddeyi "sonradan geri alınabilir" bir iç siyaset manevrası olarak bir süre AB'nin tolerans alanında tutacağını düşünmesi mümkün. 
Ama... İki günde Avrupa basınında tepkiler çok alevlendi. 
Ekimde Komisyon'un açıklayacağı raporda ciddi bir eksi olarak yer alabilir. 
Aynı ceza yasasında, "15 - 18 yaş arası gençlerin flörtünü de" yasaklamak yorumlarına açık maddeler de gündeme taşınabilir. 
"Kalemize, kendi ayağımızla bir son dakika golü" girebilir. 

Diyarbakır'dan geçen yol 
Verheugen, açıklanan konuşmasında, "Güneydoğu'da karşılaştığı görüntülerin sandığından da kötü olduğunu" belirtiyor. 
Ancak, bunun çözüm ipuçlarını aldık sayılabilir. 
Bu konuda, "hemen aktarabileceğim 170 milyon euro'luk fonum var. Yarın bile, terk edilen köylerin onarımına verebilirim" diyor. 
2005 fonu 500 milyon... 2006 fonu 800 milyon euro. 2007'den itibaren Türkiye'ye her yıl 1 milyar euro kaynak ayrılacak. 
Yeter ki, hükümet bu kaynağı süratle kullanıma açacak adımları atsın. 

Sistematik işkence 
Verheugen'e bütün insan hakları eksenli demokratik örgütlerin yöneticileri "devlet politikası ve baskısı olarak dayatılan sistematik işkencenin bittiğini... İşkence vakaları sayısının büyük düşme gösterdiğini" söylemişler. Biri hariç... O birinin sözleriyle gündeme "işkence iddiası" taşımasının bir nedeni de, konuşmalara Alman gazetecilerin tanık olmaları. Almanya medyasının önünde tek bir örgütten de gelse "sistematik işkence iddiası" yok sayılamazdı. Verheugen, incelemeler için uzmanlar görevlendirmiş, ciddi bir durum çıkacağını sanmıyorum. 
Kıbrıs'a gümrük birliği uygulaması ise teknik bir zorunluk. 
......... 
Sonuç... 
Verheugen, Almanya Şansölyesi Schröder'e çok yakın. Onun, Türkiye'yle üyelik görüşmelerinin başlamasına yaklaşımının "sıcak" olduğunu gördüm. "Bebeğimin doğumunu Türkiye'nin üyelik görüşmelerinin başlayacağı günü göremeyeceğim. Çünkü o sırada AB'de başka bir görevde olacağım" sözleri çok açık. O halde Almanya da Türkiye'nin arkasında demektir. Fransa Cumhurbaşkanı Chirac ise "Türkiye'nin görüşmelere başlaması bir vizyon meselesidir. Kararı ben veririm" demekte. Schröder'le aynı paraleldeler. 
AB'de o ikisinin istediği olur. 
Verheugen'in bu gezisi, ekim raporu öncesinde "arazi düzenlemesi" gibi bir özeni yansıtıyor. 
Dileriz ki, kendi ayağımızla, kendi kalemize son dakika golü atmayalım. 



</TEXT>
</DOC>
