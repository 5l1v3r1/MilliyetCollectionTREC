<DOC>
<DOCNO> 285121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy15.html </URL>
<DATE> 2004/11/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Meclis, "patates"i araştıracak... 
</HEADLINE>
<TEXT>

     Meclis, patates üreticilerinin sorunlarını araştıracak. 
     AK Parti Grup Başkanvekili Eyüp Fatsa, TBMM'de gazetecilerle sohbet ederken, Meclis'in bu haftaki gündemine ilişkin bilgi verdi. Fatsa, Genel Kurul'da yarın, CHP ve AK Parti milletvekilleri tarafından ayrı ayrı verilen ve patates üreticilerinin sorunlarının araştırılmasını içeren 2 ayrı soru önergesinin, birleştirilerek görüşüleceğini söyledi. 
     Patates üreticilerinin sorunlarını araştırılması için Meclis araştırma komisyonu kurulmasını kabul edeceklerini belirten Fatsa, ''Patates üretiminde ciddi sıkıntılar var. Patates kurdu, böceği türedi. Kanserli patatesler acayip bir şey...Nükleer saldırıya uğramış gibi...Canavar patatesler deniyor'' dedi. 
     Seçim bölgesi olan Ordu'nun Aybastı İlçesi'nde, 80 hektarlık alanda aynı sıkıntının yaşandığını ve hastalığın ilk yayıldığı yerlerin başında geldiğini anlatan Fatsa, tüketimin yanı sıra ihracatta da sıkıntı yaşandığını kaydetti. Hastalığın tohumdan kaynaklandığını vurgulayan Fatsa, hastalığın toprağa yayıldığını ve toprağın ıslahının 25-30 yıl aldığını söyledi. 
     
     GENEL KURUL, 17.00'YE KADAR ÇALIŞACAK 
     Fatsa'nın verdiği bilgiye göre, TBMM Genel Kurulu, bu hafta saat 17.00'ye kadar çalışacak. Genel Kurul yarın saat 14.00-17.00, 3 Kasım Çarşamba günü ile 4 Kasım Perşembe günü 13.00-17.00 saatleri arasında çalışacak. Salı günü Genel Kurul'da patates üreticilerin sorunlarına ilişkin iki ayrı araştırma önergesi birleştirilerek görüşülecek. Salı ve Çarşamba günü, sözlü sorular ele alınacak. 
     Genel Kurul'da Çarşamba günü Aile Araştırma Kurumu Genel Müdürlüğü kurulması ve teşkilatına ilişkin yasa tasarısı ile Polis Vazife ve Salahiyetleri Yasa Tasarısı, Perşembe günü ise Cumhurbaşkanı Ahmet Necdet Sezer'in, bazı maddeleri bir kez daha görüşülmek üzere TBMM'ye gönderdiği Dernekler Yasası ile Belediye Yasası ve 2005 yılında İzmir'de yapılacak Üniversitelerarası Spor Oyunları'na ilişkin yasa tasarısı ele alınacak. 
     Fatsa, Genel Kurul'un çalışma saatlerine ilişkin soru üzerine, ''CHP ile de görüştük eğer bu şekilde çalışmada fayda görülüyorsa, milletvekillerinin Meclis'e devamı ve çalışması açısından daha verimli oluyorsa bunu uygulayabiliriz'' dedi. 
     
</TEXT>
</DOC>
