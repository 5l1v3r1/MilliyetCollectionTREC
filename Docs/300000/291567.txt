<DOC>
<DOCNO> 291567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas04.html </URL>
<DATE> 2004/11/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Buzda kayıp düşmekten korkmayın 
</HEADLINE>
<TEXT>

     
     Demet ÖZTÜRK KAYSERİ, DHA 
     

BUZLU yolda düşme korkusuyla yürümenin panik belirtisi olduğu, bunun hata riskini artırdığı belirtildi. Erciyes Üniversitesi Tıp Fakültesi Ortopedi ve Travmatoloji Ana Bilim Dalı öğretim üyesi Prof. Dr. Ali Baktır, "Düşmekten korkmayın, bastığınız yeri görerek yürüyün, düşerken avuç içiniz dışa dönük olmalı ki kalçaya binen yük hafiflesin'' dedi. 
     Prof. Dr. Ali Baktır, özellikle kış aylarında buzda kayarak düşmeye bağlı kırık vakalarının arttığını, bunlar arasında en zor iyileşenlerin kalça kırıkları olduğunu söyledi. Bu nedenle buzlu yolda yürürken çok dikkatli olunması gerektiğini anlatan Baktır, şunları söyledi 
     "Buzlu yolda düşme korkusuyla yürümek panik belirtisidir. Panik, hata riskini artırır. Bunun için düşmekten korkmayın, bastığınız yeri görerek yürüyün, düşerken avuç içiniz dışa dönük olmalı ki kalçaya binen yük hafiflesin. Düşme sırasında dirseklerin yere teması da önlenmelidir. Bu gibi durumlarda özellikle yaşlılarda kemik erimesine bağlı olarak bilek kemiklerinde kırıklar oluşabilir. Ancak, tedavisi en zor olan kırıklar kalçada oluşanlardır. Hastayı yatağa bağlar. Sabah saatlerinde buzlanma daha fazla olur. Bu saatlerde yaşlıların dışarı çıkmamasını öneriyoruz.'' 
     
</TEXT>
</DOC>
