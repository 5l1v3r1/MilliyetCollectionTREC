<DOC>
<DOCNO> 290915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur10.html </URL>
<DATE> 2004/10/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
3 kuşaktır kimlikleri yoktu .. 
</HEADLINE>
<TEXT>

     Sivas'ın Gürün İlçesi'nde 58 yıldır nüfus cüzdanı olmadan yaşayan ve en büyüğü 30 yaşındaki 7 çocuğunun ve 3 torununun da nüfus kaydı bulunmayan Mehmet Ateş, çocuklarına ve torunlarına, yıllar sonra eşinin kaydı üzerinden kimlik çıkarttı. 
     Başından geçenleri AA muhabirine anlatan Ateş, 1946 yılında Malatya'nın Hekimhan İlçesi'nde dünyaya geldiğini, 2 yaşında anne ve babasını kaybedince Gürün İlçesi'ndeki bir baba dostunun yanına yerleştiğini söyledi. Ailesi ve yanında kaldığı kişiler tarafından nüfusa yazdırılmayan Ateş, yıllardır devam eden bir ihmal sonucu bu yaşına geldiğini kaydetti. 
     Nüfus cüzdanı ve herhangi bir yerde bir kaydı olmadığından okula gidemediğini, askerliğini de yapamadığını belirten Mehmet Ateş, 1973 yılında resmi nikah olmadan Sevim Taş ile hayatını birleştirdiğini ifade etti. 
     İlçeye bağlı Sarıca Köyü'nde ailesiyle birlikte yaşamını sürdüren Ateş, eşinden yaşları 14 ile 30 arasında 7 çocuğu dünyaya geldiğini ve kendi kaydı olmadığı için onlara da nüfus cüzdanı çıkartamadığını belirtti. 
     Köyde okula gittikleri halde resmi kayıtları olmayan çocuklarından 3'ünün de kendisi gibi resmi nikah olmadan evlenmesi ve 3 torununun da kimliklerinin olmaması üzerine sorunun daha da büyüdüğünü belirten baba Ateş, ailesine artık nüfus cüzdanı çıkartmanın zorunluluk haline geldiğini söyledi. 
     
     NÜFUS İŞLEMLERİ 4 GÜN SÜRDÜ 
     Bir süre önce, ailesine nüfus cüzdanı çıkartmak için Gürün Kaymakamlığı'na başvurduğunu belirten Mehmet Ateş, Sivas Valiliği ve ''Ankara'' ile yapılan yazışmaların ardından çocuklarının ve torunlarına eşi üzerinden kayıt yaptırdıklarını ve kimliklerine kavuştuklarını kaydetti. 
     Çocukları ''saklı nüfus'' olarak resmi kayıtlara işlenen ailenin Gürün Nüfus Müdürlüğü'ndeki işlemlerinin 4 gün sürdüğü, doğduğundan beri nüfus kaydı bulunmayan baba Ateş'in de vatandaşlık işlemlerinin devam ettiği öğrenildi. 
     
</TEXT>
</DOC>
