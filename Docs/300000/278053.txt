<DOC>
<DOCNO> 278053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko21.html </URL>
<DATE> 2004/10/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye raporu tarihi karar niteliğinde... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, AB Komisyonu tarafından dün açıklanan Türkiye İlerleme Raporu'nda tam üyelik müzakerelerinin başlaması tavsiyesinde bulunulduğunu hatırlatırken, ''Komisyon'un müzakerelerin açılmasına yönelik önerisi, Türkiye ve AB için tarihi bir karar niteliğindedir'' dedi. 
     TOBB Başkanı Hisarcıklıoğlu, TOBB Başkan Vekili Faik Yavuz ve Yönetim Kurulu Üyesi İbrahim Yamak ile birlikte düzenlediği basın toplantısında, AB Komisyonu'nun dün açıkladığı Türkiye İlerleme Raporuna ilişkin değerlendirmelerde bulundu. 
     Hisarcıklıoğlu, TOBB Birlik merkezinde yapılan toplantıda, açıklanan kararın hem Türkiye hem de AB'nin 21. yüzyıldaki yerini ve rolünü etkileyecek derecede önemli olduğunu söyledi. 
     Aralık 2002'deki Kopenhag zirvesinde, Türkiye'nin Kopenhag siyasi kriterlerine uyduğunun anlaşılmasından ardından müzakerelere gecikmeden başlanacağı hususunun karara bağlandığını hatırlatan Hisarcıklıoğlu, ''dolayısıyla önümüzdeki Aralık ayında, komisyonun tavsiyesi doğrultusunda bu kararın sonuçlandırılmasını beklemekteyiz'' diye konuştu. 
     
     ''ŞİMDİ ÖNCELİK, HAZIRLIKLARIN HIZLA TAMAMLANMASI'' 
     Şimdi önceliğin, müzakerelerin en kısa zamanda başlayabilmesi için gerekli hazırlıkların hızla tamamlanması olduğunu belirten Hisarcıklıoğlu, hükümetin bu konuda da gerekeni hızla yapacağına inandıklarını söyledi. 
     Toplantıda, komisyon kararıyla ortaya çıkan durumu ve önümüzdeki günlerde izlenecek süreci de özetleyen Hisarcıklıoğlu, Komisyon'un müzakerelerin açılmasını resmen önerdiğini, bunu yaparken siyasi kriterlerin Türkiye tarafından yeterince karşılandığı noktasından hareket ettiğini bildirdi. 
     Komisyonun siyasi reformlar konusunda Türkiye'nin son dönemde yaptıklarını 'devrim niteliğinde' görerek, bu durumu bazı konularda olabilecek uygulama aksaklıklarına rağmen Türkiye lehine değerlendirdiğini de vurgulayan Hisarcıklıoğlu, ''dolayısıyla müzakere açılması konusunda yapılan tavsiye, beklentilerimizi karşılamaktadır'' dedi. Hisarcıklıoğlu, şöyle devam etti 
     ''Müzakerelerin seyri boyunca siyasi kriterler konusunda herhangi bir geriye dönüş olmaması için, diğer adaylar için de yapıldığı üzere müzakere sürecinin komisyon tarafından yakından izleneceği belirtilmektedir. Süreçte ciddi aksama olduğu takdirde üyelik müzakerelerinin askıya alınabileceği konusu sadece Türkiye için ortaya konmuş bir uygulama değildir. 
     Geçmişte Avusturya'da seçimi kazanan bir siyasi partinin, Avrupa'nın ortak değerlerini paylaşmadığı gerekçesiyle dışlandığı görülmüştür. Yine benzer bir ikaz, Hırvatistan'a da yapılmıştır. Bulgaristan ve Romanya'ya da öngörülen koşulların yerine getirilmemesi durumunda üyelik tarihinin ertelenebileceği ikazı yapılmıştır...Hükümetimizin raporda öngörüldüğü gibi Nisan 2005'e kadar bu hazırlıkların çerçevesini oluşturmasını bekliyoruz. Hükümetimiz, AB'nin diğer aday ülkelere yaptığı tenik ve mali yardımları da ısrarla talep etmelidir.'' 
     
     YADIRGANAN SÖZLER 
     Hisarcıklıoğlu bu arada, Komisyon'un ''katılma müzakerelerinin mutlaka tam üyelikle sonuçlanmayabileceğine'' ilişkin imalı sözlerini ise bu tarihi ve güzel günde yadırgadığını bildirdi. 
     Türkiye ile AB arasındaki tarihe uzanan ilişkilerin bu önemli gününde, geleceğe ilişkin iradenin çok açık ve net olar ortaya konmasını beklediklerini vurgulayan hisarcıklıoğlu, sözlerini şöyle sürdürdü 
     ''Bu ifadenin bazı çevrelerin tereddütlerini karşılamaya yönelik olduğu söylense de, Aralık ayındaki zirved,e üye ülkelerin Türk kamoyu açısından mahsur taşıyan bu ifadeyi değiştirmesini beklemekteyiz. 
     Raporda üyelikten sonra bile bazı kalıcı kısıtlamaların konmasına yönelik öneriler, müzakere fikrine, AB kurallarına ve ruhuna aykırıdır. Bu nedenle de uzun vadede uygulanma şansı zaten yoktur. Dolayısıyla bugün tartışma konusu yapılmamalıdır.'' 
     
     HÜKÜMETE MESAJ 
     Toplantıda hükümete de seslenen Hisarcıklıoğlu, ikincil ve ilgisiz konularla hükümet ve Parlamento'nun zaman kaybetmemesi gerektiğini, hükümetin bütün enerjisini reform sürecinin sürdürülmesine vermesi gerektiğini kaydetti. 
     Hisarcıklıoğlu, Aralık ayına kadar bütün dikkatlerin Türkiye'nin üzerinde olacağını, bu yüzden de son derece dikkatli bir söyleme, her zamankinden daha fazla ihtiyaç bulunduğunu bildirdi. 
     Müzakere döneminin zor bir dönem olduğunu da belirten Hisarcıklıoğlu, hükümetin bu süreci başarıyla yönetebilmek amacıyla çok iyi bir kadro oluşturması gerektiğini kaydetti. 
     
     ''MÜZAKERE MASASI SAVAŞ ALANI DEĞİLDİR'' 
     Müzakereler konusunda da değerlendirmelerde bulunan Hisarcıklıoğlu, ''müzakere masası savaş alanı değildir. Müzakere masasına karşı tarafı yenmek için oturulmaz. Müzakere masasına, uzlaşmak için oturulur. Uzlaşarak elde edilecek kazanç, tüm diğer kısa vadeli kazançların üzerinde olduğu için müzakere masasına oturulur. Avrupalılık idealinde uzlaşmak için müzakere masasına oturduğumuzun bilincinde olmalıyız'' dedi. 
     
</TEXT>
</DOC>
