<DOC>
<DOCNO> 294128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko31.html </URL>
<DATE> 2004/12/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Petrol fiyatlarının düşüşü hızlandı... 
</HEADLINE>
<TEXT>

     Uluslararası borsalarda 50 dolar sınırında seyreden petrol fiyatları, ABD'nin rafineri ürün stoklarının yükseldiğinin açıklanmasıyla hızla geriledi. 
     New York Borsası'nda dünkü 3.64 dolarlık gerileyişinin ardından bugün de 97 sent düşüş gerçekleştiren ABD hafif petrolünün varili, 44.52 dolardan satılıyor. 
     Brent petrolü ise Londra Borsası'ndaki işlemlerde 1.02 dolar değer kaybederek 41.30 dolara indi. 
     ABD Enerji Bakanlığı'nın dün açıkladığı veriler, ülkede rafineri ürün stoklarının geçen hafta beklenenin üzerinde arttığını ortaya koymuştu. 
     Buna göre ABD'de geçen hafta ham petrol stokları 900 bin varil artışla 293.3 milyon varile yükselirken, petrol fiyatlarının düşüşünde asıl etken 2.3 milyon varil artış kaydederek 117.9 milyon varile ulaşan işlenmiş ürün rafineri stokları oldu. 
     Böylece, ülkede kış şartlarının ağırlaşması durumunda ısınma amaçlı petrol ürünlerinde sıkıntı yaşanacağı korkusunun fiyatlar üzerindeki etkisi, kısmen önemini yitirdi. 
     
</TEXT>
</DOC>
