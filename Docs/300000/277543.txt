<DOC>
<DOCNO> 277543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur36.html </URL>
<DATE> 2004/10/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Zimmetine para geçiren" banka memuresi "susma hakkını" kullanıyor 
</HEADLINE>
<TEXT>

     Samsun'da müşteri hesaplarından zimmetine para geçirdiği iddiasıyla tutuklanan banka memuresi, yaklaşık 2.5 yıldır devam eden davada, ''susma hakkını'' kullanarak duruşmalarda ifade vermiyor. 
     Samsun 2. Ağır Ceza Mahkemesi'nde görülen davada, çalıştığı Sümerbank Samsun Şubesi'nde müşterilere ait hesaplardan 51 bin mark ve 47 bin dolar ile 9 milyar lirayı zimmetine geçirdiği iddiasıyla tutuklanan Esra Aktaş'ın yargılanmasına devam edildi. 
     Yaklaşık 2.5 yıldır devam eden davada, hakimin olayla ilgili sorularını yanıtlamayarak ifade vermekten kaçınan Aktaş, bu tutumunu son duruşmada da tekrarladı. 
     Karar aşamasına gelen davanın bugünkü duruşmasında da hakimin sorularını yanıtsız bırakan Aktaş, sadece ''savunma yapacak mısın '' şeklindeki soruyu ''avukatım yapacak'' diye yanıtladı. 
     Bu gelişme üzerine mahkeme heyeti duruşmayı dosyadaki eksikliklerin giderilmesi için erteledi. 
     
</TEXT>
</DOC>
