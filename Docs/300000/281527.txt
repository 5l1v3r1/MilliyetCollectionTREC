<DOC>
<DOCNO> 281527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko30.html </URL>
<DATE> 2004/10/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
''Deluxe Resort Otel'' için 2 firma teklif verdi 
</HEADLINE>
<TEXT>

     Tasarruf Mevduatı Sigorta Fonu'nun TMSF Ceylan Grubu'nun borçlarından dolayı el koyduğu Kemer Çamyuva'daki ''Deluxe Resort Otel'' için 2 firma teklif verdi. 
     TMSF'den yapılan açıklamaya göre, tesisin kapalı teklif alınmasının ardından açık artırmaya geçilerek yapılan ihalesinde, firma temsilcilerinin önünde teklif zarfları açıldı. 
     İhaleye katılan Birlik İnşaat ve Turizm San. Tic. A.Ş. 17 milyon dolar olarak yaptığı teklifi 3 taksitte ödeyeceğini ve bu fiyatın üzerinde teklifinin olmadığını açıkladı. 
     HNS Turizm İnşaat ve Ticaret A.Ş. ise teklif zarfında 18 milyon dolar peşin olarak sunduğu teklifi, ihale komisyonu başkanının 25 milyon dolar muhammen bedelin üzerinde teklif vermeleri yönündeki talebi üzerine, ihale şartnamesinin dışında kalan şartlarla yeniledi. 
     Açıklamada, ''HNS firması yüzde 25'i peşin, geri kalan rakamı 5 yıl vadeyle faizsiz eşit taksitlerle ödeyeceklerini belirten 25 milyon dolarlık yeni bir teklif verdi. Sunulan yeni teklif Fon Yönetim Kurulu'nun değerlendirmesinin ardından kamuoyuna açıklanacaktır'' denildi. 
     
</TEXT>
</DOC>
