<DOC>
<DOCNO> 256589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur13.html </URL>
<DATE> 2004/07/19/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sultan Abdülhamit'in torunu Türkiye'de... 
</HEADLINE>
<TEXT>

     Osmanlı hanedanının en kıdemli üyesi olan Sultan Abdülhamit'in torunu Ertuğrul Osman, Türk vatandaşlığına alınmasının ardından ilk kez Türk pasaportuyla İstanbul'a geldi. 
     THY'nin tarifeli uçağıyla New York'tan eşi Zeynep Osman ile birlikte gelen ve kendisine ''Osman Efendi'' şeklinde hitap edilen Ertuğrul Osman, ''Bundan evvel ABD'den verilen seyahat belgesiyle geliyordum. Şimdi pek fazla fark hissetmiyorum. Çünkü Türk doğdum, Türk öleceğim inşallah. Hep öyle düşünüyordum. Başka ülkenin pasaportunu hiç almadım'' diye konuştu. 
     60 yıl önce çocukken Arnavut pasaportu kullandığını ifade eden Osman, Başbakan Recep Tayyip Erdoğan ile ABD'de yaptığı görüşmeye ilişkin, ''Kendileri fevkalade bir insan. İtimat edilebilecek bir kişi. Ziyaretinde kahvaltı yaptık, kahve içtik, sohbet ettik. Derin bir şey konuşmadık'' dedi. 
     Zeynep Osman da kendilerine Türkiye'nin New York Başkonsolosluğu'na müracaat edilmesi şeklinde bilgi verilmesinin ardından eşi adına başvuruda bulunduğunu belirterek, ''Geçtiğimiz cuma günü Türk pasaportunu aldım. O günden itibaren de Osman Efendi, Türk vatandaşı oldu'' diye konuştu. 
     
     KUŞADASI'NDA TATİL 
     Eşinin başka bir ülke vatandaşlığına geçmeyi kabul etmediğini vurgulayan Zeynep Osman, ''Osman Efendi, belki ileride Türkiye'de yaşamayı düşünebilir. Şu an Türkiye'ye 2 ay için geldik. İstanbul'da bir süre kaldıktan sonra Kuşadası'na tatile gideceğiz'' açıklamasında bulundu. 
     Zeynep Osman, eşinin, daha önce kendisine verilen ''Osmanoğlu'' soyadını kullanmayı kabul etmediğini de sözlerine ekledi. 
     
</TEXT>
</DOC>
