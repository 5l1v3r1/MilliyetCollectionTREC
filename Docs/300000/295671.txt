<DOC>
<DOCNO> 295671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur41.html </URL>
<DATE> 2004/12/07/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
AB sürecinde Türkiye, yılbaşı kartalrında... 
</HEADLINE>
<TEXT>

     Uluslararası Lions Kulüpleri Birliği Vaniköy Lions Kulübü'nce, Büyük Kulüp'te gerçekleştirilen ''Türkiye'nin AB İçin Önemi'' konulu panelden çıkarılacak özet rapor, 17 Aralık öncesi Türkiye için Avrupa'da kamuoyu yaratmak amacıyla, yılbaşı kartlarıyla birlikte Avrupa'daki 7 bin 500 lions kulübü başkanına gönderilecek. 
     Uluslararası Lions Kulüpleri Birliği 118-Y Lions Yönetim Çevresi 1999-2000 Dönemi Genel Yönetmeni Melek Doğan, panelden önce yaptığı açıklamada, Vaniköy Lions Kulübü tarafından 17 Aralık öncesi Avrupa'da kamuoyu yaratmak için bir paket program düzenlendiğini, bu programın birinci aşamasının, eski dışişleri bakanlarından İlter Türkmen ve emekli diplomat Cem Duna'nın konuşmacı olarak katıldığı panel olduğunu söyledi. 
     Doğan, raportör Mert Toker tarafından panelde yapılan konuşmalardan tek sayfalık bir rapor hazırlanacağını ve bu raporun daha sonra kısa ve etkileyici hale getirilerek, İngilizce, Fransızca ve Almanca'ya çevrileceğini kaydederek, şöyle devam etti 
     ''İkinci aşamada, panelden çıkacak rapor 'Türkiye AB'de niçin yer almalıdır ' başlığıyla, Nişantaşı Güzelleştirme Derneği'nin hazırladığı Türkiye'yi tanıtıcı yılbaşı kartlarıyla birlikte Avrupa'daki 7 bin 500 lions kulübü başkanına gönderilecek. Oradaki her lions kulübünün ortalama 30 üyesi vardır ve bu şekilde 225 bin kişiye ve onların da çevrelerine ulaşmak mümkün olacaktır. Amacımız, Avrupa'daki lionlara ve Türkiye'yi sevenlere sesimizi duyurmak ve kamuoyu yaratmaktır.'' 
     
     PANELDEN 
     Eski dışişleri bakanlarından, emekli büyükelçi İlter Türkmen, panelde yaptığı konuşmada, Türkiye'nin AB'ye üye olmasının, Türkiye için olduğu kadar Avrupa için de önemli olduğunu söyledi. 
     Türkiye'nin üye olmasının AB'ye kazanımlar sağlayacağını ifade eden Türkmen, özellikle Türkiye'nin jeopolitik konumunun AB için önemli olduğunu bildirdi. 
     AB'nin dünyada ağırlıklı bir güç olmak istediğini anlatan Türkmen, Avrupa, Akdeniz, Balkanlar, Kafkaslar, Orta Asya ve Ortadoğu'da çok önemli bir konumda olan Türkiye'nin üye olması halinde AB'nin dış politikasına çok önemli katkılar sağlayacağını bildirdi. 
     Türkmen, Türkiye'nin AB için büyük bir pazar ve Avrupa'nın yatırımları için dinamik bir ülke olduğuna dikkati çekti. 
     11 Eylül'den sonra medeniyetler çatışması tezinin ortaya çıktığına işaret eden Türkmen, nüfusunun yüzde 90'ından fazlası Müslüman olan Türkiye'nin AB'ye üye olmasının çatışma tezini de zayıflatacağını belirtti. 
     Türkmen, AB'ye üye olmanın Türkiye için de önemli olduğuna dikkati çekerek, ''Tamamıyla Atatürk'ün çizdiği yolun devamıdır AB'ye girmek. AB'ye üye olmak, Türkiye için Atatürk'ün başlattığı büyük projenin tamamlanması anlamına geliyor'' şeklinde konuştu. 
     Türkiye'nin 17 Aralık'ta iyi bir sonuç alacağına inandığını dile getiren Türkmen, 17 Aralık'tan sonrasının Türkiye için daha zor olacağını, müzakerelerde zaman zaman sorunlar çıkabileceğini söyledi. 
     Kıbrıs meselesine de dikkati çeken Türkmen, ''Kıbrıs meselesini çözemeden AB'ye giremeyiz. Kıbrıs meselesi için bir strateji geliştirmemiz lazım'' diye konuştu. 
     
     ''AB'NİN DE İŞİNE GELECEK'' 
     Emekli diplomat Cem Duna da büyük pazarlar arayan yabancı sermayenin gideceği ülkede hukuk güvencesi, insan haklarına saygı, şeffaflık aradığını ifade ederek, Türkiye'nin bu yabancı sermaye hareketlerinden yararlanabilmesi için AB ile bütünleşmesi gerektiğini söyledi. 
     Bu durumun AB'nin de işine geleceğini dile getiren Duna, Türkiye'nin müthiş bir araziye, müthiş bir nüfusa, son derece dinamik ve demokratik bir yapıya sahip olduğunu anlattı. 
     Duna, Türkiye'nin zaten Avrupa ile ekonomik entegrasyonunu büyük ölçüde ilerletmiş olduğunu da vurgulayarak, Türkiye'nin 150 milyar dolar olan ticaret hacminin yüzde 55'ini AB ile gerçekleştirdiğini bildirdi. 
     Türkiye'nin ayrıca çevre pazarları ve çevre kaynakları da olduğunu anlatan Duna, ekonomik olarak Türkiye ile AB arasında karşılıklı bir beklentinin var olduğunu söyledi. 
     Duna, özel sektörde para kazanmak için risk yönetimi denilen bir olgu olduğunu anımsatarak, Türkiye'de son 10-15 yıldır risk yönetiminin yapılmadığını, bunun yerine belirsizliğin yönetilmeye çalışıldığını vurguladı. 
     Cem Duna, AB'nin, bu açıdan Türk ekonomisine ''öngörülebilirlik'' kazandıracağını kaydetti. 
     
</TEXT>
</DOC>
