<DOC>
<DOCNO> 289792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun40.html </URL>
<DATE> 2004/11/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Talat görevi iade ediyor 
</HEADLINE>
<TEXT>

     Cumhurbaşkanı Rauf Denktaş tarafından 8 Kasım Pazartesi günü hükümeti kurmakla görevlendirilen Cumhuriyetçi Türk Partisi CTP Genel Başkanı ve Başbakan Mehmet Ali Talat'ın, 15 günlük anayasal sürenin dolmasını beklemeden önümüzdeki günlerde hükümeti kurma görevini iade etmesi bekleniyor. 
     CTP Merkez Yönetim Kurulu'nda dün yapılan değerlendirmenin ardından, yarın öğleden sonra toplanacak Bakanlar Kurulu'nda da konunun ele alınacağı ve Talat'ın toplantının ardından görevi iade edeceği belirtiliyor. 
     Talat başkanlığındaki koalisyon hükümetinin 20 Ekim'de istifasının ardından 21 Ekim'de hükümeti kurmakla görevlendirilen Ulusal Birlik Partisi UBP Genel Başkanı Derviş Eroğlu, girişimlerinden sonuç alamaması üzerine görevi 1 Kasım'da iade etmişti. 
     Eroğlu'nun ardından 8 Kasım'da hükümeti kurmakla görevlendirilen Mehmet Ali Talat ise sonuç alamayacağını belirterek, herhangi bir girişimde bulunmama kararı almıştı. Talat'ın görevi iade etmesinin ardından Cumhurbaşkanı Denktaş'ın 60 günlük anayasal süreyi tamamlamak için yeni bir görevlendirme yapıp yapmayacağı ise belirsiz. 
     
     ERKEN SEÇİM PROSEDÜRÜ 
     Koalisyon hükümetinin istifası ve mecliste yaşanan kilitlenme nedeniyle erken seçime kesin gözüyle bakılırken, seçim tarihinin kesinleşmesi için anayasal sürecin tamamlanması bekleniyor. 
     Anayasa uyarınca erken seçim, ya meclis kararıyla, ya da cumhurbaşkanının çağrısıyla yapılabiliyor. Meclisin erken seçim kararı alabilmesi için tam sayısının 3'te 2 çoğunluğu gerekiyor. Yani 34 milletvekilinin seçime evet demesi yetiyor. Son zamanlarda tüm partiler erken seçim yönünde irade ortaya koyarken, tarih konusunda henüz bir mutabakat sağlanmadı. 
     Bunun yanında, iç tüzük engeli de bulunuyor. 90 gün arayla aynı konuda öneri, karar ya da tasarı sunulması meclis iç tüzüğüne aykırı. Hükümetin eylül ayında erken seçim önerisi sunması nedeniyle, tüzükte değişiklik yapılmaması halinde, meclise ancak 20 Aralık'tan sonra erken seçim önerisi sunma imkanı bulunuyor. 
     Cumhurbaşkanının seçim kararı vermesi için de anayasa uyarınca ilk görevlendirme tarihinden itibaren 60 günlük süre gerekiyor. Koalisyon hükümetinin istifasının ardından Eroğlu'nun 21 Ekim'de görevlendirilmesiyle başlayan bu süreç, 60 günün tamamının kullanılması halinde 21 Aralık'ta sona eriyor. 
     Başsavcı Akın Sait, erken seçim kararının ciddiyetine dikkat çekerek, ''60 günlük sürecin tamamının beklenmesinin zorunlu olduğu'' yönünde görüş vermişti. 
     Cumhurbaşkanı Denktaş'ın 60 günlük sürecin tamamını bekleyerek seçim kararı vermesiyle, KKTC'de şubat ortalarında erken seçime gidileceği tahmin ediliyor. 
     14 Aralık 2003 genel seçiminin ardından 13 Ocak 2004'de kurulan Cumhuriyetçi Türk Partisi-Demokrat Parti koalisyon hükümeti, 26 Nisan'da 50 üyeli Cumhuriyet Meclisi'nde azınlığa düşmüştü. CTP-DP koalisyon hükümeti, yaklaşık 5 ay süren azınlık döneminin ardından 20 Ekim'de istifa etmişti. 
     
</TEXT>
</DOC>
