<DOC>
<DOCNO> 286080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy08.html </URL>
<DATE> 2004/11/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ortaöğretimde sınıf geçme sistemi değişiyor... 
</HEADLINE>
<TEXT>

     Ortaöğretim sınıf geçme sistemi değişiyor. 2'den fazla dersten başarısız öğrencilerin sınıf tekrarı yapmasını öngören değişikliğin, bu eğitim-öğretim yılında uygulamaya konulması öngörülüyor. 
     Milli Eğitim Bakanlığı'nca hazırlanan Ortaöğretim Kurumları Sınıf Geçme ve Sınav Yönetmeliği Taslağı'nı Başbakanlık da inceleniyor. 
     Bakanlığın Öğrenci Seçme Sınavı'nda ÖSS ''sıfır puan alan'' öğrenci sayısındaki artışı da dikkate alarak hazırladığı taslak, sınıf geçme sistemini zorlaştırıyor. 
     Taslakta öngörülen düzenlemeye göre alt sınıflardaki sorumlu olduğu dersler de dahil 2'den fazla sorumlu dersi bulunanlar, sınıf tekrarı yapacak. Mevcut yönetmelikte ise bir üst sınıfa geçebilmesi için asgari sorumlu ders sayısında herhangi bir sınırlama bulunmuyor. 
     Taslakta, sınıf tekrarı yapacak öğrenciler şöyle sıralanıyor 
     - Ortalama yükseltme sınavları sonunda başarısızlığı bulunup yıl sonu başarı ortalamasıyla sınıf geçemeyenler, - Sorumlu olarak sınıf geçemeyenler, - Devamsızlık nedeniyle başarısız sayılanlar. 
     Ayrıca devamsızlık nedeniyle başarısız sayılanlar dışında mezun olamayan son sınıf öğrencilerinden sınıf tekrar etme hakkı bulunanlar, istemeleri halinde başarısız oldukları ders sayısına bakılmaksızın sınıf tekrarı yapacaklar. Bunlardan sınıf tekrarı yapmak istemeyenler, sınıf tekrarı yapmadan sorumluluk sınavlarına girebilecekler. 
     Mevcut yönetmeliğe göre, ''9. sınıflarda okuyan ve başarısız dersi veya dersleri bulunan öğrencilerden yıl sonu başarı ortalaması 2.00'den aşağı olan ve ortalama yükseltme sınavı sonunda yıl sonu başarı ortalaması 2.00'den aşağı olanlar'' sınıf tekrar ediyor. Bunun yanı sıra bütün sınıflarda devamsızlık nedeniyle başarısız sayılanlar da sınıf tekrarı yapıyor. 
     Bu durumda taslakta öngörülen düzenlemeyle, lise 2 ve 3. sınıf öğrencileri artık devamsızlığın yanı sıra başarısız oldukları dersler nedeniyle de sınıf tekrarı yapacak. 
     
     BAŞARI ORTALAMASINDA OKUL AYRIMI 
     Mevcut yönetmelikte doğrudan sınıf geçmek için gereken başarı ortalamasında sınıflar baz alınırken, taslakta düzenleme okul türlerine göre yapılıyor. 
     Yönetmeliğe göre, doğrudan sınıf geçmek için 9. sınıfta yıl sonu başarı ortalaması en az 2 olması gerekiyor. Diğer sınıflarda ise ''alanı dışındaki derslerden başarısız olanlarda yıl sonu başarı ortalaması en az 2.00, alan derslerinden de başarısız olanların ayrıca bu derslere ait yıl sonu ağırlık ortalaması en az 2.50 olan öğrenciler'' üst sınıfa devam edebiliyor. 
     Taslakta, ders yılı ya da ortalama yükseltme sınavları sonunda tüm derslerden başarılı olan öğrencilerin doğrudan sınıf geçebileceği öngörülüyor. 
     Başarı ortalamasıyla doğrudan sınıf geçme sistemi de okul türlerine göre farklılaştırılıyor. Okul türleri ''Fen ve sosyal bilimler liseleri'', ''Yabancı dil hazırlık sınıfı bulunan liseler'', ''Genel lise, spor lisesi ve mesleki-teknik liseler'' olarak belirlendi. 
     Talim ve Terbiye Kurulu'nca bu lise türlerine göre belirlenecek dersler dışındaki derslerden başarısız olan öğrencilerin, doğrudan sınıf geçebilmek için sahip olmaları gereken başarı ortalamaları şöyle 
     - Fen liseleri ve sosyal bilimler liselerinde 3.50 - Yabancı dil hazırlık sınıfı bulunan liselerde 3.00 - Genel lise, spor lisesi ve mesleki-teknik liselerde 2.50 
     
     TEK DÖNEM NOTU ARTIK YETERLİ DEĞİL 
     Taslakta, ÖSS'ye hazırlanan lise son sınıf öğrencilerin ikinci dönem okula devamlılığını sağlamaya yönelik hükümler de yer aldı. 
     Bu kapsamda, ''öğrenim hakkı'' başlıklı yeni bir madde eklendi. Artık ''özürleri nedeniyle okula devam edemeyen, okula devam ettikleri halde iki dönem notu alamayan öğrenciler ile ikinci dönem okula hiç devam etmeyen öğrenciler, o yıla ait öğrenim haklarını kullanmamış sayılacak.'' Mevcut yönetmeliğe göre, özre dayalı bir sebeple bir dersten yalnız bir dönem notu almış öğrencilerin bu notu, yıl sonu notu kabul ediliyor. 
     ''Öğrenim hakkı'' maddesi uyarınca, mezun olamayan son sınıf öğrencilerine, geçmişte sınıf tekrarı yaptılarsa 1, yapmadılarsa 2 öğretim yılı ek süre tanınacak. Bu durumdaki öğrenciler, başarısız oldukları derslerden sorumluluk sınavına girecekler. Sınavlar sonunda yine başarısız olurlarsa öğretim yılı sonunda okulla ilişikleri kesilecek. 
     
     GEÇ KALMA, DİSİPLİN SUÇU SAYILMAYACAK 
     Taslakla, ''geç gelmeyi alışkanlık haline getirenler ile sınıftan veya okuldan izinsiz ayrılanlar'' hakkında disiplin işlemi uygulamasının kaldırılması öngörülüyor. 
     Birinci ders dışındaki geç gelmeler, devamsızlık olarak kabul edilecek. Geç gelen öğrencilerin derse alınma şekli, ders yılı başında öğretmenler kurulunca kararlaştırılarak, veli ve öğrencilere duyurulacak. 
     Taslağın, ''sorumlu olarak sınıf geçme'' sistemine ilişkin getirdiği yeni düzenleme bu eğitim öğretim yılında 9. sınıfta öğrenim gören öğrencilere kademeli olarak uygulamaya konulacak. Yönetmeliğin diğer hükümleri de yayımı tarihinde yürürlüğe girecek. 
     
</TEXT>
</DOC>
