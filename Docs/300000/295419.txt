<DOC>
<DOCNO> 295419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/spo11.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim Raporu 
</HEADLINE>
<TEXT>


Milliyet 39 federasyona talip, 105 adayı tanıtıyor 


11 Aralık'ta Türk Spor Tarihi'nde yeni bir sayfa açılacak, sandık başında büyük çekişme yaşanacak. 
Peki kim bu sporumuzu 4 yıl süreyle yönetmek isteyen isimler Kimlikleri özellikleri hedefleri neler 

GELENEKSEL SPOR DALLARI 

ADI SOYADI Fatih İstanbulluoğlu 
DOĞUM YERİ VE YILI Erzurum - 1962 
EĞİTİMİ Atatürk Üniversitesi Fen Fakültesi Coğrafya Bölümü 
MESLEĞİ Müteahhit 
YABANCI DİL İngilizce 
SLOGANI Geleneksel spor dallarını uluslararası platforma taşıyacağız 
YAPTIĞI SPORLAR Atletizm, Futbol 
PROJE VE HEDEFLERİ "Federasyonu Avrupa Birliği kriterlerine, uluslararası normlara uygun kalite ve çalışma düzeyine ulaştırmak için aday oldum. Her yörenin mahalli ve sportif oyunlarının, belediyeler ve yöre halkının katılımını sağlayarak yaşatmak, çeşitli turnuvalar düzenleyerek güncellenmesini sağlamak öncelikli hedefim. Özellikle Atlı Cirit sporunun Asya ülkelerinden başlayarak tüm dünyaya tanıtımını yapacağız. Erzurum bölgesinde sponsorluk anlayışını yerleştiren bir kişi olarak bu kaynakları federasyona aktaracağım." 

ADI SOYADI Alper Yazoğlu 
DOĞUM YERİ VE YILI Bayburt - 1949 
EĞİTİMİ Atatürk Üniversitesi Edebiyat Fakültesi 
MESLEĞİ Dış Ticaret 
YABANCI DİL İngilizce 
SLOGANI Türki Cumhuriyetlerinde kültür birliğini sağlamak 
PROJE VE HEDEFLERİ "Camianın isteği üzerine bir dönem ara verdiğim federasyon başkanlığı için yeniden aday oldum. En büyük hedefimiz yağlı güreşi yeniden çatımız altına almak. Türkiye genelinde yaygın olan bu branşın şov görüntüsünden çıkıp, sportif hale gelmesi lazım. Bunu ilk başkanlığım döneminde sisteme bağlamak üzereydim. O sırada bizden alındı. Türk dünyasında bir kültür oluşturmak, Balkanlar ve Türki Cumhuriyetleri arasında bir köprü olmak amacındayız." 

HALTER 

ADI SOYADI Kenan Nuhut 
DOĞUM YERİ VE YILI Çorum - 1956 
EĞİTİMİ Gazi Üniversitesi Eğitim Fakültesi 
MESLEĞİ Bürokrat 
YABANCI DİL Almanca, İngilizce 
SLOGANI Aynası iştir kişinin lafa bakılmaz 
YAPTIĞI SPORLAR Atıcılık, güreş 
SPORTİF GÖREVLERİ Avrupa Halter Federasyonu yönetim kurulu üyesi 
PROJE VE HEDEFLERİ "1982'den bu yana genel sekreterlikten başkanlığa kadar federasyonun bünyesinde çalıştım. Birçok ilki gerçekleştirme gururunu yaşadım. 4 sene içinde de radikal kararlar içeren projelerimizle halterin daha da üst seviyeye çıkmasını hedefliyoruz. İlk etapta halterin Marmara, Karadeniz ve Güneydoğu Anadolu bölgelerine yayılması, milli takım kamplarını değişik bölgelerimize alarak yöre halkının ilgisini çekmek, Çocuk Esirgeme Kurumu, üniversiteler, silahlı kuvvetler ve emniyet teşkilatının bu branşa daha çok katılması, okullararası yarışmaların yapılması ele alacağımız konular". 

ADI SOYADI Hasan Akkuş 
DOĞUM YERİ VE YILI Konya - 1962 
EĞİTİMİ 19 Mayıs Gençlik ve Spor Akademisi 
MESLEĞİ Selçuk Üniversitesi öğretim üyesi 
YABANCI DİL İngilizce 
SLOGANI Ağır kaldıralım, ağır olalım, halteri hep birlikte daha yükseğe kaldıralım. 
YAPTIĞI SPORLAR Halter lisanslı 
SPORTİF BAŞARILARI Yıldızlar Avrupa ikincisi, 6 kez Türkiye şampiyonluğu, uluslararası hakem, antrenör 
PROJE VE HEDEFLERİ "Halter camiasından gelen, akademik kariyeri olan, konuya bilimsel yönden yaklaşarak kesin çözümler bulabileceğime inandığım için aday oldum. Ailelerin ve kamuoyunun güvenini yeniden kazanmak için yoğun çaba içine girmek zorundayız. Uluslararası alanda elde edilen başarılara rağmen halter ülkemizde yeterince yaygın değil. Bu sorunu çözmek için halterin sportif ve sporcu yönünün medyada daha sık gündeme gelmesini sağlayacağız. Antrenör ve idarecilere sporun pazarlaması ve sunulması hakkında yetkin kişilerce seminerler vereceğiz. Sporcusu aşama kaydeden antrenörü destekleyeceğiz". 

HALK OYUNLARI 

ADI SOYADI Hasan Basri Canlı 
DOĞUM YERİ VE YILI Mersin - 1945 
EĞİTİMİ İstanbul Üniversitesi Orman Fakültesi 
MESLEĞİ Orman Yüksek Mühendisi 
YABANCI DİL İngilizce 
SLOGANI Bir oy bin oy eder, Anadolu bize yeter 
YAPTIĞI SPORLAR Halk Oyunları 
PROJE VE HEDEFLERİ 
"1998'de Gençlik ve Spor Genel Müdürlüğü'ne yaptığım müracaat ve ısrarlı takibim sonucunda Halk Oyunları Federasyonu kuruldu ve başkan olarak atandım. Göreve devam ettiğimiz takdirde Avrasya ülkelerindeki kuruluşlar ile işbirliği yaparak, gösteri ve yarışmalar düzenlemek, kültür alışverişinde bulunmak, milli takım oluşturarak yurt dışı protokol gezileri, milli maç ve özel günlerimizde bu takımın sunum yapmasını sağlamak, oyunlarımız ve giysilerimiz ile ilgili her türlü araştırmayı yaptırıp, geniş bir arşiv oluşturmak öncelikli hedeflerimiz. 

ADI SOYADI Mehmet Zeki Baykal 
DOĞUM YERİ VE YILI Malatya - 1962 
EĞİTİMİ Lise 
MESLEĞİ Sanayici 
YABANCI DİL İngilizce 
SLOGANI Duyguların ahengi halk oyunlarımız 
PROJE VE HEDEFLERİ "Kavgacı değil, uzlaştırmacı bir yönetimle Halk Oyunları'nın gelişimini sağlamak için adayım. Mevzuatın tanıdığı yetkileri branşın gelişmesi, yayılması için kararlılıkla kullanacağım. Bu dalda yapılacak araştırma ve uygulamaları bilim ve sanata dayalı olarak daha üst düzeye çıkarmak, toplumun tüm kesimlerine yaymak, uluslararası platformda daha da güçlendirmek, sosyal güvence sağlamak istiyoruz. Halk Oyunları konusunu meslek statüsüne kavuşturmak için alt yapıyı hazırlayıp, sponsorları camianın içine sokacağız". 

ADI SOYADI Müjdat Aydın 
DOĞUM YERİ VE YILI İstanbul - 1949 
EĞİTİMİ Gazi Üniversitesi 
Mühendislik ve Mimarlık Bölümü 
MESLEĞİ Makine Mühendisi 
YABANCI DİL İngilizce 
SLOGANI Bütün camiayı kucaklayacağız 
YAPTIĞI SPORLAR Halk Oyunları 
PROJE VE HEDEFLERİ "Halk Oyunları'nı salonların tozunu yutmuş, ekip başında mendil sallamış, kulüplerin sorunlarını ve çözümlerini bilen gerçek halk oyuncuları yönetsin ilkesinden yola çıkarak aday oldum. Tüm camiayı kucaklayarak, sponsorları devreye sokarak bu branşı geliştirip, yükselteceğiz. Türki Cumhuriyetleri ve Balkan ülkeleriyle yakın ilişki içinde olacağız. Eğitime büyük önem vereceğiz. Akademik bilinçle projelerimizi gerçekleştireceğiz. Açık hava folklor müzeleri oluşturup yerli ve yabancı turist ziyaretlerinden ek kaynak elde edeceğiz". 

ADI SOYADI Salih Akkaş 
DOĞUM YERİ VE YILI Akçaabat - 1955 
EĞİTİMİ Gazi Üniversitesi Eğitim Fakültesi 
MESLEĞİ Öğretim Üyesi 
YABANCI DİL İngilizce 
SLOGANI Kendi halk oyunlarına yabancılaşan bir anlayış çağdaşlaşamaz 
YAPTIĞI SPORLAR Masa Tenisi 
PROJE VE HEDEFLERİ "Halk Oyunları'nda yaşanan sorunların 5 temel nedeni var. Yanlış örgütlenme, eşgüdüm noksanlığı, denetimsizlik, adil ve objektif yarışma ortamının olmayışı, bilimsel değerlendirme ve eleştiri eksikliği. Bu 5 unsuru düzeltmek için göreve talibiz. Kurs ve seminerleri her kademeye yayacağız, festival, turnuva ve gösteriler koordineli biçimde organize edilecek. Bakanlıklar, üniversiteler ve çeşitli kurumlarla ortak proje üretilecek. Bütçenin büyümesi için ek kaynak yaratacağız. Uluslararası halk dansları ilişkileri güçlendirilecek". 

ADI SOYADI Sertaç Demirtaş 
DOĞUM YERİ VE YILI Elazığ - 1962 
EĞİTİMİ İTÜ Devlet Konservatuarı Halk Oyunları Bölümü 
MESLEĞİ İşadamı 
YABANCI DİL İngilizce 
SLOGANI Çocuğunuzun koluna arkadaşı girsin 
YAPTIĞI SPORLAR Kayak, Su kayağı, Dalış, Halk Oyunları 
PROJE VE HEDEFLERİ "Amacımız kendi kültürüne sahip çıkan, örf, adet, gelenek ve göreneklerine duyarlı, manevi duyguları gelişmiş, çağdaş kültürü özümsemiş, uyuşturucu madde, alkol, kumar ve benzeri kötü alışkanlıklardan uzak, sağlıklı bir gençlik yetiştirmek. Globalleşen dünyada özelde halk oyunlarını, genelde ulusal kültürümüzü dünya vitrinine taşıyacağız. Özel tiyatrolar için Kültür Bakanlığınca uygulanan mali desteği halk oyunları alanına da kaydıracağız. Kamuoyunun ilgi ve sempatiyle izlediği popüler isimleri halk oyunları camiasına çekeceğiz". 



</TEXT>
</DOC>
