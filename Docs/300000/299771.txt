<DOC>
<DOCNO> 299771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun02.html </URL>
<DATE> 2004/12/22/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Evlilik resepsiyonuna giderken öldüler... 
</HEADLINE>
<TEXT>

     İspanya'nın güneyinde evlilik resepsiyonuna giden yeni evli İngiliz çift, kendilerini taşıyan helikopterin düşmesi sonucu hayatlarını kaybetti. 
     İspanya'nın güneyindeki Malaga kenti yakınında meydana gelen kazada helikopterin pilotunun da öldüğü, hayatta kalmayı başaran bir yolcunun ise hastaneye kaldırılarak tedavi altına alındığı bildirildi. 
     Cebeli Tarık kayıt bürosundan yapılan açıklamada, ölen İngiliz çiftin önceki gün Cebeli Tarık'ta evlendikleri belirtildi. 
     İspanyol basınında yer alan haberlerde, Malaga kenti yakınından havalanan helikopterin Istan bölgesi yakınındaki dağlara çakıldığı kaydedildi. Kazanın oluş nedeninin henüz belirlenemediğini ifade eden yetkililer, kurtarma görevlilerinin kazanın ardından yoğun hava muhalefeti nedeniyle hayatlarını kaybedenlerin cesetlerine ancak bugün ulaşabildiklerini belirttiler. 
     Ölen İngiliz çiftin Cebeli Tarık'taki kayıt bürosuna Jeanette Hodgson ve Michael Gregory adlarıyla kayıt yaptırdıklarını kaydeden yetkililer, yaralı kişinin ise Hollanda vatandaşı German R. olduğunu bildirdiler. 
     
</TEXT>
</DOC>
