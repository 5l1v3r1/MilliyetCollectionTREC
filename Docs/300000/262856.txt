<DOC>
<DOCNO> 262856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo48.html </URL>
<DATE> 2004/08/12/ </DATE>
<TIME> 23.06 </TIME>
<AUTHOR>  </AUTHOR>
<HEADLINE>
Gençlerbirliği maçının ardından... 
</HEADLINE>
<TEXT>

     UEFA Kupası 2. ön eleme turu ilk maçında, Hırvat temsilcisi HNK Rijeka'yı 1-0 yenen Gençlerbirliği'nde, teknik direktör Erdoğan Arıca, ikinci yarıda istedikleri oyunu sahaya yansıtamadıklarını söyledi. 
     Karşılaşma sonrasında düzenlenen basın toplantısında Arıca, kazandıkları için mutlu olduklarını vurgulayarak, ''İlk yarıda pres yaparak gol şansları yakaladık, pozisyonlar ürettik, ancak 1 gol atabildik. Özellikle Youla ve Boliç ile şanslar bulduk, ancak olmadı. 1-0 iyi skor. Gençlerbirliği futbol takımı, dış sahada daha fazla pozisyon bulabilen bir ekip'' diye konuştu. 
     Erdoğan Arıca, rakip takım teknik direktörünün, Gençlerbirliği'ni oradaki maçta da favori gördüğünün hatırlatılması üzerine, ''Ben de bunu anlamaya çalışıyorum. Neden böyle davranıyor, bilemiyorum'' diyerek şaşkınlığını belirtti. 
     Karşılaşmadaki tek golün sahibi Mehmet Nas de maçtan sonra yaptığı açıklamada, rakiplerine oranla daha iyi oynadıklarını belirterek, ''Daha iyi mücadele ettik. İnşallah Ankara'ya turla dönmek istiyoruz'' dedi. 
     Maçın ikinci yarısında oyuna dahil olan Uğur da maça çıkmadan önce avantajlı bir skor elde etmeyi amaçladıklarını, bunu da başardıklarını ifade ederek, turu geçeceklerine inandığını söyledi. 
     
     HIRVAT CEPHESİ 
     Hırvat temsilcisi HNK Rijeka takımının teknik direktörü Elvis Scoria da maçtan sonra yaptığı açıklamada, Gençlerbirliği'ni deplasmanda zor bir maçın beklediğini kaydetti. 
     Karşılaşmada pozisyonlar bulduklarını, ancak değerlendiremediklerini anlatan Scoria, şöyle konuştu 
     ''Gol atamadığımız için üzgünüz. Gençlerbirliği'ni tebrik ediyorum. İki hafta sonra Gençlerbirliği'ni zor bir maç bekliyor. Gençlerbirliği'nin oyunu nedeniyle savunma futbolu oynamak zorunda kaldık. İkinci maçta da Gençlerbirliği favori. Herşeye rağmen mücadele edeceğiz.'' 
     
</TEXT>
</DOC>
