<DOC>
<DOCNO> 253473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/siyaset/siy06.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'lilerden yeni oluşum sinyali 
</HEADLINE>
<TEXT>


UTKU ÇAKIRÖZER, TÜRKER KARAPINAR Ankara 


Yargıtay kararıyla tutuksuz yargılanmak üzere serbest bırakılan eski DEP milletvekilleri, Ankara'da aralarında sivil toplum örgütleri ve Avrupalı büyükelçilerin de olduğu değişik kesimlerle görüşerek yeni bir siyasi oluşum için zemin yokluyor. Bu kapsamda önceki gün büyükelçilere yemek veren DEP'liler, dün de Almanya Büyükelçisi Wolf - Ruthart Born ile kahvaltıda bir araya geldi. Leyla Zana ve arkadaşlarının samimi bir biçimde, barışçıl yollardan siyasi mücadele yolu arayışında olduklarını vurgulayan bir Alman diplomat, "Bu arayışlarının desteklenmeyi hak ettiğini düşünüyoruz" değerlendirmesini yaptı. Diplomatlar başta olmak üzere yaptıkları tüm görüşmelerde yeni bir "siyasi oluşum" için zemin yoklayan DEP'lilerin sürekli karşılarına getirilen "Yeni bir parti kuracak mısınız " sorularına ise, "Siyasi yasağımız olup olmayacağı mahkeme kararıyla ortaya çıkacak. Bu konu da ancak ondan sonra değerlendirilecek" yanıtı verdikleri kaydedildi. 


</TEXT>
</DOC>
