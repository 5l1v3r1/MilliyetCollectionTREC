<DOC>
<DOCNO> 259160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/gun01.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baskında suç Malatya polisinin' 
</HEADLINE>
<TEXT>


Müfettişler, Van'da yaşanan emniyet baskınıyla ilgili ön raporlarını tamamladı Malatya'dan gelen polisler, 'görevi ihmal' suçu işledi. Van polisi ise 'hafif' kusurlu 

TOLGA ŞARDAN Ankara 

Eski Van Milletvekili Mustafa Bayram'ın uyuşturucu suçundan gözaltına alınan oğlu Hamit Bayram'ın kaçırıldığı emniyet baskınını soruşturan müfettişler, Malatya'dan gelen polis ekibinin "asli kusurlu" olduğu kanaatine vardı. Van polisinin ise "tali kusurlu" olduğu kaydedildi. 
Hamit Bayram ve şoförü Hüsnü Özbuz'un kaçırıldığı Van Bölge Trafik Şube Müdürlüğü baskınının ardından görevlendirilen polis başmüfettişleri Ümit Aksoy'la Dr. Osman Olgun ön raporlarını tamamladı. Müfettişler, Malatya Emniyeti'nde görevli polisleri "asli kusurlu" buldu. Van Emniyeti'ne bilgi verdikten sonra, uyuşturucu ele geçirebilmek için Hamit Bayram'la birlikte Van'a hareket eden polislerin "görevi ihmal" suçunu işlediği belirtildi. Polislerin, Hamit Bayram'la şoförüne kelepçe takmadığı, yol boyu sürekli telefonla görüşmesine izin verdiği ve kaçırılmasına neden olduğu kaydedildi. Hamit Bayram'ın uyuşturucu bağlantısı kurma görüntüsü altında, kendisini kurtarmayı planlayan adamlarıyla sürekli Kürtçe telefon görüşmeleri yaptığını belirleyen müfettişler, Van Emniyet Müdürü Tacettin Kurt'un da Malatya'dan gelen polis ekibinden haberi olmadığını saptadı. 

Bakanın konvoyu sandılar 
Bölge Trafik Şube Müdürlüğü'nün nöbetçisi ve diğer polisler de, Hamit Bayram'ı kurtarmak için park eden 8 - 10 aracın, Milli Eğitim Bakanı Hüseyin Çelik'in konvoyunu beklediğini düşündü. Araçlardan üçünün aniden harekete geçerek emniyete girdiği, Mustafa Bayram'ın da binaya geldiği belirlendi. 
Van polisinin Malatya'dan gelen meslektaşları için hazırlık yaptığı, uyuşturucunun teslim yeri Başkale ilçesinin bir köyü olduğu için de operasyona hazırlandığı kaydedildi. Müfettişlerin, Van Emniyet Müdürlüğü'nde görevli 2 polisin "hafif suçlu" olduğunu belirttiği, ancak Malatya'dan gelen polisleri ise "gözaltındaki bir kişinin kaçmasına neden oldukları" gerekçesiyle TCK'nın 230. maddesi uyarınca suçladığı öğrenildi. 


</TEXT>
</DOC>
