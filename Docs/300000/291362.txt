<DOC>
<DOCNO> 291362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun12.html </URL>
<DATE> 2004/11/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Irak yönetimi için 8 isim ön planda 
</HEADLINE>
<TEXT>

     İhsan DÖRTKARDEŞ DHA 

IRAK'ta seçimlerin 30 Ocak'ta yapılacağına ilişkin açıklama üzerine, Batı medyasında bu aşamadan sonra hangi gelişmelerin yaşanabileceği konusunda tartışma başladı. The Guardian seçimin yapılması halinde aralarında Kürt liderler Mesut Barzani ile Celal Talabani'nin de bulunduğu 8 ismin ön planda olduğunu belirterek bunların durumunu ele aldı. 
     The Guardian gazetesi, Irak'ta seçimlerin 30 Ocak tarihinde yapılacağının açıklanması ardından bu ülkede büyük endişe yaşandığını yazdı. Birçok gözlemci ve yetkilinin, hatta Irak'ın geçici Başbakan ve Devlet Başkanı Gazi el Yaver'in bile, Bağdat ve Sünni üçgenindeki direniş nedeniyle, seçimlerin başarısız olabileceğini belirttiğini hatırlatan gazete, riskleri şöyle sıraladı 
     "Yetkililerin en büyük kabusu, ülke çapındaki 14 milyon seçmen, binlerce oy verme merkezi, seçim görevlisi ve gözlemcilerin güvenliğinin nasıl sağlanacağı. Baas yanlısı ve İslamcı gruplar seçim hazırlıkları sürecine darbe indireceklerini açıkladı. Sünni bölgelerini dışarıda bırakan, kısmi bir seçime gidilmesi ise krizi derinleştirecektir. Gerçekleşmesi durumunda seçimin güvenilirliğini tehlikeye düşürecek bir başka kaygı ise, nüfusun yüzde 15-20'sini oluşturan Sünni Araplar'ın seçimi boykot etmesi. Böylesi bir boykot, Sünniler ile Şiiler arasındaki uçurumu da derinleştirir. Zira çoğunluk konumlarını, seçimler aracılığıyla bir an önce iktidara dönüştürmek isteyen Şiiler, seçimin ertelenmesini istemiyor.'' Gazete, Kuzey Irak'taki Kürtler'in köprü görevi gördüğünü, özel sohbetlerde, seçimleri ertelemenin kaçınılmaz olduğunu söylediklerini kaydederken, Irak'ın yeni Başbakanı olabilecek isimler arasında akla gelen ilk isim olarak ılımlı Şii örgütlenmesi olan İslami Dava Partisi'nin lideri İbrahim el Caferi'yi gösterirken, öne çıkan diğer isimlerle ilgili şu değerlendirmeleri yaptı. 
     Devlet Başkanı Gazi el Yaver Ilımlı bir Sünni olan Yaver'in Washington ile güçlü bağları bulunuyor. Yeni kurulacak hükümette, Şii çoğunluğu dengeleyecek bir konumda olacaklardır. 
     Geçici hükümetin Başbakanı İyad Allavi ABD'nin desteğine karşılık, Irak'ta tabanı bulunmuyor. Seçime başbakan olarak girecek olması nedeniyle şanslı. 
     Irak Kürdistan Demokrat Partisi lideri Mesut Barzani Hükümette önemli bir konumda olması bekleniyor. 
     Radikal Şii lider Muktada es Sadr Genç, eğitimsiz ve fakir Şiileri başarıyla harekete geçirdi. Seçimlere girmesi zayıf ihtimal. Onu yardımcılarından biri temsil edecek. 
     Kürdistan Yurtsever Birliği lideri Celal Talabani Kürt nüfusu içinde büyük tabanı var. Seçim sürecinde kiminle ittifaka gireceğine bağlı olarak, hükümette önemli bir konum elde edebilecek. 
     Irak İslam Devrimi Yüksek Konseyi lideri Abdül Aziz el Hekim Olası bir Şii hükümetinde önemli bir yeri olur. Ancak Dava'nın ardından ikincil konumda olması kaçınılmaz. 
     Irak Ulusal Konseyi lideri Ahmed Çelebi Bir dönem Pentagon'un desteğine sahipti. Şimdi ise, Şii kimliği ağır basan siyasi partilerle işbirliği arayışında. Irak'ta bir tabanı olmasa da, hükümette kendine uygun bir yer edinecek kadar zeki. 
     
</TEXT>
</DOC>
