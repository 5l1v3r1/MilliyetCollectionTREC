<DOC>
<DOCNO> 299164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy03.html </URL>
<DATE> 2004/12/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AB Zirvesi'nden sonra ilk ziyaret Suriye'ye 
</HEADLINE>
<TEXT>

     Başbakan Tayyip Erdoğan, AB Zirvesinden müzakere tarihini aldıktan sonra ilk yurt dışı gezisini, 22- 23 Aralık'ta Suriye'ye yapacak. Ekim ayında AB ile bir 
     ortaklık anlaşmasını parafe eden Suriye'nin, Türkiye'nin AB süreciyle yakından ilgilendiği belirtiliyor. Geçen temmuz ayında Ankara'ya resmi bir ziyarette bulunan Suriye Başbakanı Muhammed Naci Otri'nin daveti üzerine gerçeleşek ziyaret sırasında Erdoğan, Şam'ın yanı sıra Halep'e de gidecek. Suriye'nin Abdullah Öcalan'ı barındırması nedeniyle 1990'lı yıllarca ciddi bir biçimde bozulan ikili ilişkiler, bu ülkenin, Türkiye'nin 1990 yıllarının sonunda verdiği "ultimatom"un ardından Öcalan'ı sınır dışı etmesinden sonra hızlı bir iyileşme sürecine girmişti. Başbakan Erdoğan'ın yapacağı ziyaret, ikili ilişkilerin çeşitli alanlarda daha da geliştirilmesi ve bölge sorunları açısından önem taşıyor. Görüşmelerde ekonomik alandaki işbirliğinin daha geliştirilmesi üzerinde durulacak. Bölge sorunlarının da ele alınacağı görüşmelerde Arafat sonrası Ortadoğu ve Irak'taki gelişmeler değerlendirilecek. 
     
     SERBEST TİCARET ANLAŞMASI 
     Erdoğan'ın gündeminde Türkiye ile Suriye arasında serbest ticaret anlaşması imzalanması konusu da bulunuyor. 
     Söz konusu anlaşma, geçen ağustos ayında Ankara'da Dış Ticaretten sorumlu Devlet Bakanı Kürşad Tuzmen'le Suriye Ekonomi ve Ticaret Bakanı El Rifai tarafından parafe edilmişti. 
     İki ülke ayrıca, sınır ticaret merkezleri ve serbest bölgelerinin kurulması amacıyla ortak çalışma yapma konusunda da anlaşmıştı. 
     
     ÇOK SAYIDA PKK'LI İADE EDİLDİ 
     Türkiye ile Suriye arasındaki üst düzey ziyaretler son dönemde hız kazandı. Suriye'nin çok sayıda PKK'lıYI iade etmesinin siyasi ilişkilerde çok olumlu bir etkisi olduğu ifade ediliyor. 
     Suriye, sekiz yıllık bir müzakere süreci sonunda geçen 19 Ekim'de AB ile bir ortaklık anlaşması parafe etti. 
     Anlaşma, Suriye-AB ilişkilerinde çok önemli bir adım olarak değerlendiriliyor. 
     
</TEXT>
</DOC>
