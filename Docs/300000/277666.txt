<DOC>
<DOCNO> 277666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/guclu.html </URL>
<DATE> 2004/10/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Rektör, Bakan'ı Sezer'e şik yet etti 
</HEADLINE>
<TEXT>


Marmara Üniversitesi'nde yeni öğretim yılı, dün törenle başladı. Törene, üniversite açılışlarında çok sık rastlamadığımız Cumhurbaşkanı Sezer de katıldı. Sezer, idari ve mali özerkliğin zedelenmemesi gerektiğini vurguladı. 
Siyasi amaçlı olarak yeni üniversitelerin açılmasına karşı olduğunu net bir şekilde dile getiren Sezer, üniversiteleri yetkin olmayan ülkelerin kalkınmış sayılamayacağını söyledi. Sezer şöyle konuştu "AB'ye üyelik sürecinde ülkemiz yükseköğretimini, ulusal beklentiler, bilimsellik, verimlilik ve diğer yönelimler yönünden yeniden yapılandırmak zorundayız. Bilim, siyaset üstü tutulması gereken bir hedef olarak algılanmalıdır..." 
Marmara Üniversitesi Rektörü Prof. Dr. Tunç Erem ise üniversitelerde kurumsal özerklik olmadığını ifade ederek, Milli Eğitim Bakanı Çelik'i şu sözlerle Cumhurbaşkanı Sezer'e şikayet etti 
"İdari ve mali özerkliğin olmadığı bir üniversitede, yükseköğretim reformu olmayacağını ısrarla söylememize karşın, bunu Milli Eğitim Bakanı'na anlatamadık..." 
Açılışta en çarpıcı konuşmayı, öğrenciler adına konuşan Cem Yücel yaptı. Yücel, üniversitelerin siyasetin içine çekilmesine şiddetle karşı çıkarak, "Üniversiteler asla politize edilmemeliler" dedi. 

Aydın Doğan'a onursal doktora 
Marmara Üniversitesi, bu öğretim yılında bir ilke imza atarak, başarılı mensuplarına onursal doktora verme geleneği başlattı. 1954 - 60 yıllarında, o zamanki adı ile Yüksek Ticaret Mektebi'nde öğrenim gören ve 1959 - 60 öğretim yılında öğrenci konseyi başkanlığı yapan Aydın Doğan, Marmaralılar içerisinde bu onursal ödüle layık görülen ilk isim oldu. Aydın Doğan'a onursal doktora ödülü önümüzdeki haftalarda takdim edilecek.. 

Öğrenciler kime güveniyor 
Üniversitenin açılışında konuşma metinleri ve üniversitenin tarihçesinin yanı sıra, bir de ilginç bir araştırma kitapçığı verildi. Araştırmayı, M.Ü. Avrupa Topluluğu Enstitüsü gerçekleştirmiş. Başlığı şöyle 
Türkiye'nin AB'ye katılım sürecinde Marmara Üniversitesi öğrencilerinin geleceği ve Avrupa ile ilişkilere bakış açısı 
Araştırma sonuçları çok çarpıcı. Hatta şaşırtıcı olanlar da var. İşte bazıları 
Öğrencilerden yüzde 34'nün hiçbir siyasal eğilimi yok. Yüzde 31'i sosyal demokrat, yüzde 13'ü liberal, yüzde 7'si sosyalist, yüzde 5'i de diğer görüşleri savunuyor.Öğrencilerin en güvenmediği kurumlar sıralamasında, siyasi partiler ilk sırayı alıyor. En güvenilir olanları ise ordu ve Cumhurbaşkanlığı.Türkiye'nin temel sorunları sıralamasında ise ekonomik olumsuzluklar ilk sırada yer alıyor. Nüfus artışı 5'inci, irtica 9'uncu sırada."Türkiye'de yaşamaktan mumnun musunuz " sorusuna evet diyenlerin oranı yüzde 61."Türkiye bir Avrupa ülkesi midir " sorusuna ise katılıyorum ve tamamen katılıyorum diyenlerin oranı yüzde 50.AB'nin imajı ile ilgili olarak da çok olumsuzlar 5.8, olumsuz olanlar 15.7 oranında. AB üyeliğine bakış konusunda ise yüzde 21'lik kesim hayır derken, evetlerin oranı yüzde 68'i buluyor. Cevapsız bırakanlar yüzde 1. Fikrim yok diyenler de yüzde 10."Türkiye'nin AB sürecinde bize en çok hangi ülkeden destek gelir " sorusunun cevapları ise şöyle sıralanmış Almanya yüzde 39 , Hiçbiri Yüzde 32 , İtalya, İngiltere, Yunanistan, Fransa, İspanya. 
Özetin özeti Cumhurbaşkanı Sezer'in üniversitelere olan ilgisi daha da artmalıdır. AB ile ilgili bilgilendirme çalışmaları ise üniversitelerde dahil her ortamda yoğunlaşmalıdır. Anket sonuçları bunu gösteriyor... 



</TEXT>
</DOC>
