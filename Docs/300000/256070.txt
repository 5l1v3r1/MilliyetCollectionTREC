<DOC>
<DOCNO> 256070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/spo15.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bravo gençler 

İSPANYA'DA yapılan Genç Erkekler Avrupa Basketbol Şampiyonası'nda grubunu 3. sırada bitirerek çeyrek finale adını yazdıran Milli Takımımız, büyük bir başarıya imza atarak, son Avrupa Şampiyonu Sırbistan Karadağ'ı 76 - 56 yendi ve Avrupa'nın en iyi dört takımı arasına girdi. Geçen yıl finalde yenildiği rakibi karşısında karşılaşmayı baştan sona üstün götüren millilerimiz, mükemmel savunmayla galibiyete ulaşmayı bildi. Karşılaşmanın ilk yarısını da 35 - 26 önde kapatan Ay - Yıldızlı ekibimiz bugün yarı finalde Fransa ile karşılaşacak. 

İnekçi dışa açıldı 

GEÇEN yıl İsveç'te Stockholm IF'yi alan Konyalı Recep İnekçi, teknik direktörlük teklifi için gittiği Kamerun'da 2. Lig'de yer alan Markos FC Manyo takımını satın aldı. Yaklaşık 20 yıl önce İsveç'e yerleşen İnekçi, teknik direktör olmasının ardından kulüpleri satın alarak genç yetenekleri keşfetmeyi tercih ettiğini söyledi. 

Gücümüz yetmedi 

SLOVAKYA'NIN başkenti Bratislava'daki Genç Bayanlar Avrupa Basketbol Şampiyonası'nda Türkiye, çeyrek finalde Rusya'ya 77-49 yenildi. İlk yarıyı da 36-28 geride kapatan millilerimiz, şampiyonada bugünkü Macaristan - Bulgaristan karşılaşmasının mağlubu ile klasman maçı oynayacak. 

Samsun galip 

SAMSUNSPOR, Kızılcahamam kampının son gününde Ankaraspor'la oynadığı hazırlık maçını 1 - 0 kazandı. İki takımın da tempolu ve istekli futbolu dikkat çekerken, Karadeniz ekibini galibiyete taşıyan tek sayı 83'te Caner'den geldi. 

Stoiçkov'a görev 

BULGARİSTAN'IN ünlü yıldızı Hristo Stoiçkov'a, Milli Takım'ın başına geçmesi için teklif götürülecek. Futbol Birliği Yönetim Kurulu, oybirliği ile seçilen Stoiçkov'dan, Portekiz'deki şampiyonadan sonra büyük krize giren milli takımı yeniden ayağa kaldırmasını isteme kararı aldı. 

Yeşil Bursa başlıyor 

TÜRKİYE Ralli Şampiyonası'nın 4. ayağı olan 29. Yeşil Bursa Rallisi, bugün saat 09.30'da Zafer Plaza önünden start alacak. Toplamı 445.25 kilometre olan ve 12 özel etaptan oluşan ralliye katılacak 54 ekip, yarın saat 13.42'den itibaren de Holiday Inn öteli önünde finişe varacaklar. 

Gtari'den sözleşme 

GENÇLERBİRLİĞİ, beşinci yabancısı Tunuslu Sami Gtari ile üç yıllık sözleşme yaptı. Etiol Sahal takımından transfer edilen 23 yaşındaki Gtari, forvete dönük orta saha oyuncusu olarak görev yapıyor. Başkent ekibi, dün yeni sezon hazırlıkları için Avusturya'ya gitti. 


</TEXT>
</DOC>
