<DOC>
<DOCNO> 291958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun06.html </URL>
<DATE> 2004/11/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Ukrayna iç savaşın eşiğinde 
</HEADLINE>
<TEXT>

     Ukrayna’da seçimlere katılan siyasi liderler Viktor Yuşçenko ve Viktor Yanukoviç taraftarlarına başkent Kiev’e yürümeleri çağrısında bulundu. Hali hazırda başkent Kiev’de ise binlerce muhalif seçim sonuçlarını protesto ediyor. 
     Muhalefetin adayı Muhalefet lideri Yuşçenko , ülkede çatışmaların başlayabileciğini söyledi ve ülke genelinde 'siyasi grev' yapılmasını istedi. 
     
     Aşırı soğukta eylem hazırlığı 

     Seçim sonuçlarını protesto eden muhalefet yanlıları, sıfırın altındaki soğuğa rağmen sabah erken saatlerde eylemlerine yeniden başladı. 
     Kiev'de toplanan birkaç bin kişilik muhalefet yanlısı kalabalık, çadırlarda geçen gecenin ardından ateşin başında ısınmaya çalışıyor. Kalabalıktan bir grup, seçim sonucuna itiraz eden muhalefet lideri Viktor Yuşenko lehinde sloganları atarak ileri geri yürüyor. Kent merkezini felç eden gösterilerin yapıldığı alanın etrafında özel güvenlik güçlerine rastlanmıyor. 
     
     Ruslana da gösterilerde, 'açlık grevi' yapacak 

     Muhalefet saflarında yer alanlar arasında, geçen yıl Eurovision şarkı yarışmasını kazanan Ruslana'nın da olduğu belirtilmişti. Açlık grevi yapacağını açıklayan Ruslana, Avrupa hükümetlerinden de sorunun çözümünde etkili olmaları çağrısında bulunmuştu. 
     
     Kuçma "İçişlerimize karışmayın" 

     Hala ukrayna’nın devlet başkanlığını yürüten Leonid Kuçma diğer ülkeleri, ülkenin iç işlerine karışmamaları yönünde uyardı. Kuçma, 1917 Bolşevik Devrimi'nden sonra iç savaş çıktığını anımsatarak, ''bu durum, günümüzde de olabilir'' dedi. 
     Ülkenin iç savaş tehlikesiyle karşı karşıya olduğunu söyleyen Kuçma, seçimde karşı karşıya gelen her iki adaya da, masa başına oturup görüşmeleri çağrısı yaptı. 
     
     ABD seçimleri sonuçlarını tanımıyor 

     Protesto gösterileri devam ederken, ABD Dışişleri Bakanı Colin Powell, yaptığı açıklamada seçim sonuçlarını tanımayacaklarını söyledi. 
     "Ukrayna gerekeni yapmazsa sonuçlarına katlanmak zorunda kalır" diyen Powell, Ukrayna'yı dolaylı olarak tehdit etti. 
     Bölgeden haber geçen gazeteciler, muhaliflerin üç gündür süren protestolarına son vermek için herhangi bir işaret vermediklerini belirtiyor. 
     
     Muhalefet, sonucu temyiz edecek 

     Muhalif liderlerden Yuliya Timoşenko, Kiev'de toplanan göstericilere yaptığı açıklamada, Yüksek Mahkeme'ye temyiz başvurusunda bulunacaklarını söyledi. 
     Timoşenko, ''Yüksek Mahkeme'nin bağımsız olmadığını biliyoruz ama en azından mahkemeyi ülkede bir halk ve anayasa bulunduğuna ikna etmeyi deneyeceğiz'' dedi. 
     
     Yüksek seçim kurulu Yanukoviç'in zaferini ilan etti 

     Ukrayna seçim komisyonu, geçtiğimiz pazar günü yapılan devlet başkanlığı seçimini hala başbakanlık görevini yürüten Viktor Yanukoviç'in kazandığını açıkladı. 
     Muhalefetin adayı Viktor Yuşçenko, sonucu tanımayacaklarını, bu sonucun ülkeyi iç savaşa götürebileceğini söyledi. 
     
     Muhalifler başkanlık sarayı önünde 

     İki aday arasındaki oy farkı ise yüzde 3'ün altında çıktı. Resmi açıklamanın ardından binlerce muhalif, başkanlık sarayı önünde toplandı. Bir grup ta Kiev'deki seçim komitesi binası önüne gitti. 
     
</TEXT>
</DOC>
