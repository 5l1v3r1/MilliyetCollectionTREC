<DOC>
<DOCNO> 297555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko22.html </URL>
<DATE> 2004/12/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Borsa birinci seansı 23 bin 795 zirvesinde tamamladı... 
</HEADLINE>
<TEXT>

     İMKB Bileşik Endeksi, 23,795.49 puanla seans kapanış rekoru, 23,968.49 puanla da seans içi tarihi zirve rekoru kırdı. 
     Hisse senetlerinin ortalama değer artışı yüzde 0.68 oldu. 
     İMKB Bileşik Endeksi 1. seansta, dünkü 2. seans kapanışına göre 160.74 puan artarak 23,795.49 puandan kapandı. Bu seviye ile endeks dünkü 23,634.75 puanlık gün sonu kapanış değeriyle kırdığı seans kapanış rekorunu yenilemiş oldu. 
     Endeks, 24 Kasım günkü ilk seansta ulaştığı 23,705.79 puanla kırdığı tarihi zirve rekorunu da, bugünkü 1. Seansta 23,968.49 puanla geride bıraktı. 
     Seans sonunda mali endeks 303.11 puan artarak 33,341.70 puana, sanayi endeksi 29.49 puan artarak 20,338.12 puana ve hizmetler endeksi 87.23 puan artarak 13,295.55 puana yükseldi. 
     Böylece önceki kapanışa göre, mali grup hisseler ortalama yüzde 0.92, sanayi grubu hisseler ortalama yüzde 0.15 oranında ve hizmet grubu hisseler ortalama yüzde 0.66 oranında değer kazandı. 
     1. seansta işlem gören toplam 298 hisse senedinden 137'si değer kazandı, 99'u değer kaybetti, 62 hissenin fiyatında ise değişiklik olmadı. 
     Seansta, 645 trilyon 856 milyar 49 milyon liralık işlem hacmi oluştu. 
     1. seansta Doğan Holding, İş Bankası C , Koç Holding, Sabancı Holding ile Yapı ve Kredi Bankası en çok işlem gören hisse senetleri oldu. 
     Borsa, dün kapanışa yakın artan alımlar ve para girişinin etkisiyle bugün için yükseliş sinyali verirken, sabah saatlerinde IMF görüşmelerinin sonuçlandığına dair yapılan basın açıklaması endekste yeni bir rekor getirdi. 
     AB süreciyle ilgili gelişmeleri pozitif algılamaya devam eden endeksin 23,900 seviyelerini denemesinin, gün içinde alımların süreceği sinyalini verdiğine işaret eden borsa uzmanları, TL bazında yeni bir direnci bulunmayan endeksin 24,000 seviyelerini geçmesi halinde 24,300 seviyelerine yönelmesinin beklenebileceğini, böyle bir yükselişin ön habercisinin ise artan işlem hacmi olacağını kaydediyor. 
     
</TEXT>
</DOC>
