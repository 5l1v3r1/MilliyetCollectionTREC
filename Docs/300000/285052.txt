<DOC>
<DOCNO> 285052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun31.html </URL>
<DATE> 2004/11/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bush ve Kerry son dualarını etti, Florida sandığa koşuyor 
</HEADLINE>
<TEXT>

     ABD'de yarın yapılacak başkanlık seçimi öncesinde başkan adayları pazar gününü, kilisede dua ederek ve seçimin kilit eyaletleri Florida ve Ohio'yu bir kez daha ziyaret ederek geçirdi. 
     İkinci dönem başkanlık yürütmeyi amaçlayan Cumhuriyetçi Partili ABD Başkanı George W. Bush, Demokrat Partili başkan adayı John Kerry'nin destekçilerine de ilginç bir mesaj verdi. Bush, ''Demokrat Partililere sesleniyorum. Eğer başkan adayınızın gereğinden fazla sola kaydığını düşünüyorsanız, benim yanımda durmanızı istiyorum '' dedi. 
     Bush, aynı şekilde, ''Eğer Amerika'nın terörizmle savaşta bütün gücü ve yenilmez bir güvenle savaşmasına inanıyorsanız, benim yanımda durmanızı istiyorum'' dedi. 
     Demokrat Parti başkan adayı Kerry ise ''Her oyu istiyoruz. Ben Amerika'yı daha güvenli yapacağım. Bunu hemen gerçekleştirmek üzere çok güçlü adımlar atacağım'' dedi. 
     ABD Başkanı Bush, pazar gününü Katolik kilisesinde dua ederek geçirdi. Katolik olan John Kerry de daha çok siyahların gittiği Ohio'daki bir Katolik kilisesinde dua etti. ABD Başkan Yardımcısı Dick Cheney'nin 7 yaşındaki torunu Elizabeth, Michigan'da Cheney ve eşi Lynne ile birlikte bir mitinge katıldı. Cadılar Bayramı dolayısıyla Azrail kostümü giyen Elizabeth, büyükannesi Lynn Cheney tarafından mitinge katılanlara, ''İşte John Kerry'nin sağlık planı'' diye tanıtıldı. 
     Dick Cheney, cuma günü ortaya çıkan terörist Usame Bin Ladin'in yeni video görüntülerinin hemen ardından John Kerry'nin, bu görüntülerin seçmenler üzerindeki etkisini hesaplamak üzere anket yaptırdığını söyledi. Ancak Kerry seçim kampanyası yetkilileri, bu iddianın doğru olmadığını açıkladılar. 
     Kerry kampanyası sözcüleri, asıl Bush ekibinin anket yaptırdığını iddia etti. ABD Başkanı Bush ise NBC televizyonunda, Bin Ladin'in, Amerikan halkının seçimdeki kararını etkilemeyeceğini, El Kaide'nin sistematik olarak yok edildiğini söyledi. 
     Geleneksel olarak Demokrat Partili bilinen ve 4 seçici oyu olan Hawaii, seçime saatler kala adayların ilgi odağı oldu. Bu kez Hawaii'deki anketler, bu eyaletin seçici oylarının Kerry'ye gitmesinin garanti olmadığına işaret ediyor. Bu nedenle de Cheney, kampanyasını yürütmek için Hawaii'ye gidiyor. 
     Kerry'nin başkan yardımcısı adayı John Edwards da Hawaii gazetelerine bir dizi telefon röportajı verdi. Edwards ayrıca, Florida, Pennsylvania ve Ohio'da bizzat kapıları çalarak oy istedi. 
     
     FLORIDA YİNE SPOT ALTINDA 
     ABD'de 2000 seçimlerinin 6 hafta tıkandığı ve sonucun mahkeme kararıyla belirlendiği sıkıntılı süreçten sonra, bu seçim yılında da Florida, sorun yaratabilecek eyalet olarak görülüyor. 
     Seçimin bu yıl da Florida'ya kilitlenmesi ihtimali yüksek bulunuyor. 18 Ekim'de başlayan erken oy verme imkanını kullanan 1.8 milyon Floridalının daha şimdiden oy kullandığı belirtiliyor. Bu rakam, 2000 yılında oy kullanan seçmen sayısının 2.5 katı. Ne kadar çok seçmen oy vermeye giderse bu durumun en çok Demokrat Parti'nin işine yaraması bekleniyor. 
     Hafta sonunda Floridalılar, erken oy verme hakkını kullanmak için oy verilen yerlerde uzun kuyruklar oluşturdu ve bazı yerlerde 4 saate yakın kuyruk bekledikten sonra oylarını kullanabildi. 
     
</TEXT>
</DOC>
