<DOC>
<DOCNO> 296776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/zbirand.html </URL>
<DATE> 2004/12/11/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
TÜRKİYE, İSTEDİKLERİNİN ÇOĞUNU ELDE EDİYOR 
</HEADLINE>
<TEXT>

BRÜKSEL 

17 Aralık'ta kötü bir sonuç çıkmasını isteyenleri hayal kırıklığına uğratacağım Zira işler yavaş yavaş rayına oturmaya başlıyor. Gerginlikler azalıyor. Bunun en önemli nedeni de Fransa'nın tutumunda görülen belirgin esneklik. 
Cumhurbaşkanı Chirac, hem kendi partisinden, hem de kamuoyundan gelen tüm baskılara rağmen, Türkiye'ye kapıyı kapatma anlamına gelebilecek, Ankara'da büyük tepki yaratacak tutumlardan vazgeçilmesi talimatını vermiş durumda. 
Fransa'nın 17 Aralık'ta masaya koyacağı tutum bana şöyle açıklandı 
1. Müzakereler Türkiye'nin istediği gibi , 2005'in ikinci yarısında, kesin ve açık bir tarih verilerek başlatılacak. 
2. Müzakerelerin hedefi Türkiye'nin istediği gibi tam üyelik olarak açıkça belirtilecek, Özel Statü'ye hiçbir atıfta bulunulmayacak, müzakerelerin ucunun açık olduğuna dikkat çekilecek, anlaşmazlık durumunda ise Türkiye 'nin rızası ile başka bir ilişki formülü oluşturulabilinecek. 
Fransa'nın bu tutumu diğerleri tarafından da kabul edilirse, Ankara rahatlayacak. 
Yukarıda saydığım iki nokta ve Kıbrıs paragrafları 17 Aralık Perşembe akşamı ve 17 Cuma sabahı liderler tarafından saptanacak. Bildirinin geri kalan maddeleri de Pazartesi günkü Dışişleri bakanları konseyinde kesinleştirilecek. 
Türkiye için önemli olan, TARİH ve bu müzakerelerin TAM ÜYELİK hedefiyle yapılacağının açıklanmasıdır. Geri kalan maddeler ise, çeşitli AB ülkelerinin iç politika nedenleriyle koydurmak istedikleri unsurlardır. 
Özetlersek, her iki tarafta "istediğimizi elde ettik" diyebileceklerdir. 
Türkiye, müzakerelere başlayacak AB'de kendi kamuoyuna bu müzakerelerin garantili bir tam üyelik sayılamayacağını, Türkiye'nin AB'ye katılmasının çok uzun süreceğini söyleyip gönül alacaktır. 
Bunlara artık alışmamız gerekiyor. AB ile müzakerelerde kimse her istediğini elde edemez. Sizde vereceksiniz, karşı tarafta birşeyler verecek. Sonunda ise, sorun çözülmüş olacak. 
Bizler bu tip olaylara alışmamış bir toplumuz. AB ise, hep böyle çalışıyor. Sert demeçler, kapıyı vurup çıkma mesajları genelde olumsuz yansıyor. Nitekim Ankara'dan kaynaklanan genel kati tutum birçok başkent'te rahatsızlık yaratmış bile... 
Paris'te, Brüksel'de konuştuğum her yetkiliden aynı sözü duydum 
"Türkiye istediğini alacak. Zafer kazanacak. Bari içinize sindirin ve sevinin..." 
Ben sanmıyorum. 
Bizlerin alışkanlığı, en başarılı işte dahi negatifliği aramak, bardağın boş tarafını öne çıkartmaktır. Ağlamak, üzülmekten hoşlanırız. Kendimize güveneceğimize, kötülüklerin sorumluluğunu başkalarına atmayı tercih ederiz. 
Bir defalığına farklı davranalım. 
Ayrıntılarda kaybolmayalım. 
17 Aralığın tadına varalım... 

AĞZI OLAN TÜRKİYE'Yİ KONUŞUYOR BRÜKSEL 
Bütün bu haftayı Brüksel' de geçirdim. 17 Aralık gününe kadar da artık buralarda kamp kuracağım.Doğrusunu söyliyeyim çok keyifli bir dönem geçiriyorum. 
Herkes Türkiye'den söz ediyor. 
Kimi umacı görmüş gibi davranıyor. Korkulu gözlerle bakıyor, sanki "ne işleri var bu adamların aramızda" dediklerini görür gibi oluyorum. Aslına bakacak olursanız, belki böyle düşünmüyorlar, ancak bizler öyle sanıyoruz. Her neyse, Türkiye doruğuna 17 Aralık kadar da bu şekilde sürecek. 
Yıllarım dışarda geçti. Türkiye ile ilgili tüm gelişmeleri yerinde izledim ve böylesine bir ilgi odağı olduğumuzu hatırlamıyorum. 
Reklamın kötüsü yoktur. 
Doğru. Eskiden neredeyse varlığımızın dahi farkında değillerdi. Türkiye sadece, ya bir askeri darbe veya deprem veya kötü- karanlık algılamalara neden olacak olaylarda gündeme gelirdi. 
Bugünkü umacılık hissi varsa, tamamen o eski günlerdeki kalıntılardan kaynaklanıyor. Ancak şimdi Türkiye'den söz ediliyor, değerleri tartışılıyor. Koskocaman bir ülke adeta yeniden keşfediliyor. 
Amma şöyle, amma böyle... 
Türkiye gündemde ya... 

TÜRKİYE, İÇ POLİTİKA MALZEMESİ Biz Avrupa'daki tartışmaların bir bölümüne bakıp kararımızı veriyoruz 
" Bu adamlar bize düşman...Bizi istemiyorlar... Bizi sevmiyorlar " 
Söylenen sözleri, açıklanan tutumları öylesine ciddiye alıyor, öylesine kişiselleştiriyoruz ki, sanki Avrupa bize karşı birleşmiş ve kellemizi istiyormuş gibi bir izlenim çıkıyor. 
Oysa işler hiçte bizim gördüğümüz gibi değil. 
Herşeyin başında, yapılan tartışmanın önemli bir bölümü iç politikadan kaynaklanıyor. Türkiye'nin tartışıldığı her ülkede , bu tartışmanın önemli bir bölümü iç politikayı kapsıyor. 
En tipik öreneği de Fransa'da yaşanıyor. 
Türkiye tartışmaları hem solu, hem de sağı böldü. Chirac, Türkiye'yi sosyalistleri bölmek için kullandı. Bir de baktı ki, kendi partisi içindeki muhalifleri, Türkiye konusunu kullanıp Başkan'a karşı bayrak açtılar. Sağ da bölündü. 
Almanya'da, Avusturya'da, hatta belli ölçülerde Benelüks ülkelerinde de aynı durum var. 
Bundan dolayı, bazı sözlere ve tutumlara kulağımızı kapamalı, fazla ciddiye almamamız gerekiyor. 

BİZ, STRATEJİDEN SÖZ EDERKEN, AB BUGÜNÜ DÜŞÜNÜYOR Avrupa'nın çeşitli başkentlerindeki konferansları, seminer veya kollog'ları dolaşıyorum ve hayretler içinde kalıyorum. 
Bizler bambaşka bir dünyada yaşıyor, bambaşka bir boyutta düşünüyoruz, Avrupadakiler ise tümüyle başka bir dünyada yaşıyor ve başka bir boyutta düşünüyorlar. 
Biz, Türkiye'nin Avrupa Birliğine katılmasını çeşitli açılardan değerlendiriyoruz. Genel stratejilere bakıyoruz. Çin gibi bir devin uyanışına dikkat çekiyoruz ve Avrupa Türkiyesiz yoluna devam ederse, ilerde küçük bir grup olmanın ötesine geçemeyeceğini vurguluyoruz. 
Büyük düşünüyor veya komplo teorilerine daha yatkın olduğumuzdan dolayı, daha soyut sonuçlar çıkarıyoruz. 
Türkiye'ye kapı açılmadığı taktirde, bir dinler çatışmasının çıkabileceğini belirtiyoruz. Müslüman dünyasının bu tutumdan sonuç çıkaracağını ve bunun da iki din arasındaki huzursuzluğu arttıracağını vurguluyoruz. 
Avrupalı sözcülerın önemli bir bölümü ise, tam aksine olaya günlük yaşam açısından bakıyor. 
Türkiye'nin katılması durumunda, işlerini kaybedeceklerini düşünüyorlar. Orta ve küçük boy Türk şirketlerinin rekabetinden zarar edeceklerini hesap ediyorlar. Türkiye'nin AB organlarında kaplayacağı yerin büyüklüğüne bakıp, kendi kayıplarını görüyor ve rahatsız oluyorlar. 
Birbirinden böylesine farklı iki dünyada yaşıyoruz. 

1940'LARDAN TRİBÜN GÖRÜNTÜSÜ Sürekli futbol teröründen söz ediyoruz. Ayakkabılarının altına bıçak saklayanlar, tribünlerde sille tokat kavga edenler, efrafa küfür edenler gündemde. Geçenlerde Güneş Sezer Barlas hanımefendi yollamış, yukarıdaki resim 1940'ların kapalı tribününde çekilmiş. Soldan sağa,Cemile Garan sonradan çok sevdiğim kayınveldem oldu , Fenerbahçe'nin ünlü "Maginot Faruk'u Faruk Barlas ve eşi Eyman Barlas ve eşinin kızkardeşi Ezher Diri. Manzaraya dikkat eder misiniz, insanlar kravatlı, hanımlar süs püs içinde. Bir de bugünkü pespayeliğe bakın... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
