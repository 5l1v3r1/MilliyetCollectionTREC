<DOC>
<DOCNO> 253939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur28.html </URL>
<DATE> 2004/07/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Telekom'un yeni tarifesine tepki var 
</HEADLINE>
<TEXT>

     Türk Telekom'un telefon ve internet ücretlerinde yeni tarifelere geçeceğini duyurmasının ardından, sektörde faaliyet gösteren firmalar Ankara'da durum değerlendirmesi yaptı. 
     Serbest Telekomünikasyon İşletmecileri Derneği Telkoder Başkanı Yusuf Ata Arıak, Türk Telekom'un, özel sektörün faaliyet göstereceği alanlarda rekabet gücünü yok edecek alanlarda büyük indirimler yaptığını, buna karşı çok geniş kitleleri ilgilendiren alanlarda indirim olmadığını söyledi. 
     Tüketici haklarıyla ilgili örgütler de, Telekom'un yeni tarifelere konulan sabit ücret uygulamasını yargıya götüreceklerini açıkladılar. 
     Telkoder, Tüm İnternet Derneği ve Tüm Telekomünikasyon İş Adamaları Derneği çatısı altında örgütlenen firmalar, Etap Altınel Oteli'nde değerlendirme yapmak üzere biraraya geldi. 
     Toplantının öğleden sonraki bölümünde Telkoder Başkanı Arıak, diğer derneklerin başkanlarının da katılımıyla basına açıklama yaptı. 
     Arıak, şehirlerarası ve milletlerarası telefon hizmeti vermek üzere biraraya gelen kuruluşlar adına açıklama yaptığını, yüksek bedel ödeyerek 17 Mayıs'ta Telekomünikasyon Kurumu'ndan faaliyetleri için lisans aldıklarını ifade etti. 
     Şehiriçi görüşmeler için özel şirketlere henüz lisans verilmediğini anımsatan Arıak, Türk Telekom ile ara bağlantı ücretlerine ilişkin sözleşme imzalamaları konusunda da Türk Telekom'un ağır şartlar öne sürdüğünü, bu nedenle sözleşmelerin imzalanamadığını kaydetti. 
     
     ''GENİŞ KİTLELERE İNDİRİM YOK'' 
     Sektörde serbestleşme çalışmalarına daha yeni başlanmışken, Türk Telekom'un dün ''yüzde 80'lere varan'' diye ifade edilen yeni tarifelerini açıkladığını belirten Arıak, şöyle devam etti 
     ''Bu tarifeleri incelediğimiz zaman gördük ki Yüksek indirimler hep bizim faaliyet göstereceğimiz uzak mesafe görüşme alanındadır, yani bizim rekabet gücümüzü ortadan kaldırıcı alanlarda büyük indirimler vardır. Buna karşı çok geniş kitleleri ilgilendiren alanlarda ki bunlar 17,5 milyon abonedir, o alanlarda esasta bir indirim yoktur. Dolayısıyla Türk Telekom gelirlerini aslında değiştirmeden, bazı yerlerde indirim yapmıştır ve bizi çok zora sokacak şekilde ve dünyada hiç olmayan yüzde 80 mertebesinde indirim yapmıştır. Geniş kitlelerin indirimleri ya yok denecek durumda ya da çok azdır.'' Arıak, Türk Telekom'un özel sektöre verdiği ara bağlantı hizmeti ücretlerinde de benzer bir indirim yapmasını istediklerini, ara bağlantı fiyatlarının aynı oranda düşürmesi halinde kendilerinin maliyetlerinin de düşeceğini, ancak böyle rekabet edebileceklerini vurguladı. 
     Arıak, ''imzalamak zorunda bırakıldıkları'' ara bağlantı sözleşmesini Türk Telekom ile imzalamaları halinde ''ilmeği boyunlarına geçireceklerini'' Telekomünikasyon Kurumu'nun gerekli adımları atmaması nedeniyle Türk Telekom'un cömertliğine muhtaç bırakıldıklarını ifade etti. Ara bağlantı sözleşmesi için yüksek teminat istendiğini ve bağlantı fiyatlarının yüksek olduğunu savunan Arıak, buna bir çözüm bulunması gerektiğini, aksi takdirde özel firmaların sektörden kaybolacaklarını kaydetti. 
     Arıak, siyasetçilerden de ''yeni girişimci orta sınıf'' diye nitelendirdiği sektörde faaliyet gösterecek firmaları kırdırmamalarını ve yardım etmelerini istedi. 
     
     SABİT ÜCRET, YARGIYA... 
     Tüketiciler Birliği adına konuşan Üstün Bol, Türk Telekom'un kurumsal aboneler için indirim, dar gelirli abonelere ise zam yaptığını, bunun tüketiciler açısından kabul edilemez olduğunu ifade etti. 
     Bol, yeni tarifelerde yer alan sabit ücret uygulamasına değinerek, karşılıksız alınan sabit ücreti yargıya götüreceklerini, indirim yapıldığı yönündeki reklamların da yanıltıcı olduğunu, bu konuyu da Reklam Kurulu'na ileteceklerini bildirdi. 
     TÜKODER Başkanı Ali Çetin de 17 milyon abone için indirim değil, aslında zam yapıldığını, sabit ücrete de karşı olduklarını ifade etti. 
     Türk Telekom'un yıllardır vatandaşları yüksek ücretlerden konuşturduğunu, indirim yapılabildiğine göre bunun haksız kazanç olduğunu anlatan Çetin, haksız kazancın tüketici açısından alınması konusunda bir çalışma yapacaklarını, sonucuna göre yargıya gidebileceklerini dile getirdi. 
     
     TELEKOM'UN ÖZELLEŞTİRİLMESİ 
     Toplantıya katılan CHP Uşak Milletvekili Osman Coşkunoğlu, sektörün düzenleyici kuruluş üzerinde baskı oluşturması gerektiğini, özelleştirmelerin başarılı olabilmesi için önce serbestleşmenin sağlanmasının zorunlu olduğunu ifade etti. Türk Telekom ile sektör arasında yaşanan sorunun da bundan kaynaklandığını kaydeden Coşkunoğlu, Türk Telekom'un özelleştirilmesinin şu anda gündemde olmaması gerektiğini belirtti. 
     AK Parti Genel Başkan Yardımcısı Reha Denemeç ise Türk Telekom'un yeni tarifelerinin detaylarını bilemediğini, ancak sorunları ilgililere ileteceğini ifade etti. 
     Özelleştirmenin bir kazanç olduğunu, sonuçta tüketiciye artı olarak yansıyacağını, ancak regülasyon kurumlarının da düzgün düzenlemeler yapması gerektiğini belirten Denemeç, kaliteli ve ucuz haberleşmenin sağlanması için rekabetin önemli olduğunu kaydetti. Denemeç, Türk Telekom'da özelleştirme sürecinin bir takım düzenlemeleri de tamamlayarak devam etmesi gerektiğine inandığını sözlerine ekledi. 
     
</TEXT>
</DOC>
