<DOC>
<DOCNO> 283888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur49.html </URL>
<DATE> 2004/10/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Alanya'da doktor cinayeti... Aranan doktor teslim oldu 
</HEADLINE>
<TEXT>

     Antalya'nın Alanya İlçesi'nde 19 Ekim günü kaybolduktan 5 gün sonra Gazipaşa İlçesi yakınlarında cesedi bulunan Kardiyolog Dr. Süha Ekmekçioğlu'nun öldürülmesiyle ilgili, azmettirici olduğu iddiasıyla gıyabi tutuklama kararıyla aranan pratisyen hekim K.İ. polise teslim oldu. 
     Alınan bilgiye göre, ölen doktor ile aynı özel hastanede çalışan ve gözaltına alındıktan sonra tutuklanan cinayet zanlısı Serdar Ballı'nın kendisini Dr. K.İ'nin azmettirdiğini iddia etmesinden sonra kaçtığı bildirilen doktor K.İ, bugün Alanya Emniyet Müdürlüğü'ne gelerek teslim oldu. 
     Doktor K.İ'nin, sevk edildiği adliyede Cumhuriyet Savcısı'na verdiği ifadede, olayla ilgisinin bulunmadığını ve sözü edilen 300 milyar liralık alacak meselesinin doğru olmadığını söylediği öğrenildi. 
     Dr. K.İ'nin, ''Telefon faturamı bile ödeyemiyorum. 300 milyar liralık arsa ihalesiyle ya da alacak meselesiyle ilgim yok. Öldürülen Süha Ekmekçioğlu Baba dediğim birisiydi. Olay günü Avsallar'da, çalıştığım otellerde denetleme yapıyordum. Bunu belgelerle ispat edebilirim'' şeklinde ifade verdiği de öğrenildi. 
     K.İ. daha sonra tutuklanma talebiyle nöbetçi mahkemeye sevk edildi. 
     
</TEXT>
</DOC>
