<DOC>
<DOCNO> 258202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun21.html </URL>
<DATE> 2004/07/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Almanya, Türklere din eğitimi verecek... 
</HEADLINE>
<TEXT>

     Almanya çapında Münster Üniversitesi'nde açılan ilk İslamiyet kürsüsünün başkanlığına atanan din bilimcisi Muhammed Sven Kalisch, din eğitimlerinin ağırlığını Türklerin din anlayışına vereceklerini söyledi. 
     Kalisch, ''İslamiyet'i tüm çeşitliliğiyle öğretmek istiyoruz. Almanya'da yaşayan Müslümanların çoğunluğunu oluşturan Türkler, burada temsil edildiklerini hissetmeliler. Bu nedenle din eğitimimizin ağırlığını Türklerin din anlayışına vereceğiz'' dedi. 
     Münster Üniversitesi İslamiyet kürsüsünde bu yılın kış sömestrisinden itibaren din öğretmenleri İslamiyet konusunda eğitim görecekler. 
     Almanya'da radikal dincilerle ilgili tartışmalardan dolayı İslamiyet kürsüsünün çalışmaları yakından izleniyor. 
     
</TEXT>
</DOC>
