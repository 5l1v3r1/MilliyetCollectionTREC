<DOC>
<DOCNO> 263065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun12.html </URL>
<DATE> 2004/08/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Necef'te 1 ABD askeri öldürüldü 
</HEADLINE>
<TEXT>

     ABD ordusunun, Irak'ta Hazreti Ali'nin Türbesi'nin bulunduğu kutsal Necef kentine yönelik dün sabah başlattığı büyük saldırıda, Şii milislerin mevzilendiği bir okul ve kadın-doğum hastanesine açılan ateş ve çıkan çatışmada 1 Amerikan komandosunun öldüğü bildirildi. 
     ABD komutanlığından yapılan açıklamaya göre, Şii önderi Mukteda Sadr'ın ağır yaralandığı Necef'teki çatışmalarda özel komando birliğinden bir asker öldü. 
     Necef'te Sadr'ın Mehdi Ordusu savaşçılarının mevzilendiği binalara savaş uçaklarınca 225 kilogramlık bombalar atıldı. Mukteda Sadr'ın 31 milisleri, 9 gündür Amerikan askerleri ve ona bağlı az eğitimli Irak güvenlik güçlerine karşı savaşıyor. ABD ordusu, Sadr'ın korunduğu Hazreti Ali Türbesi'nin ele geçirilme planı ve Sadr'ın tutuklanması hazırlığının olmadığını bildirmişti. ABD ordusu askerleri, dün Sadr milislerini sindirmek için Sadr'ın evine de baskın düzenledi. 
     Irak'ta savaş, ülke nüfusunun yüzde 60'ını oluşturan Şiilerin Kerbela ve Kufe ile birlikte en kutsal mekanlarından olan Necef'teki Amerikan saldırısı, Saddam Hüseyin rejiminin çökertilmesi için başlatılan ve 17 aya yaklaşan ABD'nin Irak işgali ve direnişçilerin cihadında savaşın en kritik dönemeçlerinden birine girilmesine neden oluyor. 
     
     BASRA PETROLÜNÜ ÇÖKERTME TEHDİDİ 

     Şii milisler, Amerikan birliklerinin Necef kentine saldırması durumunda, ülkenin petrol gelirinin yüzde 90'ını sağlayan güneydeki Basra petrol boru hatlarını havaya uçurma tehdidinde bulunmuştu. 
     Mukteda Sadr'a bağlı Mehdi Ordusunun Basra kentindeki temsilcisi Şeyh Esad El Basri, Reuters haber ajansına önceki gece yaptığı açıklamada, ''Amerikan güçleri Necef'e saldırırsa petrol boru hatlarını havaya uçururuz'' demişti. 
     
</TEXT>
</DOC>
