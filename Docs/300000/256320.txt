<DOC>
<DOCNO> 256320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy12.html </URL>
<DATE> 2004/07/18/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Başbakan Erdoğan Antalya'da helikopterle havadan inceleme yaptı 
</HEADLINE>
<TEXT>

     Başbakan Recep Tayyip Erdoğan, Antalya'da helikopterle havadan incelemelerde bulundu. 
     Başbakan Erdoğan, İstanbul'dan Antalya'ya geldikten sonra saat 19.35 sıralarında Bayındırlık ve İskan Bakanı Zeki Ergezen, Antalya Valisi Alaattin Yüksel ve Büyükşehir Belediye Başkanı Menderes Türel ile Emniyet Genel Müdürlüğü'ne ait bir helikoptere bindi. 
     Başbakan Erdoğan ve beraberindekilerin, yapımı süren Antalya-Kemer Karayolu duble yol inşaatı, Kundu Turizm Yolu çalışmaları ile Büyükşehir Belediyesi ve Karayolları Bölge Müdürlüğü'nce kent merkezinde yaptırılacak olan katlı kavşaklar ve Antalya kıyı şeridiyle turizm bölgelerinde havadan incelemeler yaptıkları ve ilgililerden bilgi aldıkları öğrenildi. 
     Başbakan Erdoğan ve beraberindekileri taşıyan polis helikopteri, saat 20.40 sıralarında, kent merkezindeki Dilek Sabancı Spor Salonu'nun bahçesinde hazırlanan piste indi. Burada yoğun güvenlik önlemlerinin alındığı gözlendi. 
     Helikopterin inmesinden sonra Başbakan Erdoğan, otomobille Büyükşehir Belediyesi'nin ''Yap-İşlet- Devret'' modeliyle yaptırdığı Minicity Minyatür Parkı'nın açılış törenine katılmak üzere, Konyaaltı sahiline gitti. 
     Başbakan Erdoğan Minicity önünde, Kültür ve Turizm Bakanı Erkan Mumcu ile öteki ilgililer tarafından karşılandı. 
     
</TEXT>
</DOC>
