<DOC>
<DOCNO> 296055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas20.html </URL>
<DATE> 2004/12/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Brooke Shields ''kan dökmek'' istiyor .. 
</HEADLINE>
<TEXT>

     Sinemaseverlerin ''Mavi Göl'' gibi aşk filmlerinden tanıdığı ünlü aktris Brooke Shields, ''Kill Bill'' serisinin ''kavgacı'' güzeli Uma Thurman'a özendi. Shields, Quentin Tarantino'nun yöneteceği bir şiddet filminde rol alarak imajını değiştirmek istediğini açıkladı. 
     Internetteki ''imdb'' sitesinin haberine göre, sinema dünyasında güzel yüzüyle birebir örtüşen sevimli imajıyla tanınan Shields, artık Thurman gibi tekme tokat kavga ederek kan dökmek istiyor. 
     ''Kill Bill'' serisinin yönetmeni Tarantino ile birlikte çalışmak isteyen Shields, ''Eğer Tarantino yönetirse bir şiddet filminde seve seve rol alırım. Ama sadece onun için bunu yaparım'' dedi. 
     Şiddet filmlerini sevdiğini itiraf eden ünlü güzel, ''Aslında bu tür filmler benim gerçekten oynamak istediğim yapımlar. Tarantino'ya da böyle bir film için güvenebilirim'' sözleriyle sıradışı yönetmene yeni projelerinde kendisine rol vermesi için ''yeşil ışık'' yaktı. 
     Doğum yaptıktan sonra sinemaya ara veren 38 yaşındaki Brooke Shields, son olarak çalışma takvimine ''Bob the Butler'' adlı komedi filmini almıştı. 
     
</TEXT>
</DOC>
