<DOC>
<DOCNO> 267971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas11.html </URL>
<DATE> 2004/08/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sıfır bütçeli film Altın Portakal için yarışacak... 
</HEADLINE>
<TEXT>

     Antalya'nın Alanya İlçesi'nde yaşayan bir gazeteci ve bir grup amatör tiyatro oyuncusu, sıfır bütçeyle film çekti. 
     Grup, çektiği ''Bir Göçer Dansı'' adlı film ile Antalya Altın Portakal Film Festivali Kısa Metrajlı Film Dalı'nda yarışmak için başvuruda bulundu. 
     Alanya'daki bir yerel gazetede muhabirlik yapan Zeki Demir'in senaryosunu yazdığı ve rol aldığı filmi, eski bir Yeşilçam emekçisi olan oyuncu-yönetmen Celal Remo yönetti ve çekti. 
     Filmde, sinema deneyimi olmayan kişiler rol aldı. Birkaç amatör tiyatrocunun da oynadığı filmde, bazı rolleri köylüler oynadı. 
     
     FİLMİN KONUSU 
     Alanya'nın Değirmendere Köyü'nde ve Obaçayı boylarında çekilen kısa metrajlı filmde, Torosların eteğindeki bir yörük köyünde yaşanan aşk ilişkileri ve ardından yaşanan dram anlatılıyor. 
     Köyün en güzel kızı Elif, aynı köydeki Mehmet adlı gence aşıktır. Mehmet de genç kızı sevmektedir. Köyün en zengin ailesinin çocuğu olan Fatih de Elif'e göz koymuştur. Bu üçlü aşk, köyde üzücü olaylara ve büyük acıların yaşanmasına neden olacaktır. 
     
     FİLMİN ÇEKİM ÖYKÜSÜ 
     Filmin senaristi ve Duran rolünü oynayan Zeki Demir, AA muhabirine yaptığı açıklamada, zor şartlarda, amatör ruhla iyi bir çalışma yapmayı düşündüklerini kaydetti. 
     Daha sonra hedeflerini büyüterek Altın Portakal Film Festivali'ne katılmayı amaçladıklarını ifade eden Demir, şunları söyledi 
     ''Sıfır bütçe ile çekilen filmimizin çekim kasetlerini bir fotoğrafçıdan destek amaçlı aldık. Başka da hiçbir yerden desteğimiz olmadı. Tamamen kendi imkanlarımızla ve çabalarımızla filmi 5 günde çekerek yerel bir kanalda montajlayıp müziklerini koyduk. Seslendirmesi ise canlı yapıldı. Oynadık ve çekildi. Sonuçta amatör ruhun ekip ruhuyla birleşmesi durumunda insanın her şeyi başarabileceğini kanıtladık. Umarız Altın Portakal'da da dereceye gireriz. Giremesek de önemli değil. Asıl önemli olan, sinema sevgisinin ve üretkenlik ruhunun ortaya konulmasıydı.'' Bir amatör film yaparak sadece heveslerini giderme anlayışında olmadıklarını da vurgulayan Demir, ''Seneye 3 filmle birden Altın Portakal'a katılacağız ve bir gün mutlaka ödül alacağız'' dedi. 
     ''Bir Göçer Dansı'' adlı kısa metrajlı filmi eylül ayında, 90 dakikalık uzun metrajlı film haline getireceklerini kaydeden Demir, filmin kitabını da yazdığını, kitabın ekim ayında yayınlanacağını bildirdi. 
     
     OYUNCULAR 
     Filmin oyuncuları, rolleri ve oyuncularla ilgili bilgiler şöyle 
     Elif Begüm Fil. 16 yaşında, öğrenci ve 5 yıldır tiyatroculuk yapıyor. 
     Duran Zeki Demir. 35 yaşında, Alanya'da bir yerel gazetede muhabirlik yapıyor. Aynı zamanda filmin senaristi. 
     Mehmet Ahmet Kutlay. 18 yaşında. İlk kez kamera karşısına geçti. Alanya Anadolu Lisesi'nden bu yıl mezun oldu. 
     Iraz Ana Hacer Gezer. 54 yaşında, Sevgi Şiirleri isimli bir kitabı var. İlk film denemesi. Yardım amaçlı çok sayıda dernekte görev yapıyor. 
     Fatih Gaffar Şahin. 19 yaşında ve 2 yıldır amatör tiyatroyla uğraşıyor, market işletiyor. 
     Hasan Emmi Ayhan Şakar. 67 yaşında, emekli hava subayı, çok sayıda dernek üyesi. 5 yıldır Alanya'da tiyatroyla ilgileniyor. 
     Elif'in annesi Neşide Demir. Ev hanımı. Filmde Elif'in annesini oynadı. Değirmendereli bir bayan. 
     Çocuk Turan Can. Filmin küçük oyuncusu. Film çekimleri sırasında 5 yaşına girdi. Değirmendereli bir ailenin çocuğu. 
     Kız Hamide Demir. Filmde Değirmendereli bir kızı oynuyor. Köyden bir genç kız. 
     
</TEXT>
</DOC>
