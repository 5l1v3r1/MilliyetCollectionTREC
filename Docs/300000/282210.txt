<DOC>
<DOCNO> 282210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo06.html </URL>
<DATE> 2004/10/21/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Cimbom'da kırmızı alarm 
</HEADLINE>
<TEXT>

     Ligin en kritik sınavlarından birini Trabzon'a karşı verecek olan Galatasaray'da özel uygulamalar tekrar devreye girdi, kapılar kapandı 
     
     Konuşma yasağı başladı 
     100. yılında zirveden kopmak istemeyen ve uzun lig maratonunun sonunda taraftarına şampiyonluk armağan etmeyi planlayan Galatasaray’da, zorlu Trabzonspor deplasmanı öncesi özel uygulamalar tekrar hayata geçti. Daha önce Beşiktaş derbisinden önce yürürlülüğe giren yasakların benzerlerinin geçerli olacağı bu dönemde, Avni Aker’deki 90 dakika bitene kadar basınla tüm ilişkiler kesilecek. Bugünden itibaren maçla ilgili herhangi bir yorum yapılmayacak. 
     
     Yönetimden prim motivasyonu 
     Florya Metin Oktay Tesisleri’nin kapıları da dünden itibaren dış dünyaya kapandı. Rumen hocanın tesis görevlilerine kesin talimat verdiği ve yöneticiler dışında kimseyi içeri almamalarını istediği kaydedildi. Tesislerde bu yasaklar hayata geçerken, futbol şubesi de oyuncuları motive etmek için yoğun mesaiye başladı. Oyuncularla sık sık biraraya gelen Ergun Gürsoy-Fatih Gökşen ikilisi, galibiyet halinde prim miktarının katlanabileceği müjdesini verdi. 
     
</TEXT>
</DOC>
