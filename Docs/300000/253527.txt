<DOC>
<DOCNO> 253527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun23.html </URL>
<DATE> 2004/07/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Serdar Denktaş Güvensizlik önergesi meclisi kilitleyebilir 
</HEADLINE>
<TEXT>

     KKTC'de koalisyon hükümetinin küçük ortağı Demokrat Parti'nin DP Genel Başkanı, Dışişleri Bakanı ve Başbakan Yardımcısı Serdar Denktaş, erken seçim önerisinin ve hükümet aleyhindeki güvensizlik önergesinin mecliste kilitlenmeye neden olabileceğini ifade ederek, her iki oylamada da mecliste gerekli 26 sayısına ulaşılmayabileceğini söyledi. 
     Serdar Denktaş, Cumhuriyet Meclisi Genel Kurulu'nda yaptığı konuşmada, erken seçimin gerekliliğini dile getirdi. 
     Hükümetin güvensizlikle düşürülmesi halinde yine hükümet kurulamayacağını ifade eden Serdar Denktaş, partilerin bugün ortaya koyduğu görüş ve şartların değişmeyeceğini kaydetti. 
     Serdar Denktaş, partilerin, ''kim hükümetteyken seçime gidilecek'' kaygısıyla hareket ettiğini belirterek, partisinin, yapılan değerlendirmeler sonucu erken seçimi gerekli gördüğünü söyledi. 
     CTP'nin erken seçim önerisinde tarih de belirtilmesini eleştiren ve tarihin tüm partilerce birlikte belirlenmesi gerektiğini ifade eden Serdar Denktaş, erken seçim önerisine olumlu oy vereceklerini bildirdi. 
     Serdar Denktaş, hem erken seçim önerisi, hem de güvensizlik önergesi sonucu mecliste kilitlenme yaşanabileceğine işaret ederek, ''Bu durumda da Kıbrıs Türk tarihine kara bir leke sürüleceğini'' söyledi. 
     
     SOYER'İN KONUŞMASI 
     CTP Genel Sekreteri Ferdi Sabit Soyer de AB'nin Kuzey Kıbrıs'a yönelik açılımlar yaptığı önemli bir günde erken seçim tartışmaları yaşandığına işaret etti. 
     Soyer, izolasyonların kaldırılması sürecinde hükümetin istifasının süreci olumsuz etkileyeceğini, hükümetin istifa etmemesinin temel nedeninin bu olduğunu ifade etti. Soyer, partisinin ''erken seçimi'' gündeme getirip tasarı hazırladığını kaydetti. 
     
     EROĞLU'NUN KONUŞMASI 
     Anamuhalefet Ulusal Birlik Partisi UBP Genel Başkanı Derviş Eroğlu da konuşmasında, CTP-DP hükümetinin icraat yapmasını beklediklerini, sabırlı ve esnek davrandıklarını ifade ederek, hükümetin azınlık olarak götürülmek istendiği izlenimini aldıklarını söyledi. 
     ''Başbakanın görevi cumhurbaşkanına iade etmesi gerekirken bunu yapmadığını'' belirten Eroğlu, azınlığa düşmüş bir hükümetin dışarıda itibarı olmayacağını dile getirdi. 
     CTP Genel Başkanı ve Başbakan Mehmet Ali Talat'ı, tek başına hareket etmek ve hükümet arayışlarında UBP ile Barış ve Demokrasi Hareketi'ni BDH dışlamakla suçlayan Eroğlu, dış temasları hükümet kurmaya bahane etmenin meclise hakaret olduğunu söyledi. 
     CTP'nin erken seçim önerisini, ortağına danışmadan verdiğini ifade eden Eroğlu, ''CTP'nin referandumdan çıkan yüzde 65 'evet' rüzgarına güvendiğini, yüzde 65'lik rüzgarın hepsinin CTP'nin arkasında olmadığını'' kaydetti. 
     ''Dünyanın hiçbir yerinde seçimden çıkıp iktidara gelen bir partinin erken seçim istediğinin görülmediğini'' ifade eden Eroğlu, CTP'yi görevden kaçmakla suçladı. 
     BDH Genel Başkanı Mustafa Akıncı da erken seçim önerisine destek verdiklerini belirtti. 
     Meclis Genel Kurulu'nda yapılan konuşmaların ardından, CTP'nin meclise sunduğu, ''Cumhuriyet Meclisi Seçimlerinin Yenilenmesine İlişkin Karar Önerisi''nin ivedilikle görüşülmesi oyçokluğuyla kabul edildi. 
     
</TEXT>
</DOC>
