<DOC>
<DOCNO> 287498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo21.html </URL>
<DATE> 2004/11/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hooijdonk Beşiktaş camiası son maçtaki vücut hareketimi yanlış anladı 
</HEADLINE>
<TEXT>

     Fenerbahçe'nin Hollandalı yıldızı Pierre van Hooijdonk, Beşiktaş ile yaptıkları derbi maçtaki bir hareketinin Beşiktaş camiası tarafından farklı algılanmasına şaşırdığını ve üzüldüğünü söyledi. 
     Hollandalı futbolcu, kendisine ait resmi internet sitesinde yaptığı açıklamada, Beşiktaş camiasından bazı kişilerin, son oynanan maçta yapmış olduğu bir vücut hareketini, taraftarına karşı yapılmış bir hareket olarak görmelerinin kendisini çok şaşırttığını ve üzdüğünü vurgulayarak, şunları kaydetti 
     ''Tek söyleyebileceğim, ima ettikleri anlamda bir hareket aklımdan dahi geçmemişti. Bu, maç esnasında her erkeğin yapabileceği doğal bir hareketti. Eğer bunun taraftarlarına karşı yapılmış bir hareket olduğunu düşünüyorlarsa tamamen yanıldıklarını söylemek istiyorum. Bunlar kendi sahanızda oynarken, karşı takımın taraftarları olmadığında bile her zaman olabilecek hareketler. Bu kişilerin beni yanlış ve abartılı yorumlarla suçlamak yerine takımlarına konsantre olmalarını tercih ederdim.'' 

     
</TEXT>
</DOC>
