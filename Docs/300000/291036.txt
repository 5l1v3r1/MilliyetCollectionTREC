<DOC>
<DOCNO> 291036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun18.html </URL>
<DATE> 2004/11/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İşte fotoğrafı çeken muhabirin ağzından 'Felluce katliamı'nın ayrıntıları 
</HEADLINE>
<TEXT>

     Irak'ın Felluce kentinde bir camideki yaralı ve silahsız bir Iraklıyı vurarak öldüren Amerikan askerini görüntüleyen NBC muhabiri, Iraklının vurulmadan önce hiç kıpırdamadığını söyledi. 
     NBC muhabiri Kevin Sites, kendi internet sitesinde yaptığı açıklama, yaralı Iraklının, Amerikan askeri ateş etmeden önce, herhangi bir şekilde hareket ettiğini görmediğini belirterek, ''Hiçbir ani hareket, uzanma ya da ileri atılma yoktu'' dedi. 
     Sites, Amerikan askerinin yaralı Iraklıyı öldürme nedenini sadece onun bilebileceğini dile getirerek, olayın görüntülendiğini fark eden askerin mahçup olduğunu belirtti. 
     Askerin olaydan sonra yanına gelerek, ''Bilmiyordum bayım, bilmiyordum'' dediğini belirten Sites, kasedini basına vermeden önce yok etmeyi düşündüğünü, ancak bu düşüncenin kendisinde Iraklı yaralının vurulduğu anki kötü hissi uyandırdığını kaydetti. Sites, ''Gerçek kadar onun peşinden koşarken harcanan bir yaşama ihanet etmekle yüz yüze kalacaktım'' dedi. 
     Felluce'de 13 Kasım'da Amerikan güçlerinin bir camiye baskını sırasında askerlerden birinin yaralı bir Iraklıyı vurduğu anın görüntüleri, tüm dünyada büyük tepkiye neden olmuştu. 

     
</TEXT>
</DOC>
