<DOC>
<DOCNO> 298801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/dunya/dun04.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yolundaki 4 baş ağrısı 
</HEADLINE>
<TEXT>


GÜVEN ÖZALP Brüksel 


Türkiye, 3 Ekim 2005'te AB'yle müzakerelere başlayacak olması nedeniyle mümkün olduğu kadar Birlik'e paralel bir yaklaşım benimsemek zorunda kalacak. AB sürecinde Türkiye'nin uğraşmak zorunda kalacağı 4 sorun şöyle 
KIBRIS AB Zirvesi sonuç bilidirisinde Kıbrıs sorunu düşünülerek oluşturulan 19. paragraf ve Türkiye'nin verdiği yazılı güvence Ankara için zorlu bir sürecin ilk adımını oluşturuyor. Türkiye, müzakerelerin başlayacağı tarihe kadar Ankara Anlaşması'nı, AB'de 10 yeni üye bulunduğunu dikkate alarak uyarlamak zorunda kalacak. 
EGE 1999 Helsinki Zirvesi'nde Ege konusunda Türk - Yunan anlaşmazlık maddelerinin 2004 sonuna kadar Uluslararası Adalet Divanı'na götürülmesine atıf vardı. "Gerekmesi halinde" bu opsiyonun hayata geçirilebileceğine son zirvede de atıf yapıldı. Ancak gelinen aşamada iki taraf da bu girişimi gerçekleştirmedi. Son dönemde Atina'nın hava ihlali iddialarını Brüksel'e taşımaya başlaması da konuya AB'yi dahil etme çabasının bir parçası olarak görülüyor. 
ERMENİSTAN İyi komşuluk ilişkileri beklentisi, Ermeni sorununun sıcak tutulacağını gösteriyor. Türkiye, bu konuda adım atmaya zorlanabilir. İlişkilerin normalleştirilmesi bağlamında halen kapalı olan sınırın açılması bu adımlardan biri olabilir. 
SOYKIRIM İDDİALARI Bazı üyeler Ermeni soykırımı iddialarının kabulünü "tanıma" ısrarında bulunma potansiyeline sahip olsa da 25'lerin bir bütün olarak buna yanaşma olasılığı oldukça düşük. 


</TEXT>
</DOC>
