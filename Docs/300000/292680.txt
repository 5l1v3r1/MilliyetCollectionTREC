<DOC>
<DOCNO> 292680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur22.html </URL>
<DATE> 2004/11/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Korku kenti İstanbul 
</HEADLINE>
<TEXT>

     İstanbul'da yaşamanın adeta bir korku tünelinden geçmek anlamına geldiği verileriyle de ortaya çıktı. Türkiye'deki öldürme olaylarının yüzde 60'ı, gaspların yüzde 43'ü, yaralama olaylarının ise yüzde 15'i İstanbul'da gerçekleşiyor. 
     Ülke nüfusunun yüzde 15'ini barındıran İstanbul'da, tüm terör ve diğer asayiş vakalarının yüzde 30'unun gerçekleştiği belirlendi. Nokta Dergisi'nin Emniyet Genel Müdürlüğü verilerinden yaptığı belirlemelere göre, İstanbul'da öldürme olaylarının yüzde 30'u, oto hırsızlığının yüzde 60'ı, gaspların yüzde 43'ü, hırsızlığın yüzde 34'ü, yaralama olaylarının yüzde 15'i gerçekleşiyor. 
     Devletin sağladığı hizmetten tatmin olmayan varlıklı kesim "özel güvenlik" önlemleri alırken, buna gücü yetmeyenler için İstanbul giderek korkulu bir metropol oluyor. 
     
     YILDA ORTALAMA 4 BİN 700 CİNAYET 
     2001-2003 döneminde Türkiye genelinde yılda ortalama 4 
     bin 700 kişinin öldürüldüğü belirlenirken, olayların ortalama yüzde 25'i İstanbul'da gerçekleşti. 2100 başından bu yılın temmuz sonuna kadar olan dönemin ortalamasında ise İstanbul'un öldürme olaylarındaki payının yüzde 30 olduğu belirlendi. Son yıllarda gasp vakalarında da önemli ölçüde artış yaşandı. 2001'de 2 bin 480 olan gasp olayları 2003'te 4 bin 48'e yükseldi. İstanbul'un Türkiye genelindeki gasp olaylarında 2001'de yüzde 33 olan payı 2004'ün ilk 7 ayında yüzde 43'e kadar çıktı. Yaralama olayları ise yılda ortalama 60 bin dolayında gerçekleşti. Polise ulaşan yaralama olaylarında 2001'de yüzde 16'lık paya sahip olan İstanbul, bu yılın ilk 7 ayında da bu payını korudu. Hırsızlık ve oto hırsızlığı olaylarında ise İstanbul'da patlama yaşanmadı. Yılda 110 bin dolayında hırsızlık olayının yaşandığı Türkiye'de olayların 2001'de yüzde 40'ı İstanbul'da gerçekleşti. 2004'ün ilk 7 ayında ise 24 bin hırsızlık vakasıyla İstanbul yüzde 34 paya sahip oldu. Öte yandan her yıl ortalama 22 bine yakın oto hırsızlığının gerçekleştiği belirlendi. Bu yılın 7 ayında İstanbul'da 8 bine yakın otomobil çalma olayı gerçekleşti. Kaçırma olaylarının ise yılda ortalama 4 bin 500'ü bulduğu, genellikle kırsal bölgelere özgü bu olayların yüzde 15'inin İstanbul'da gerçekleştiği ortaya çıktı. 
     
</TEXT>
</DOC>
