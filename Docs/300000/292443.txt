<DOC>
<DOCNO> 292443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur20.html </URL>
<DATE> 2004/11/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Gazinocular Kralı'na eşini dövmekten 11 ay hapis .. 
</HEADLINE>
<TEXT>

     İzmir'de, ''Gazinocular Kralı'' olarak bilinen Atalay Noyaner'e, boşanma davası süren karısı Ayşe Tomris Noyaner'i dövdüğü ve tehdit ettiği iddiasıyla 11 ay hapis cezası verildi. 
     İzmir 3. Asliye Ceza Mahkemesi'nde ''silahla tehdit'' ve ''eşe karşı müessir fiil'' suçlarından yargılanan Atalay Noyaner, duruşmaya katılmadı. 
     Önceki savunmalarında, boşanma davası devam eden eşini dövdüğü ve tehdit ettiği iddialarını kabul etmeyen Noyaner'e mahkeme, ''tehdit'' ve ''eşe karşı müessir fiil'' suçlarından 11 ay hapis cezası verdi. 
     Atalay-Ayşe Noyaner çifti, 1978'de evlenmiş, 1983 yılında boşanmıştı. Bir süre sonra ikinci kez nikah masasına oturan çiftin, evliliklerinden 2 çocukları olmuş, Ayşe Tomris Noyaner, kocasının aşırı kıskançlık göstermesi nedeniyle 25 yıllık evliliğini sona erdirmek için boşanma davası açmıştı. Noyaner çiftinin boşanma davası halen 6. Aile Mahkemesi'nde devam ediyor. 
     
</TEXT>
</DOC>
