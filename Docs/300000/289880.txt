<DOC>
<DOCNO> 289880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo18.html </URL>
<DATE> 2004/11/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Aykut Kocaman, Galatasaray maçı öncesinde iddialı... 
</HEADLINE>
<TEXT>

     Malatyaspor Teknik Direktörü Aykut Kocaman, bu hafta yapacakları zorlu karşılaşmanın üstesinden gelecek güce sahip olduklarını söyledi. 
     Aykut Kocaman, yaptığı açıklamada, Galatasaray maçı öncesi biraz daha rahat olmaları gerektiğini bildirdi. 
     Hem kendi beceriksizliklerinden, hem de şanssızlıklarından istenilen yerde olmadıklarını ifade eden Kocaman, ''Yapabileceğimizi gördüğümüz puanlar açısından, sıkıntılı bir noktaya geldik'' dedi. 
     Normal koşullarda Malatyaspor'un 25-26 puanda olması gerektiğini anlatan Kocaman, şunları söyledi 
     ''Bu açıdan bakıldığında Galatasaray maçının havası daha farklı olacaktı. Hem kazandığımız da elde edeceklerimiz açısından, hem de sonuçta Galatasaray ligin önemli takımlarından biri olduğundan, maç önem kazanacaktı. Kaybettiğimiz zaman da çok fazla kaybımız olmaması açısından önemliydi. Ama kağıt üzerinde bizim için daha kolay olacağını düşündüğümüz son 4 maçta kaybettiğimiz puanlar, şu anki durumumuzu sıralama açısından biraz kritik duruma getirdi. Gelecek günlerdeki umutlarımızı artırabilmek, yukarıyla ilgili hedefimizi biraz daha büyütebilmek ve en az onun kadar önemli, biraz daha aşağı tarafa düşmemek açısından maçtan puanla çıkmak zorundayız. Bu maçtan puanla çıkmak istiyoruz. Yapacağımız zorlu karşılaşmanın üstesinden gelecek güce sahibiz.'' 
     
</TEXT>
</DOC>
