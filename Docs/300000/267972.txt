<DOC>
<DOCNO> 267972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas12.html </URL>
<DATE> 2004/08/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tarkan ABD'den döndü ''Türk popunda yozlaşma hissediyorum'' 
</HEADLINE>
<TEXT>

     İngilizce albüm çalışmaları için ABD'de bulunan pop yıldızı Tarkan Tevetoğlu, İstanbul'a geldi. 
     Sanatçı Tarkan, Atatürk Havalimanı'nda basın mensuplarına yaptığı açıklamada, İngilizce albümünün yakında piyasa çıkacağını belirterek, ''Sürpriz projelerim var. Bunları siz de göreceksiniz '' dedi. 
     ''İnternette yapılan bir ankette 'en çok sevilen sanatçı' seçilmesine'' ilişkin soru üzerine Tarkan, ''Teşekkür ediyorum tabii ki. Her zaman bu sevgiye layık olmaya çalışıyoruz. İnşallah bu çalışmalarımız devam eder'' diye konuştu. 
     
     ''...BİR YOZLAŞMA HİSSEDİYORUM'' 

     Başka bir soru üzerine, ''Türk pop müziğinde yeni şeyler üretilmediği'' yolunda yapılan eleştirilerin bir bölümüne katıldığını anlatan Tarkan, şunları kaydetti 
     ''Türkiye'de son zamanlarda güzel şarkılar yapılıyor. Mirkelam'ın bir şarkısı var 'Aşkımsın', onu beğeniyorum. Kendisini yıllardır beğenirim. Yaptığı işlerde samimi olduğunu düşünüyorum. Onun dışında Mustafa Sandal'dan Sertab'a çok güzel işler yapılıyor. Ama yine de bir yozlaşma hissediyorum. Çok fazla emek hissetmiyorum yapılan işlerde. Galiba biraz işin kolayına kaçılıyor. Başka şarkıları alıp altına imza atmak falan, bunlara gerek yok. Bence biraz daha fazla çabalamak, araştırmak gerekiyor.'' 
     
</TEXT>
</DOC>
