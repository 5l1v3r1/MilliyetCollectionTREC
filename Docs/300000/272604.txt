<DOC>
<DOCNO> 272604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun16.html </URL>
<DATE> 2004/09/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ABD'den Annan'a fırça Irak konusunda sus .. 
</HEADLINE>
<TEXT>

     ABD, Birleşmiş Milletler Genel Sekreteri Kofi Annan'ın, ABD'nin BM Güvenlik Konseyi'nin onayı olmaksızın Irak'ta savaşa gitme kararının yasadışı olduğunu söylemesine tepki gösterdi. 
     ABD'nin BM nezdindeki Daimi Temsilcisi Büyükelçi John Danforth, düzenlediği basın toplantısında, ''Annan'ın danışmanı olsaydım Irak konusunda susmasını tavsiye ederdim'' dedi. 
     Danforth, ''Bu konuda Annan ile anlaşamıyoruz, bunu çok kibar bir biçimde söyledim'' diye konuştu. 
     Annan'ın sözcüsü Fred Eckhard da BM Genel Sekreteri'nin açıklamasında ''yeni bir şey'' olmadığını belirtti. Eckhard, ''Annan, savaşın başından beri Güvenlik Konseyi ve BM üyesi ülkelerin uyum içinde çalışması gerektiğini belirtmişti'' dedi. 
     ABD'nin müttefikleri İngiltere, Avustralya, Japonya, Polonya ve Bulgaristan, dün Annan'ın açıklamalarına karşı çıkmıştı. 
     Annan, çarşamba günü İngiliz BBC televizyonuna verdiği demeçte, ''Umarım, BM'nin onayı ve uluslararası toplumun daha geniş desteği olmaksızın Irak benzeri bir operasyonu uzun süre görmeyiz'' demişti. 
     Bir soru üzerine Annan, ABD'nin konseyin onayı olmadan savaşa gitmesi ''Bizim görüşümüze ve BM Tüzüğüne göre yasadışıdır'' diye konuşmuştu. 
     
</TEXT>
</DOC>
