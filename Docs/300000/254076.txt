<DOC>
<DOCNO> 254076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun27.html </URL>
<DATE> 2004/07/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İspanya'da deprem sürüyor, 2 general daha ordudan atıldı 
</HEADLINE>
<TEXT>

     İspanyol Hükümeti, geçen yıl Trabzon'da meydana gelen ve 62 İspanyol askerinin ölümüne neden olan uçak kazasıyla ilgili ''hata ve ihmalkarlık'' nedeniyle 2 generalin ordudan uzaklaştırılmasını kararlaştırdı. 
     Bakanlar Kurulu'nun bugünkü toplantısı sonrasında düzenlenen basın toplantısında konuşan Başbakan Yardımcısı Maria Teresa Fernandez de la Vega, Savunma Bakanı Jose Bono'nun geçen çarşamba günü Meclis Savunma Komisyonu'nda verdiği söze destek çıkarak, Silahlı Kuvvetlerin sağlık bölümünden sorumlu general Vicente Navarro ile Hava Kuvvetlerinden general Jose Antonio Beltran'ın ordudan uzaklaştırılmasına karar verdiklerini belirtti. 
     Ordudan uzaklaştırılacak 2 general kazada ölen İspanyol askerlerinin cesetlerinin kimliklerinin belirlendiği Türk savcı ve doktorlarının da imzasının bulunduğu belgeyi imzalamışlardı. 
     İspanyol Askerler Derneği, 2 generalin ordudan uzaklaştırılmasına karşı olduklarını açıklasa da kararın değişmeyeceği bildiriliyor. 
     Bu arada Başbakan Yardımcısı De la Vega, 26 Mayıs 2003 tarihinde meydana gelen uçak kazası sonrasında cesetlerin kimliklerinin yanlış tespit edilmesiyle ilgili sorumluları bulmak için soruşturmalara devam ettiklerini söyledi. 
     İstanbul Adli Tıp ve Toksikoloji Enstitüsü tarafından yapılan DNA testleri sonrasında hazırlanan belgelerde, cesetlerden yarısına yakınının kimliğinin hatalı tespit edildiği ortaya çıkmıştı. 
     Savcılık, konuyla ilgili belgeleri incelemeye alırken, Devlet Savcısı Candido Conde Pumpido'nun kazanın hemen ardından cesetlerin kimliklerinin belirlendiği belgelerde ''sahtekarlık'' yapıldığı iddialarına karşılık soruşturma başlattığı duyuruldu. 
     
</TEXT>
</DOC>
