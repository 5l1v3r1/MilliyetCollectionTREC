<DOC>
<DOCNO> 265964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun51.html </URL>
<DATE> 2004/08/24/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
ABD, KKTC'de bir bankayı kara para aklama listesine aldı 
</HEADLINE>
<TEXT>

     ABD Hazine Bakanlığı, Kuzey Kıbrıs Türk Cumhuriyeti'ndeki First Merchant Bankası ile Belarus'taki Infobank'ı, kara para aklayan finansal kurumlar listesine aldı. 
     ABD Hazine Bakanlığı'ndan yapılan açıklamada, ABD finansal sistemini korumak ve ''korsan finansal kurumları'' açığa çıkarmak için bu yönde bir adım atıldığı ve bu adımın, 11 Eylül'den sonra devreye giren Amerikan yurtseverlik yasasıyla da uyumlu olduğu belirtildi. 
     Bakanlık açıklamasında, Kuzey Kıbrıs'tan, tırnak içinde ''Kuzey Kıbrıs Türk Cumhuriyeti'' olarak bahsedildi. ABD Hazinesinin terörizm ve finansal istihbarattan sorumlu bakan yardımcısı Stuart Levey, gazetecilerin konuyla ilgili sorularını yanıtlarken, ''ABD vatansever yasasının verdiği yetkimizi kullanarak bunlar gibi yolsuz finansal kurumlardan Amerikan finansal sistemini korumayı sürdürüyoruz'' dedi. Levey, ''bugün yaptığımız açıklamayla, global finansal toplumu, bu kurumların oluşturduğu tehdide karşı uyarmış oluyoruz. Aynı zamanda, kara para aklayan veya benzer yolsuzluklara karışan diğer kurumlara da bu davranışlarının önemli sonuçları olacağı mesajını veriyoruz. Yani Amerikan finansal sisteminden onları keseceğimiz mesajını veriyoruz'' dedi. 
     
     ''FİNANSAL SUÇLAR UYGULAMA AĞI'' 
     Bu uyarıcı açıklamanın ardından ABD Hazine Bakanlığı'nın finansal suçlar uygulama ağı adlı birimi, söz konusu iki bankanın ABD içindeki bankalarla çalışmasını engelleyen iki özel tedbiri devreye soktuğunu bildirdi. Böylece bu bankaların ABD'deki hesapları kapatılacak ve Amerikan finansal sistemiyle bağlantıları kalmayacak. 
     ABD Hazine Bakanlığı'na göre KKTC'deki First Merchant Bank, Lefkoşa'dan faaliyet gösteren özel bir banka ve hem bireysel hem de şirket olarak müşterilere yatırım hizmeti veriyor. Bankanın KKTC'de ''offshore'' olarak sınıflandırıldığı ve kara para aklama konusunda yeterli kontrole tabi olmadığı da belirtildi. Bankanın aynı zamanda, sahte finansal ürünler ve hizmetlerin pazarlanmasına karıştığı, buna ek olarak bankanın sahiplerinin organize suçlarla bağlantısı olduğu ve bankayı kendi kara para aklama suçlarında da kullandığı savunuldu. 
     
     BELARUS 
     Belarus'taki Infobank ise özellikle Irak'ta eski Saddam Hüseyin rejimi döneminde, BM'nin gıda için petrol programından gelen fonların başka amaçlarla kullanılmasına destek olacak şekilde Saddam'a yardım sağlamakla suçlandı. Bu bankanın da ABD finansal sistemiyle iletişimi kesildi. 
     ABD Hazine Bakanlığı'nın, bu adımı atarken, ABD Adalet Bakanlığı ve Dışişleri Bakanlığı'na danıştığı da kaydedildi. Bakanlık, bundan önce de Suriye'deki Commercial Bank'ı ve onunla bağlantılı Suriye-Lübnan Commercial Bank'ı bu listeye almıştı. Geçen yıl Kasım ayında da iki Burma bankası Myanmar Mayflower Bank ve Asia Wealth Bank de bu listeye alınmıştı. Amerikan yurtsever yasasının Ekim 2001 tarihinde yürürlüğe girmesinden bu yana ABD Başkanı George W. Bush yönetimi, yolsuzluk ve kara para aklama işlerine bulaşan bankalara karşı bu tedbiri alıyor. 
     
</TEXT>
</DOC>
