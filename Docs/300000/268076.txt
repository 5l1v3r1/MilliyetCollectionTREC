<DOC>
<DOCNO> 268076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun08.html </URL>
<DATE> 2004/09/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Cumhuriyetçi Parti kongresinde Cheney'e sözlü saldırı .. 
</HEADLINE>
<TEXT>

     Cumhuriyetçi Parti kongresinde, parti gönüllüsü gibi davranan 21 yaşındaki protestocu genç, Başkan Yardımcısı Dick Cheney'nin yanına giderek, yetkililer tarafından salondan dışarı sürükleninceye kadar savaş karşıtı sloganlar attı. 
     Gizli Servis ajanı Shannon Zeigler, Cumhuriyetçi Parti kongresinin açıldığı gün meydana gelen bu olayda, Cheney'nin bir dakika için bile tehlikede olmadığını söyledi. Thomas Frampton adlı 21 yaşındaki Yale Üniversitesi'ne devam eden genç, 50 bin dolar kefaletle serbest bırakılırken, Cheney ve ABD Başkanı George W. Bush'un yanına yaklaşması mahkeme kararıyla yasaklandı. 
     Parti kongresinde gönüllülere verilen kırmızı tişörtünü geri vermesi de mahkeme kararıyla emredilen Frampton'ın, elinde ''Bush-Cheney 2004'' yazılı bir pankartla dolaşırken aniden Cheney'nin bulunduğu bölümü ayıran duvara tırmandığı ve savaş karşıtı slogan atmaya başladığı belirtildi. Frampton, Gizli Servis ajanları tarafından yakalanıp kelepçelenerek mahkeme önüne çıkarıldı. 
     
</TEXT>
</DOC>
