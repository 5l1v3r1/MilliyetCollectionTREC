<DOC>
<DOCNO> 285326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yazar/oztrak.html </URL>
<DATE> 2004/11/02/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Bu dış açık böyle gidemez 
</HEADLINE>
<TEXT>


Dün açıklanan ödemeler dengesi rakamları önemli bir revizyonu yansıtıyor. Bugüne kadar bedelsiz ithalat olarak kaydedilen bazı kalemlerin aslında bu başlık altında sınıflandırılamayacağının tespit edildiğine dikkat çekiyor. Bu çerçevede 2003 ve 2004 yılına ait verilerin düzeltildiği açıklanıyor. 2003 ve 2004 yılının ağustos ayına ait 12 aylık verilerde yapılan revizyon sonrasında ortaya çıkan durum ve 2004 Eylül ayı büyüklükleri yukarıdaki tabloda yer alıyor. 
Buna göre geçtiğimiz yıl 6.9 milyar dolar olduğu açıklanan cari açık 7.9 milyar dolar olmuş. Bu yılın ağustos ayında ise daha önce 12.3 milyar dolara yükseldiği açıklanan 12 aylık cari işlemler dengesindeki açık 13.4 milyar dolara yükselmiş. Eylül ayında ise cari açık 14 milyar dolara ulaşmış. 
Peki bu artışların gerektirdiği finansman nereden karşılanmış Orası çok açık değil. Ağustos itibariyle cari açıkta yapılan yukarı doğru 1.2 milyar dolarlık revizyonun 595 milyon doları, kaynağı bilinmeyen finansmanın oluşturduğu, net hata noksan kalemiyle karşılanmış. 
TCMB bu revizyonda teknik açıklamayı yaparak ve düzeltme işlemini bir yıl öncesine götürerek saydamlık kriterlerine uymuştur. Ancak ortaya çıkan veriler dış açık sorununun tahmin edilenden daha ciddi olduğunu gösteriyor. Bu rakamlara göre açık eylülden sonra hiç artmasa dahi GSMH'nin yüzde 4.8'ine ulaşmaktadır. 
Ancak yılın ilk dokuz ayındaki eğilimi gösteren grafiğe bakıldığında cari açığın yıl sonuna kadar bu seviyede kalacağı tahmini hiç de gerçekçi olmamaktadır. Nitekim hükümet de cari açık tahminini 14.4 milyar dolara yükseltmiştir. Bu durumda sene sonunda cari açık GSMH oranı yüzde 4.9 olmaktadır. Ancak mevcut eğilimlerin sürmesi halinde açığın 15 milyar doları aşması muhtemeldir. Cari açık GSMH oranının yüzde 5'i aşması tedirginlik yaratacaktır. 
Nitekim ilk dokuz ayda Türk ekonomisi yurtdışından 19.8 milyar dolarlık finansman sağlamıştır. Bunun 11.8 milyar dolarlık kısmını net hata noksanla birlikte kısa vadeli sermaye girişleri oluşturmuş. Kısa vadeli sermaye girişlerindeki 11.8 milyar dolar artışa karşılık, aynı dönemde resmi rezervlerde 321 milyon dolarlık bir azalma var. Yani rezervlerin kısa vadeli borçlara oranında ciddi bir gerileme söz konusudur. Bu kırılganlığını artığını göstermektedir. 
Hükümetin şu ana kadar aldığı önlemler cari açığın kontrolünde etkili olamamıştır. AB ile müzakerelere başlama sarhoşluğunun arkasına gizlenen dış açık, artık tedirginlik yaratacak boyuta gelmiştir. Bu nedenle piyasaları ani hareketler yapmaktan alıkoyacak yeni tedbirlere süratle ihtiyaç vardır. 
Önümüzdeki yıl için yapılacağı açıklanan özel tüketim vergisi artışları hemen yapılarak tüketimin öne çekilmesi önlenmeli. 2004 sonu için bütçe faiz dışı fazla öngörüsü en az 1 katrilyon lira yükseltilmelidir. IMF'den sağlanacak finansmanın boyutlarını belirleyecek anlaşma vakit geçirilmeden imzalanmalıdır. Bankacılık, vergi ve sosyal güvenlik reformlarına, TBMM'ye sevk için tarih tespit etmeyi bir yana bırakıp hemen başlanmalıdır. Bu gidişin sürdürülebilir olmadığı çok açıktır. 





</TEXT>
</DOC>
