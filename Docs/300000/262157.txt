<DOC>
<DOCNO> 262157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur11.html </URL>
<DATE> 2004/08/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çılgın koca kurşun yağdırdı 
</HEADLINE>
<TEXT>

     İsmail AKDUMAN - SAMSUN DHA 
SAMSUN'un Tekkeköy İlçesi'nde, eşi Yeşim Güngör'ün 21 boşanma davası açtığı Ahmet Güngör 23 , tartıştığı kayınvalidesi ve kayınpederine kurşun yağdırdı. Eşinin babası İbrahim Salkut 47 olay yerinde, annesi Nuran Salkut 45 kaldırıldığı Samsun Devlet Hastanesi'nde öldü. Cinayet zanlısı Ahmet Güngör ile olay sırasından yanında bulunan iki arkadaşı gözaltına alındı. 
     Olay, önceki gece saat 22.40'ta Çiftlik Mahallesi Tütün Sokak'ta meydana geldi. 2 yıl önce ailesiyle birlikte Almanya'da yaşayan Yeşim Güngör ile evlenen Ahmet Güngör, bu ülkeye yerleşti. 
     Çiftin bir çocukları oldu. Ancak, Güngör çifti, arasında son 6 ay içinde şiddetli geçimsizlik başladı. Ahmet Güngör, Almanya polisi tarafından eşine kötü davrandığı gerekçesiyle sınır dışı edilecekken, Fransa'ya kaçtı. Bu sırada, Yeşim Güngör de eşine boşanma davası açtı. 
     Dava sürerken, 15 gün önce Fransa'dan Tekkeköy'e gelen Ahmet Güngör, Almanya'da çalışan ve 5 gün önce izne gelen eşinin babası İbrahim Salkut 47 ve annesi Nuran Salkut 45 ile konuşmaya gitti. 
     Salkut ailesinin evine arkadaşları Sercan Birinci 22 ve Atanur Gümüş 24 ile birlikte giden Ahmet Güngör, eşinden boşanmak istemediğini söyleyerek kayınpederi ve kayınvalidesi ile tartışmaya başladı. 
     Tartışmanın büyümesi üzerine Ahmet Güngör, yanında taşıdığı tabancayla eşinin anne ve babasına 6 el ateş etti. İbrahim Salkut olay yerinde ölürken, Nuran Salkut ise kaldırıldığı Samsun Devlet Hastanesi'nde yaşamını yitirdi. 
     Olay yerinden kaçan zanlı ve arkadaşları 2 saat sonra yakalandı. Ahmet Güngör ile arkadaşları Sercan Birinci ve Atanur Gümüş gözaltına alındı. Konuyla ilgili soruşturmanın sürdüğü bildirildi. 

     
</TEXT>
</DOC>
