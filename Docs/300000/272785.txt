<DOC>
<DOCNO> 272785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/eko06.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, AB reformları aksayacak korkusuyla yüzde 4.02 düştü 
</HEADLINE>
<TEXT>


Zina tartışması gölgesinde kalan TCK değişikliği konusunda AB ile yaşanan tartışma nedeniyle borsada yüzde 4.02 düşüş oldu, dolar 20 bin lira yükseldi 


Türk Ceza Kanunu TCK tasarısının AB'nin 6 Ekim'de yayımlayacağı Türkiye'yle ilgili İlerleme Raporu'na yetişemeyeceği korkusu borsada panik yarattı. 
AB'nin Genişlemeden Sorumlu Komisyon Üyesi Günter Verheugen'nin TCK konusunda kaygı verici gelişmeler göründüğünü, sözcüsü Jean Christophe Filori'nin de TCK değişikliği konusunda 6 Ekim'e kadar gelişme bekledikleri açıklamasına Başbakan Tayyip Erdoğan'dan, tasarının Meclis açıldıktan sonra 1 Ekim getirileceğini, hiç kimsenin parlamento çalışmalarının zamanlamasına müdahale edemeyeceği yanıtı geldi. Erdoğan zina maddesinin tasarıya eklenip eklenmeyeceğine de, "Geldiğinde nasıl olduğunu göreceksiniz" yanıtını verdi. Bu açıklamalar tansiyonu yükseltti. Borsada özellikle ikinci seansta gelen yoğun satışlarla endeks son dönemin en hızlı düşüşünü yaşadı. İMKB - 100 Endeksi 871 puanlık düşüşle 20.833'e gerilerken, hisselerin ortalama değer kaybı yüzde 4.02 oldu. Dolar bankalararası piyasada 20 bin lira artışla 1 milyon 530 bin liraya yükseldi, serbest piyasada da 17 bin liralık artışla 1 milyon 523 bine çıktı. Bono faizi de yüzde 25.3'e çıktı. 


</TEXT>
</DOC>
