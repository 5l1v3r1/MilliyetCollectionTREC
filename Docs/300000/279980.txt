<DOC>
<DOCNO> 279980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/yilmaz.html </URL>
<DATE> 2004/10/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Ukrayna ile yol arkadaşlığı 
</HEADLINE>
<TEXT>


Rusya Federasyonu'nun batıya açılan sınır komşusu Ukrayna, Türkiye için önümüzdeki yıllarda daha da önem taşıyacak AB, Ukrayna ile 2004 yılı sonuna kadar Eylem Planı'nı imzalayacağını açıkladı. AB'de Karadeniz'in çocuklarının mücadelesi yaşanacak. 
Ukrayna eski Cumhurbaşkanı Leonid Kravçuk, Dış Ekonomik İlişkiler DEİK davetlisi olarak İstanbul'da konuşmacıydı. Kravçuk, "Türkiye ile Ukrayna'nın nüfusu 48 milyon AB'yi ürkütüyor" diyor. Eski Cumhurbaşkanı Kravçuk, yaptığımız sohbette, Ukrayna ile Türkiye'nin adaylığını aynı anda değerlendirmeye almayı öneren AB ülkesi Portekiz'in görüşünü paylaşmadığını söylüyor. 
Kravçuk, "Türkiye önce üye olabilir, biz engel olmayız" diyor ve AB'den kendilerine 5 yıldan önce müzakere tarihi vermelerini beklemediğini belirtiyor. Kravçuk'un "AB artık eskisi gibi bir ülkeyle Aday yapacağım diye görüşmüyor. Özel bir statü yaratıyor, bir süre gözlem altına alıyor. Bu yeni bir süreç" sözleri, Türkiye'nin yeni sürecine de ışık tutuyor. 
Kravçuk, Çernobil nükleer felaketinin etkisini bizzat yaşamış bir siyasetçi olarak "Santralın kapanması için kredi vereceğini söyleyen AB bize kazık attı, hiçbir şey vermediler" diyor. Kravçuk, ülkedeki enerji ihtiyacının yüzde 45'inin nükleer kaynaklı olduğunu belirtiyor. Çernobil'e yakın bölgelerde her yıl 420 bin bebek dünyaya geliyor. Facianın olduğu yıl ise Çernobil bölgesinde dünyaya 250 bin bebek gelmişti. 
Kravçuk "Her yıl 100 binden fazla çocuk hastalanıyor" diyor. Ukrayna'yla aramızda Karadeniz vardı. Bu durumdan daha da büyük bir tehlike Türkiye'yi bekliyor. Kars, Iğdır yakınında Ermenistan topraklarında bulunan nükleer santral her an yeni bir Çernobil faciasına yol açabilir. Ermenistan ekonomisi bu santralın tasfiyesini başarabilecek güçte değil. AB'den destek bekleniyor. 
Avrasya Stratejik Araştırmalar Merkezi ASAM Başkanı Sinan Oğan, "Nükleer santralın kapatılması için, Ermenistan ve Türkiye'de aynı anda yürüyüş eylemi yapacağız" diyor. Oğan, "Iğdır deprem bölgesi. İnsanlar burada olası bir deprem enkazında en çok nükleer tehlikeden korkuyorlar" diyor. AB önce bu bölgenin can güvenliğini emniyete almalı. 
Düzeltme Önceki yazımda Sedat Peker yerine Sedat Bucak yazılmıştır. 



</TEXT>
</DOC>
