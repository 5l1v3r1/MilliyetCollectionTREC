<DOC>
<DOCNO> 267134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/soneko02.html </URL>
<DATE> 2004/08/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Yüksek faiz, taşıt kredisi kullanımını azalttı 
</HEADLINE>
<TEXT>

     Yılın ikinci çeyreğinde kredi faizlerinin artması, kredi ile otomobil satın alanlarının oranını düşürdü. İlk çeyrekte her 100 arabadan 86'sı kredi ile satılırken, ikinci yarıda bu sayı 72'ye geriledi. 
     Faiz oranlarının yükselmesiyle düşüşe geçen otomobil kredisi kullanımı, geçen seneye göre ise yüksek seyrini korudu. 
     İkinci çeyrekte taşıt kredisi 154 bin 820 kişiye kullandırılırken, bu rakam geçen senenin aynı dönemine göre dört kat artışı ifade ediyor. Aynı dönemde otomobil ve hafif ticari araç satışı toplamı ise üç kat arttı. 
     
     Geçen seneye göre yükseldi 
     2003 yılı ikinci üç aylık dönemde, kredili satış oranı yüzde 54 iken, bu oran 2004 yılı ikinci üç aylık dönemde yüzde 72’ye yükseldi. Bu artışta, kredi faiz oranlarının, 2003 yılına göre düşük olmasının etkisi oldukça büyük. 
     İkinci çeyrekte 3 katrilyonu aşkın taşıt kredisi kullanımı gerçekleşirken, bu rakam geçen senenin aynı dönemine göre yüzde 283 oranında artışı ifade ediyor. 
     
     Faizlerdeki yükseliş kredi ile satışları düşürdü 
     Kredi kullanımı geçen seneye ve daha önceki senelere göre çok net biçimde artarken, oranlar önceki iki çeyreğe göre ise geriledi. 
     Cari açık tartışmaları ve dolardaki hareketlenmeye paralel artan faiz oranları, tüketicilerin krediye yönelmelerini engelledi. Ancak bundan sonraki dönemlerde kredi faizlerinin düşmesiyle tekrar bu oranın yüzde 80'lerin üzerine çıkması bekleniyor. 
     
     Tüketici krediye alıştı 
     Öte yandan rakamlar, tüketicinin araç alırken kredi kullanmaya iyiden iyiye alışmış olduğunu gösteriyor. Türkiye'de mali sistemin gelişmesi ve tüketicilerin kredi bilincine varmasıyla, son 13 yılda taşıt kredisi kullanım oranı beş kat birden arttı. 
     1991 yılında yüzde 15 olan oran bir yıl sonra yüzde 45'lere tırmanmasına karşın, 2000 yılına kadar yüzde 50'lerin altında hareket etti. Ancak 200 yılında bu rakam yüzde 67 düzeyine kadar çıkarken, kriz yılı olan 2001'de ise yüzde 30'lara kadar geriledi. 
     
</TEXT>
</DOC>
