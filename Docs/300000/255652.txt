<DOC>
<DOCNO> 255652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko34.html </URL>
<DATE> 2004/07/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İsrail'e göre zafer Türkiye ile ticaret anlaşması imzalandı 
</HEADLINE>
<TEXT>

     İsrail Başbakan Kıdemli Yardımcısı ve Sanayi, Ticaret, Çalışma ve İletişim Bakanı Ehud Olmert, Türkiye-İsrail Karma Ekonomik Komisyon KEK Toplantısı sonunda imzalanan Mutabakat Zaptı'nın bir zafer olduğunu söyledi. 
     Olmert, ''Bu olayın bir dönüm noktası olduğunu 3 yıl sonra ticaret hacmimiz 5 milyar dolara ulaştığında göreceğiz'' dedi. 
     Türkiye ile İsrail arasında 2. Dönem Karma Ekonomik Komisyon KEK Mutabakat Zaptı iki ülke Eş Bakanları tarafından imzalandı. Anlaşmaya Türkiye adına Tarım ve Köyişleri Bakanı Sami Güçlü, İsrail adına da Başbakan Kıdemli Yardımcısı ve Sanayi, Ticaret, Çalışma ve İletişim Bakanı Ehud Olmert imza koydu. 
     Dış Ticaret Müsteşarlığı'nda gerçekleştirilen imza töreninde konuşan Olmert, bu seremonin büyük bir zafer olduğunu belirterek, bu zaferin Türkiye ile İsrail ilişkilerini güçlendireceğine inandığını kaydetti. 
     İki gün önce Türkiye'ye geldiklerinde bazı insanların iki ülke heyetleri arasında anlaşmazlıkların çıkacağına inandıklarını, fakat böyle bir şeyin gerçekleşmediğini anlatan Olmert, ''Bu zafer iki ülke ilişkilerinin iyi yönde gelişeceğine inananların zaferidir'' diye konuştu. 
     İki ülke heyetlerine gösterdikleri performanstan dolayı teşekkür eden Olmert, şöyle konuştu 
     ''Bu olayın önemli bir dönüm noktası olacağını nasıl bilebilirsiniz Çok kolay, Sayın Güçlü ile 3 yıl sonra Türkiye veya İsrail'de biraya geldiğimizde ikili ticaret hacminin 5 milyar dolara ulaştığında görünce. Bu süre içinde GAP projelerinin tamamının uygulamaya konulduğunu görünce...'' 
     
     TARIM VE KÖYİŞLERİ BAKANI GÜÇLÜ 

     Törende konuşan Tarım ve Köyişleri Bakanı Sami Güçlü ise imzalanan Mutabakat Zaptı'nın iki ülke heyetlerinin gerçekleştirdikleri yapıcı ve başarılı çalışmaların bir ürünü olduğunu söyledi. 
     Zapt ile ekonomik ve ticari ilişkileri geliştirmeye yönelik yasal alt yapının tamamlanmış olduğunu ifade eden Güçlü, ekonomik ve ticari ilişkileri geliştirmenin bundan sonra iki ülke işadamlarına düştüğünü kaydetti. 
     KEK toplantılarının ana maddesini ülke ülkenin halen 1.5 milyar dolar düzeyinde bulunan ticaret hacimlerinin yetersizliği olduğunu da belirten Bakan Güçlü, şunları kaydetti 
     ''Türkiye, Ortadoğu'daki tüm bölge ülkeleri ile ticari ve ekonomik ilişkilerini en üst seviyeye çıkarma kararlılığı ve arzusunda olup, bunun bölge refahının artması ve kalıcı barışın sağlanmasına da hizmet edeceğine inanmaktadır. Türk tarafı olarak bunu gerçekleştirmek için her türlü gayreti göstereceğimize emin olabilirsiniz. Aynı gayretin İsrail tarafından da sergileneceğine olan inancımız tamdır.'' 
     
     MUTABAKAT ZAPTI NELERİ KAPSIYOR 

     Söz konusu Mutabakat Zaptı'nda iki ülke arasında daha önce imzalanan Serbest Ticaret Anlaşması'nın STA tarım ürünlerini daha fazla kapsayacak şekilde genişletilmesi öngörülüyor. 
     Ayrıca, yine STA çerçevesinde standartların karşılıklı olarak tanınması konusunda bir çalışma grubu oluşturulması da öngörülüyor. 
     KEK Toplantısı sırasında İsrail tarafı, Türk müteahhitlik firmalarının İsrail'de üstlendikleri işler için Türk mühendis, teknisyen ve işçilerinin istihdamına olanak sağlanması ve yabancı işçilerden ilave vergi alınmasıyla ilgili düzenlemeleri olumlu olarak değerlendireceklerini kaydettiler. 
     İki taraf, GAP ve Konya Ovası projeleri ile sulama ve su kaynaklarının geliştirilmesiyle ilgili ortak araştırma projeleri yapılması konusunda da mutabakat sağladılar. 
     Taraflar, iki ülke ticaret hacminin artırılması amacıyla tanıtım faaliyetleri, işadamı ziyaretleri ve fuar faaliyetlerinin artırılması konusunda da mutabakata vardılar. 
     
</TEXT>
</DOC>
