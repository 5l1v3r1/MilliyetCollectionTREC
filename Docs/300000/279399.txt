<DOC>
<DOCNO> 279399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun55.html </URL>
<DATE> 2004/10/12/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
Eski öğretmen, 21 yaşındaki sevgilisiyle evlenecek 
</HEADLINE>
<TEXT>

     ABD'de 7 yıl önce 13 yaşındaki öğrencisiyle cinsel ilişkiye girmekten suçlu bulunarak hapse mahkum edilen eski öğretmen Mary Kay Letourneau, eski öğrencisi ve sevgilisi Vili Fualaau ile evleneceğini açıkladı. 
     42 yaşındaki Letourneau, CNN televizyonuna yaptığı açıklamada, ''Eski öğrencisiyle ilişkisi olduğu sırada, küçük yaştaki bir çocukla cinsel ilişkiye girmenin suç olarak kabul edildiğini bilmediğini'' belirtti. 
     Eski öğretmen Letourneau, kendinden çok küçük yaşta olmasına rağmen eski öğrencisi ve sevgilisi 21 yaşındaki Vili Fualaau ile evleneceğini ifade ederek, ''evlilik tarihinin henüz kesinlik kazanmadığını'' söyledi. 
     Letourneau, Seattle bölgesinin Burien banliyösünde görevli olduğu okulda, 13 yaşındaki öğrencisiyle cinsel ilişki kurmaya başlamış, bu ilişkiden 2 çocuk dünyaya getirmişti. Eski öğretmen, küçük yaşta çocuğa ikinci derece tecavüzden suçlu bulunarak 7 yıl 5 ay hapis cezasına çarptırılmıştı. 
     Genç sevgilisiyle ilişkiye girdiği dönemde 4 çocuk annesi olan Letourneau, kocasından boşanmıştı. 
     
</TEXT>
</DOC>
