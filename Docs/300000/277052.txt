<DOC>
<DOCNO> 277052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/spo05.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım toplanıyor 
</HEADLINE>
<TEXT>



Kamp Polat Otel'de 
DÜNYA Kupası Eleme Grubu'nda Kazakistan ve Danimarka ile karşılaşacak olan A Milli Futbol Takımı bugün İstanbul'da kampa girecek. Kazakistan ile 9 Ekim Cumartesi günü Şükrü Saracoğlu Stadı'nda, Danimarka ile de 13 Ekim Çarşamba günü deplasmanda oynayacak olan Ay - Yıldızlı ekip, Polat Otel'de toplanacak. 

Yanal'dan toplantı 
TEKNİK Direktör Ersun Yanal, saat 12.00'de bir basın toplantısı düzenlerken, milli takım ilk antrenmanını akşam Florya Metin Oktay Tesisleri'nde saat 20.00'de yapacak. Ay - Yıldızlı ekibimiz 11 Ekim pazartesi günü özel uçakla Danimarka'ya gidecek, karşılaşma sonrası aynı gece Türkiye'ye geri dönecek. 

2008 umudu 
UEFA, 2008 Avrupa Futbol Şampiyonası organizasyonunu Avusturya ile birlikte alan İsviçre'nin, Zürih'te yaptırdığı stadı beğenmedi. UEFA'nın, her iki ülkenin de federasyonlarına gönderdiği mektupta, aday olan ama seçilemeyen ülkelerin itiraz etme hakkının doğabileceği bildirildi. Bu ülkeler arasında Yunanistan - Türkiye de bulunuyor. 


</TEXT>
</DOC>
