<DOC>
<DOCNO> 297081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur11.html </URL>
<DATE> 2004/12/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbul'dan ilk hac kafilesi Çarşamba günü yola çıkıyor... 
</HEADLINE>
<TEXT>

     İstanbul'dan ilk hac kafilesi, 15 Aralık'ta yola çıkıyor. 
     Diyanet İşleri Başkanlığı'nın Hac Organizasyonu çerçevesinde İstanbul'dan hacca gidecek adayların kafile ve grup başkanları ile tanışma toplantısı, İstanbul Müftüsü Prof. Dr. Mustafa Çağrıcı ile müftü yardımcıları ve kafile başkanlarının katılımı ile Süleymaniye Camii'nde gerçekleştirildi. 
     Prof. Dr. Çağrıcı, burada hacı adaylarına hitaben yaptığı konuşmada, hac yolunun sıkıntılı, fakat bir o kadar da kutsal bir vazife olduğunu belirterek, ''Alışverişleriniz esnasında oradan getirmek istediğiniz seccadeler, tesbih ve takkelerin Türkiye'den gittiğini unutmayın. Eşyalarınızın çok olması, iniş ve binişlerde sizleri yoracaktır'' dedi. 
     İslamın şartlarından olan haccın, aynı zamanda dünya müslümanlarının biraraya gelerek tanışıp kaynaştığı çok önemli bir olay olduğuna dikkat çeken Prof. Çağrıcı, şöyle konuştu 
     ''Hacı adaylarımızın vazifelerini en iyi şekilde yerine getirebilmeleri, Türk vatandaşı olarak ülkemizi en iyi şekilde temsil edebilmeleri için her hacı adayımızı kafile ve grup başkanları ile tanıştırıp gidene kadar seminerlere tabi tutacağız. Sizlerden istirham ediyorum, bu ülkenin oradaki temsilcileri olarak Türk vatandaşı olmanın şuuru içinde temsil ediniz.'' İstanbul'dan ilk hacı kafilesinin 15 Aralık 2004 tarihinde saat 17.00'de Atatürk Havalimanı Hac Terminali'nden yola çıkacağını belirten Prof. Dr. Çağrıcı, İstanbul'dan toplam 47 kafilenin gideceğini, her kafilenin bir başkanı ve bu başkanlara bağlı 6-7'şer grup temsilcilerinin olduğunu söyledi. 
     Prof. Dr. Çağrıcı, hacı adaylarının en sıhhatli ve doğru şekilde vazifelerini yerine getirebilmeleri için yola çıkana kadar bu adaylara 460 diyanet görevlisinin eğitim seminerleri vereceğini ve aşı olmayan hacı adaylarının uçağa binmeden havalimanında da aşı olabileceklerini kaydetti. 
     
</TEXT>
</DOC>
