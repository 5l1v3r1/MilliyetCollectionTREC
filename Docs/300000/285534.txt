<DOC>
<DOCNO> 285534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur32.html </URL>
<DATE> 2004/11/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Öğrencilere tecavüz iddialarına eğitimcilerden tepki 
</HEADLINE>
<TEXT>

     Adana'da, aralarında öğretmenlerin de bulunduğu 25 kişinin bir ilköğretim okulu öğrencisine tecavüz ettiği iddialarına, eğitim sendikalarının Adana şubeleri ve veliler tepki gösterdi. 
     Türk Eğitim-Sen Adana Şube Başkanı İsmail Koncuk, sendika binasındaki açıklamasında, Kasım Sacide Ener İlköğretim Okulu 2. sınıf öğrencisi G.S'ye, aralarında 7 öğretmenin de bulunduğu 25 kişinin tecavüz ettiği iddialarının kamuoyunda olduğu kadar, eğitim camiasında da infialle karşılandığını söyledi. 
     Koncuk, olayın medyada aktarış şeklini eleştirerek, şunları ifade etti 
     ''Bazı basın kuruluşları şüphe ve sorumluluk duygusuyla yaklaşarak haber yaparken, bazıları da söz konusu 25 kişiyi adeta yargılayıp suçlu ilan etmişlerdir. Hatta, halen göreve devam eden öğretmenlerin, görevden alındıkları yazılmıştır. 
     Bugüne kadar derinlemesine araştırılmadan yapılan bu tür haberler öğretmenin toplum içindeki statüsünü sarsmış, güvenilirliğini azaltmış, birçok ailenin mutsuzluğuna sebep olmuştur. Böylesi çirkin bir olayla suçlanan, kendilerini savunmakta dahi utanan ve zan altında kalan öğretmenlerimiz, bundan böyle öğrencilerinin başlarını okşayabilecekler midir '' 
     
     EĞİTİMCİLER KADAR VELİLER DE TEPKİLİ 
     Eğitim Sen Adana Şubesi Başkanı Halil Kara ise Kasım Sacide Ener İlköğretim Okulu'nun bahçesinde öğretmen ve velilerle birlikte yaptığı basın açıklamasında, bazı basın kuruluşlarını, yargısız infaz yapmakla suçladı. 
     Kara, okul hakkında oluşturulan olumsuz kanaatin, basın aracılığıyla temizlenmesi gerektiğini kaydederek, ''Eğitim kurumları öğrenci, öğretmen ve bileşenlerinin de içinde bulunduğu saygın bir yapıya sahiptir. Her türlü zor şart altında, kutsal öğretmenlik mesleğini sürdüren öğretmenlerimizi, kamuoyu önünde yargısız infaza kalkışmak, ne kadar doğrudur '' dedi. 
     Veliler ve öğrenciler de iddiaların tamamen asılsız olduğu ve okula iftira atıldığını savunarak, iddialar nedeniyle tüm öğretmenlerin sıkıntı içinde olduğunu söylediler. 
     
</TEXT>
</DOC>
