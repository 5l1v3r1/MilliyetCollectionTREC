<DOC>
<DOCNO> 287038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun11.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dışişleri Bakanı'nın 'Porsche' makam otosu kriz yarattı 
</HEADLINE>
<TEXT>

     Belçika Maliye Bakanlığı, Dışişleri Bakanı Karel De Gucht'un ''Porsche'' marka makam arabasının masraflarını karşılamayı reddetti. 
     Louis Michel'in yeni AB Komisyonu üyeliğine atanması üzerine Dışişleri Bakanı olan Flaman Liberal Parti VLD eski başkanı De Gucht, partisinin kendisine temin ettiği ve kirasını ödediği lüks makam arabasının masraflarını bakanlığa aktarmak istedi. 
     De Gucht, 8 silindirli ve 380 beygir gücündeki taşıtın kendisine ''makam arabası'' olarak verilmesi talebini VLD üyesi Başbakan Guy Verhofstat'a resmen iletti. Verhofstat, buna onay vermeden önce Maliye Bakanlığı'nın görüşünü istedi. 
     Bakanlık, motor gücünü yüksek bulduğu taşıtın kira ve masraflarının devlet tarafından ödenmesini reddetti ve Başbakan Verhofstadt'ın makam arabasının 160 beygir gücünde olduğunu hatırlattı. 
     Belçika'da bakanlar, makam arabalarını genelde özel taşıt olarak, bizzat kullanıyor ve şoförlerini çoğunlukla devre dışı bırakıyorlar. 
     Dışişleri Bakanı Karel De Gucht'a lüks arabasından vazgeçmesi veya masraflarını bizzat ödemesi gerektiği bildirildi. 
     
</TEXT>
</DOC>
