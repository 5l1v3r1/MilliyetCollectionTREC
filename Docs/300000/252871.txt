<DOC>
<DOCNO> 252871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur16.html </URL>
<DATE> 2004/07/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul... Aksaray'daki gösteri girişimine polis müdahale etti... 
</HEADLINE>
<TEXT>

     İstanbul'da yapılmak istenen basın açıklaması sırasında slogan atılması ve bazı kişilerin elinde molotofkokteyli bulunması üzerine polis, gruba müdahale ederek 14 kişiyi gözaltına aldı. 
     Aksaray'daki Özgür Toplum Partisi İstanbul İl Başkanlığı'nın önünde toplanan yaklaşık 40 kişilik grup tarafından, idama mahkum edilen terör örgütü PKK'nın elebaşı Abdullah Öcalan'ın salıverilmesi taleplerinin yer aldığı basın açıklaması yapılmak istendi. 
     Bu sırada gruptakilerden bazılarının slogan atması ve ellerinde molotofkokteyli olduğunun görülmesi üzerine emniyet yetkililerince, ''dağılmaları'' yolunda uyarıda bulunuldu. 
     Dağılmamakta direnen gruba ise emniyet güçleri müdahale etti. Biber gazı da kullanılan müdahaleyle birlikte göstericilerin bazıları ara sokaklara dağılarak kaçmaya başlarken, bir kısmı da Özgür Toplum Partisi İstanbul İl Başkanlığı binasına girdi. 
     Ara sokaklardaki kovalamaca sırasında bazı göstericiler, polislere molotofkokteyli attı. 
     Olaylar sırasında gözaltına alınan 14 kişi, İstanbul Emniyet Müdürlüğü'ne götürüldü. 
     Emniyet birimlerinin Aksaray'daki güvenlik önlemleri sürüyor. 
     
</TEXT>
</DOC>
