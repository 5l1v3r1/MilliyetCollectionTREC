<DOC>
<DOCNO> 256264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/yasam/yas07.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer futbol Çin icadıymış 
</HEADLINE>
<TEXT>


FIFA Başkanı Blatter, 'futbolun kökeni' üzerine yapılan tartışmalara noktayı koydu... 

DIŞ HABERLER SERVİSİ 

Çin'in başkenti Pekin'deki bir futbol fuarında konuşan FIFA'nın Dünya Futbol Federasyonları Birliği Başkanı Sepp Blatter, "FIFA, Çin Futbol Federasyonu ile futbolun Shandong bölgesindeki Zibo'da doğduğu konusunda aynı fikirde" dedi. Spor tarihçileri ve arkeologların da katıldığı fuarda futbolun, ilk kez antik Qi Krallığı'nın bir parçası olan Zibo'da 2 bin 300 yıl önce oynandığı görüşü defalarca dile getirildi. 

Kaynağı, 'cuju' 
Birçok ülke, futbolun kendi topraklarında bulunduğunu öne sürse de tarihçiler, futbolun gerçek kaynağının antik Çin'de oynanan 'cuju' isimli bir oyun olduğunu söylüyor. 'Cuju'da da futbolda olduğu gibi sayı kazanmak için bir tür topun peşinde koşturuluyor. 'Cuju' kelimesini oluşturan hecelerden 'cu' tekmelemek anlamına gelirken 'ju' da oyunun oynandığı tüylü topa verilen isim. 'Cuju' Çin'de savaş dönemlerinde popülerlik kazanarak, askerler sayesinde yaygınlaştı. Çağdaş futbolun başlangıcıysa İngiltere'de dünyanın ilk futbol federasyonunun kurulduğu 1863 yılı olarak kabul ediliyor. 


</TEXT>
</DOC>
