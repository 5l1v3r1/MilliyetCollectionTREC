<DOC>
<DOCNO> 271890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/siyaset/siy02.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı'ndan Başbakanlığa dava 
</HEADLINE>
<TEXT>


Prof. Erdoğan Teziç, eski YÖK Başkanı'nın boşalttığı konut kendisine tahsis edilmeyince, Başbakanlık aleyhine Danıştay'da dava açtı 

Bahar Atakan - Ankara 


Yükseköğretim Kurulu YÖK Başkanı Prof. Dr. Erdoğan Teziç, kendisine konut tahsisi yapmayan Başbakanlık aleyhine Danıştay'da dava açtı. Teziç, Prof. Dr. Kemal Gürüz'ün görev süresinin sona ermesi dolayısıyla boşalan YÖK Başkanlığı'na 8 Aralık 2003'te atandı. Göreve atandığı ilk günlerde otelde ikamet eden Teziç, Başbakanlık kontenjanından YÖK Başkanlığı'na tahsis edilen Devlet Mahallesi'ndeki lojmanını Gürüz'ün boşaltmasıyla, bu konutta oturmak için girişimlerde bulundu. Ancak istek yazısına, "şahsa tahsis edildi'' denilerek Başbakanlık'tan ret yanıtı geldi. 

Yönetmelik çok açık 
Bunun üzerine YÖK Başkanlığı, 11 Ağustos'ta Danıştay 8. Dairesi'ne başvurarak, Başbakanlığın talebin reddine dair işleminin iptali ve yürütmenin durdurulması talebiyle dava açtı. Davanın dayanağı olarak da Kamu Konutları Yönetmeliği gösterildi. Yönetmeliğe göre, YÖK Başkanlığı, konut tahsis edilecek temsil özelliği olan makam ve rütbelerden biri olarak kabul ediliyor. Ayrıca tahsis için, bu göreve seçilme veya atanmanın yeterli olduğu belirtiliyor. 
1992'de Mehmet Sağlam'ın YÖK Başkanlığı ile başlayan konut tahsisinin kendisine uygulanmamasına tepki gösteren Teziç de şunları söyledi 
"Yönetmelik maddeleri çok açık. Yönetmelikte YÖK'ün yeri var, YÖK ismen geçiyor. Onun için tahsis işlemine dahi gerek yok. Ama ben her şeye rağmen yine de bekledim. Başbakanlık'tan beklediğim tahsis yazısı gelmedi. Ben yazı yazdım, tersine cevap geldi. Hiçbir gerekçe göstermediler." 


</TEXT>
</DOC>
