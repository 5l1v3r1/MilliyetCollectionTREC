<DOC>
<DOCNO> 274356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur25.html </URL>
<DATE> 2004/09/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Suç örgütü operasyonu .. Ilıca Belde Belediye Başkanı da tutuklandı 
</HEADLINE>
<TEXT>

     Kahramanmaraş'ta gerçekleştirilen operasyonda, çıkar amaçlı örgüt kurarak menfaat temin eden, adama yaralama ve adam öldürmeye tam teşebbüs suçlarına karışan ve aralarında Ilıca Belde Belediye Başkanı Aslan Kaçmaz'ın da bulunduğu 8 kişi tutuklandı. 
     Emniyet Müdürü Yılmaz Orhan, yaptığı açıklamada, suç örgütünü 4 yıldan bu yana takip ettiklerini, tespit edilen bu kişilerin son olarak devlet ihalelerine girmemeleri için 2 kişinin silahla vurulması olayına karıştığını belirlediklerini kaydetti. 
     Kahramanmaraş'ta büyük bir rahatsızlık yaratan çetenin tamamen çökertildiğini ve delillerden sanıklara ulaşarak, olayları ortaya çıkardıklarını ifade eden Orhan, şöyle konuştu 
     ''İlimizde ortaya çıkarılan çıkar amaçlı suç örgütüyle ilgili Ilıca Belediye Başkanı Aslan Atilla Kaçmaz, Fahri Şimşek, Kadir Çınarlıdere, Mustafa Şimşek, Mehmet Kahveci, Kemal Akbulut, Mesut Topaloğlu ile Ahmet Kahveci birimlerimizce gözaltına alındı.'' Şebekeyle bağlantısı olduğunu belirledikleri Hakan A, Ramazan U. ve İbrahim U'yu arama çalışmalarının sürdüğünü kaydeden Orhan, yapılan operasyonlarda 5 tabanca, 6 şarjör, 38 fişek, bir otomobil, ihale dosyaları hazırlanmasında gerekli şirket evrakı ve kaşeler ele geçirildiğini söyledi. 
     Orhan, yakalanan kişiler arasında bulunan Kadir Çınarlıdere'nin, çıkar amaçlı örgütün tetikçisi olduğunu, bu kişinin Faruk Bilgili ile İsa Yalçın'ın tabancayla vurulması olayına karıştığının belirlendiğini ifade etti. 
     Emniyet Müdürlüğü'ndeki işlemlerinin ardından adliyeye sevk edilen AK Partili belediye başkanı Aslan Atilla Kaçmaz, Fahri Şimşek, Kadir Çınarlıdere, Mustafa Şimşek, Mehmet Kahveci, Kemal Akbulut, Mesut Topaloğlu ve Ahmet Kahveci, ''Çıkar amaçlı silahlı suç örgütü kurmak'', ''Liderliğini yapmak, üyesi olmak'', ''Ölümle tehdit'', ''Halkı cebir ve şiddet kullanmak suretiyle yıldırmak, korkutmak ve sindirmek'', ''İhaleye fesat karıştırmak'', ''İhale öncesi anlaşarak devleti zarara uğratmak'', ''Tabanca ile adam yaralama'', ''Adam öldürmeye tam teşebbüs'' suçlarından tutuklanarak cezaevine konuldu. 
     Mahkeme, halen firarda olan Hakan A, Ramazan U, ve İbrahim U, hakkında ise gıyabi tevkif kararı verdi. 
     
</TEXT>
</DOC>
