<DOC>
<DOCNO> 273594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun19.html </URL>
<DATE> 2004/09/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kardinal Ratzinger Türkiye'yi AB'ye kabul etmek hata olur 
</HEADLINE>
<TEXT>

     Vatikan'ın en önemli kurumlarından Dinsel Öğretiler Kurulu Başkanı Kardinal Joseph Ratzinger, AB'nin temellerinin Hıristiyanlığa dayandığını savunarak, ''Türkiye'yi AB'ye kabul etmek hata olur'' iddiasında bulundu. 
     Ratzinger, İtalya'nın Lazio bölgesinde yaptığı konuşmada, Avrupa'ya Türkiye'nin de dahil edilmesinin ''vahim bir hata'' olacağını öne sürdü. 
     Kardinal Ratzinger, ''Türkiye'nin tarihi ve kültürel bağlamda, öteden beri AB karşısında bir başka kıtanın temsilcisi olduğu''nu da savunarak, şu iddialarda bulundu 
     ''Türkiye'nin Avrupa ile Arap dünyası arasında bir köprü vazifesi görmesi daha uygundur. Kemal Atatürk her ne kadar laik bir Türkiye kurmuş olsa da, bu ülkenin yine de İslami bir temeli vardır. Dolayısıyla Türkiye Avrupa'dan farklı bir ülkedir. Zira Avrupa, her ne kadar bugünkü siyasiler haksız biçimde yadsıma eğiliminde olsalar da Hıristiyanlık temeline sahip laik devletler bütünüdür.'' Corriere della Sera gazetesi, Ratzinger'in değerlendirmelerine yer verdiği haberinde, Vatikan'ın Türkiye konusunda resmi bir tavırdan kaçındığını da vurguladı. Haberde, Ratzinger'in yanı sıra İtalya Piskoposlar Meclisi Başkanı Kardinal Ruini'nin geçmişte Türkiye'nin AB üyeliğine karşı çıkan yaklaşımları ''şahsi görüş'' olarak nitelendi. 
     Gazete, Vatikan'daki kilit isimlerden Jean-Louis Tauran'ın da Türkiye'nin yerine Moldavya ve Ukrayna gibi ülkelere AB'ye girişte öncelik tanınması görüşünde olduğu hatırlatıldı. Haberde, Türkiye'deki Katoliklerinse ''dinsel ve bireysel özgürlüklerini garanti altına alabilmek umuduyla'' Ankara'nın AB'ye kabul edilmesinden yana olduklarını belirtildi. 
     
</TEXT>
</DOC>
