<DOC>
<DOCNO> 279784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo19.html </URL>
<DATE> 2004/10/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çalımbay Devre arasında 3-4 iyi oyuncu almamız gerek... 
</HEADLINE>
<TEXT>

     Çaykur Rizespor Teknik Direktörü Rıza Çalımbay, devre arasında 3-4 iyi oyuncu almaları gerektiğini söyledi. 
     Çalımbay, yaptığı açıklamada, Birinci Süper Futbol Ligi'nin devre arasına kadar iyi performans sergileyemeyen yabancı oyuncuları göndermeyi düşündüklerini belirtti. 
     Zdravkov ve Bashir'in dışındaki yabancı oyunculardan yararlanamadıklarını ifade eden Çalımbay, ''Ahmed Salah yeni geldi. İbrahim Ba geldiğinde de hazır değildi. Salah'ı Gençlerbirliği kadrosuna almam dahi çok zor. Devre arasına kadar böyle devam ederek devre arasında yöneticilerle görüşüp 3-4 iyi oyuncu almamız gerek. Bu yabancılar iyi duruma gelirlerse 1-2 oyuncuyla transferi kapatırız'' dedi. 
     İstedikleri transferleri yapamadıklarını kaydeden Çalımbay, ''Bunun maddi boyutu fazla. Ancak Rize'nin konumundan dolayı gelmeyenler oldu. Burada ne yönetimin ne de bizlerin suçu var. Biz elimizden geleni yaptık. Bazı şeyler maddiyatı aşıyor'' diye konuştu. 
     Çalımbay, Çaykur Rizespor'un iyi bir duruma gelmesi için yönetimin fedakarlık yapması gerektiğini de belirterek,''Biraz paraya kıyıp kaliteli oyuncu almalıyız'' dedi. 
     Öte yandan, yardımcı antrenör Bülent Albayrak ile tartışan malzemeci Ali İpek'in görevine son verildiği bildirildi. 
     
</TEXT>
</DOC>
