<DOC>
<DOCNO> 275213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/spo15.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şenoğlu finalde 

İNGİLTERE'DE yapılan ITF Circuit Tenis Turnuvası'nda çiftlerde mücadele veren İpek Şenoğlu finale kaldı. Partneri Hollandalı Anousjka van Exel ile birlikte İngiliz Daniella Brown - Elizabeth Thomas çiftini 6-2, 6-3'lük setlerle 2-0 yenen Şenoğlu yarı finali aştı. 

Yüzmede rekor 

AVUSTRALYALI yüzücü Jade Edmistone, bayanlar 50 metre kurbağalamada kısa kulvar Dünya rekoru kırdı. Avustralya Şampiyonası'nda 22 yaşındaki Edmistone, 29.90'lık derecesiyle, İsveçli Igelstrom'a ait rekoru altı salise geliştirdi. 

Zafer Kenya'nın 

BERLİN Maratonu'nda Kenyalı atletlerin üstünlüğü devam etti. Felix Limo, 2 06.49'luk dereceyle, Kenyalılar'ın son beş yılda damga vurduğu yarıştaki geleneği altıncı yılda da sürdürdü. Bayanlarda ise ilk sırayı 2 19.41'lik derecesiyle Japon Yoko Shibui aldı. 

Cantay 32. oldu 

ATİNA'DA Paralimpik Oyunları'nda yarışan son sporcumuz olan Ömer Cantay, dün koşulan tekerlekli sandalye maratonda 32. sırayı aldı. 46 sporcunun katıldığı yarışmayı Cantay, 2 saat 06 dakikada tamamladı. 

Teftiş Sürüyor 

ULUSLARARASI Basketbol Federasyonları Birliği FIBA Adaylık Teftiş Komitesi, 2010 Dünya Erkekler Basketbol Şampiyonası'na ev sahipliği için aday olan Türkiye'deki incelemelerini İstanbul'da sürdürdü. Abdi İpekçi Salonu'nda incelemeler sonrası FIBA Başkan Yardımcısı Bob Elphinston, ciddi ve titiz çalışmalar yapıldığına tanık olduklarını söyledi. 

'Türkiye sporda zaten Avrupalı' 

AVRUPA Fair Play Birliği, TMOK başkan yardımcıları Erdoğan Arıpınar ve Türkay Peker'e altın madalya verdi. Köln Spor Üniversitesi Başkanı Prof. Dr. Manfred Lammer, Türkiye'nin sporda 10 yıldan bu yana Avrupalı olduğunu ifade etti, "Avrupa Birliği AB hala ne bekliyor" dedi. 

Galata'da izdiham 

TIME Elektronik Q Q saatleri sponsorluğunda Yeni Galata Köprüsü Esnafları Derneği tarafından düzenlenen 1. Galata Köprüsü Halk Koşusu büyük ilgi çekti. Erkeklerde Abdul Ceylan, bayanlarda da Duygu Okçu birinciliği kazandı. Sponsor firma yarışmacılara iki bin saat dağıttı. 


</TEXT>
</DOC>
