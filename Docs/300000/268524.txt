<DOC>
<DOCNO> 268524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur15.html </URL>
<DATE> 2004/09/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kolonya içirip muska yazıyordu Lise diplomalı sahte psikiyatrist 
</HEADLINE>
<TEXT>

     Ufuk BALKİS ANTALYA, DHA 
ANTALYA'da kendisini doktor olarak tanıtan ve tedavi için hastalarına kolonya içirip, muska yazan lise mezunu 58 yaşındaki İbrahim Bayaklı, yanında çalışan yardımcısının ihbarıyla yakalandı. 
     Isparta'nın Yalvaç İlçesi'nden Antalya'ya gelen 58 yaşındaki İbrahim Bayakı, kendisini psikiyatrist olarak tanıttığı emlakçı Arif Ertan'ı kandırarak ev kiraladı. Ertan'a "Ben çok ünlü bir doktorum bir sürü ünlü müşterim var. Aylık 2000 dolar para kazanıyorum'' diyen lise mezunu sahte doktor, daha sonra Meltem Mahallesi Palmiye Apartmanı'nda bir muayenehane açtı. Yaklaşık 3 ay boyunca apartmanın girişine astığı Psikiyatrist İbrahim Bayakı' tabelasıyla çalışmalarını sürdüren Bayakı, yanında çalışan Arif Ertan'ın ifadesine göre bu süre içinde hastalara kolonya ve gül suyu içirip muskalarla tedavi etti. 
     Arif Ertan,yanında çalıştığı İbrahim Bayakı için, şunları söyledi 
     "Bana sürekli başka illerden gelen hastalarını garajdan almamı söylüyordu. İlk başlarda herşey normalmiş gibi göründü. Bir ay bu şekilde çalıştım. Hastalarını muayene ederken beni ilk başlarda odaya sokmuyordu. Durumdan şüphelenip, takip etmeye başladım. Gördüklerim karşısında dehşete düştüm. Psikiyatri hastası olan vatandaşlara kolonya ve gül suyu içirip Bana güvenin bunlar sizi iyileştirecektir' diyordu. İşyerine getirdiği muskaları hastaların atletine takıp Bunu sakın çıkarmayın. Etkisini göreceksiniz' diyordu. Defalarca tartıştık. Ben bu yaptığının yanlış olduğunu söyledim. Sonrasında bana Turizm Bakanı Erkan Mumcu ile sınıf arkadaşı olduğunu ve vakıf arazilerini çok ucuza mal edebileceğimizi söyledi. Ben de inandım. Bir miktar para verdim. Beni hem yanında çalıştırdı, hem de dolandırdı. Bir süre sonra ben de diplomasının olup olmadığını sordum. Bana Sen işine bak. Herşeye burnunu sokma' dedi. Ben de şüphelenerek polise suç duyurusunda bulundum.'' Arif Ertan'ın şikayeti üzerine muayenehaneye baskın düzenleyen Antalya Emniyet Müdürlüğü Yankesicilik ve Dolandırıcılık Şube Müdürlüğü ekipleri, kısa bir araştırmanın ardından İbrahim Bayakı'nın doktor değil, lise mezunu bir dolandırıcı olduğunu ortaya çıkardı. İşyerinde bir hastayla ilgilenirken suçüstü yakalanan Bayakı, polis tarafından gözaltına alındı. 
     Bayakı'nın işyeri ve evinde arama yapan ekipler, üzerlerinde Arapça yazılar bulunan çok sayıda muska, gülsuyu, kolonya ve kendi adına bastırdığı kartvizitleri ele geçirdi. Polis, sahte doktorun apartman binasına astığı tabelayı da sökerek, Asayiş Şube Müdürlüğü'ne götürdü. İfadesi alındıktan sonra adliyeye sevkedilen Bayakı, tutuklanarak cezaevine gönderildi. 
     
</TEXT>
</DOC>
