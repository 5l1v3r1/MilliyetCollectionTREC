<DOC>
<DOCNO> 283592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/dunya/adun.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
3 eyaletin seçimi 
</HEADLINE>
<TEXT>


Beyaz Saray'ın yeni sahibini, başta Ohio, Florida ve Pennsylvania olmak üzere durumun başa baş olduğu bir dizi eyaletteki büyük çekişmenin sonucu belirleyecek 

Yasemin Çongar - Washington 


ABD başkanlık seçimlerini, ülkenin 50 eyaleti ve başkent Washington'dan toplam 270 delege toplayarak 538 kişilik Seçiciler Kurulu'nda çoğunluğu sağlayan aday kazanacak. Ancak Başkan George W. Bush ile Demokrat rakibi Senatör John Kerry arasındaki yarışta çekişme, başta Ohio, Florida ve Pennsylvania olmak üzere bir dizi eyalette yoğunlaşıyor. 
Her 2 aday da, desteğini büyük ölçüde garanti saydıkları 40'tan fazla eyalette kampanya yapmayı bırakıp bütün güçleriyle Beyaz Saray'ın anahtarını elinde tutan bu birkaç eyalete asılıyorlar. 

'Gri' eyaletler 
ABD'nin doğu ve batı kıyısında geleneksel olarak Demokratlar'a oy veren ve bu nedenle "mavi" diye adlandırılan eyaletler var. Ülkenin güney ve orta kesimlerinde ise, "kırmızı" yani Cumhuriyetçi eyaletler ağırlıklı. 2 Kasım seçimleri öncesinde de siyasi haritanın renkleri fazla değişmedi, ancak "gri" eyaletler diye anılan ve delegelerini Bush'a mı, Kerry'ye mi vereceği h l netleşmeyen yerlerdeki rekabet, önceki seçimlere kıyasla çok daha çetin. Bu çekişmeli yerler arasında, Ohio, Pennsylvania ve Florida'nın yanı sıra Iowa, Wisconsin, New Mexico, Colorado, Minnesota ve Michigan da var. 

Usulsüzlük iddiası 
Anketler, 20 delegesi olan Ohio ile 21 delegeli Pennsylvania'da Kerry'yi, 27 delegesi olan Florida'da ise Bush'u yüzde 1 ila 3 oranında önde gösteriyor. Bu 3 eyaletten 2'sini kazanacak adayın başkanlığı garantileyeceği tahmini yapılıyor. Bu durum, özellikle Ohio'da usulsüzlük iddialarını ön plana çıkardı. Eyalet yetkilileri, bazı bölgelerde kayıtlı seçmen sayısının seçmen yaşındaki nüfusun üstüne çıktığını savunuyor. 2 Kasım'da Bush ve Kerry'nin delege toplamlarının ve Ohio'daki oy oranlarının birbirine çok yakın olması halinde, yeniden sayımın ve usulsüzlük davalarının gündeme geleceğine kesin gözüyle bakılıyor. 

Yeğenleri, Bush'a karşı site açtı 

DIŞ HABERLER SERVİSİ 

ABD Başkanı George W. Bush'un baba tarafından olan Demokrat yeğenleri, seçimler öncesinde Bush karşıtı bir internet sitesi kurdular. Başkan Bush'un dedesi Prescott Bush'un kız kardeşi Mary Bush House'un 7 torunu, "www.bushrelativesforkerry.com" adlı sitelerini ziyaret edenlere, "Lütfen yeğenimize oy vermeyin" çağrısında bulunarak, seçimlerde Demokrat aday John Kerry'ye destek vermelerini söylüyorlar. 

Kerry için oy istedi 

Yaklaşık 1.5 ay önce geçirdiği kalp ameliyatının ardından Demokratik Parti'nin seçim kampanyasına geri dönen eski ABD Başkanı Bill Clinton, Demokrat başkan adayı John Kerry'yle birlikte Philadelphia'daki parti mitingine katılan kalabalığı selamlıyor. 


</TEXT>
</DOC>
