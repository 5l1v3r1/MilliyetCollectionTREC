<DOC>
<DOCNO> 270277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/spo01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek pençeli Kartal 
</HEADLINE>
<TEXT>


Del Bosque, Sakaryaspor maçı için taktik değişikliğe gitmeye hazırlanıyor. İspanyol çalıştırıcı, Carew'e tek forvet olarak görev vermeyi planlıyor 

ORHAN YILDIRIM 


Beşli orta saha 
BEŞİKTAŞ, Sakaryaspor maçında üç puan hasretine son vermenin hesaplarını yaparken, Teknik Direktör Vicente del Bosque'nin, her antrenmanda farklı bir taktik üstünde durması dikkat çekiyor. İspanyol çalıştırıcının, idmanlarda 4 - 5 - 1 sistemini denediği bildirildi. Bosque'nin, Carew'i tek forvet olarak oynatmayı düşündüğü, Pancu ve Sergen'i daha çok orta alana yakın oynatmayı planladığı öğrenildi. 

İnönü heyecanı 
DEL Bosque, Galatasaray maçıyla birlikte İnönü Stadı'na dönecek olmanın sabırsızlığını yaşadıklarını söyledi. Kulübün resmi internet sitesinde açıklamalarda bulunan Siyah - Beyazlı ekibin hocası, "Bizim için bu dönüşün çok anlamlı ve zevkli olacağını düşünüyorum. Amacımız, İnönü Stadımıza iyi bir dönüş yaparak, hem seyircimizi hem de taraftarımızı sevindirecek sonuçları almaya başlamak" dedi. 

Beşiktaş'a Karagümrük morali 3-0 

BEŞİKTAŞ, Sakaryaspor maçı hazırlıklarını aralıksız sürdürüyor. Ümraniye'de dün sabah 1.5 saat süren bir çalışma yapan Siyah - Beyazlılar, akşam da İnönü Stadı'nda karşı karşıya geldikleri 2. Lig A Kategorisi ekiplerinden Karagümrük Kyoto'yu hazırlık maçında 3 - 0 yendiler. 
MAÇIN gollerini Veysel ile Juanfran 2 kaydetti. 22. dakikada Sergen, bir penaltı atışını değerlendiremedi. Mısır Milli Takımı'ndan dönen Ahmed Hassan da maçta görev aldı. Bu arada sakatlığı nedeniyle oynayamayan Berkant'ın çekilen MR'ında herhangi bir soruna rastlanmadı. 

'Haksızlık yapılıyor' 

Mustafa'nın isyanı 
BEŞİKTAŞ defansının tecrübeli ismi Mustafa Doğan, eleştirilere anlam veremediğini söyledi. Mustafa, "Benim ismim gündeme geldiğinden itibaren hiç anlayamadığım bir eleştiri yağmuruna tutuldum. Ben tanınmamış bir futbolcu, bilinmeyen biri değilim, amatör bir takımdan gelmiyorum, milli bir futbolcuyum. Eleştiriler yapılırken bana çok haksızlık yapıldığını düşünüyorum" dedi. 

Kasıt arıyor 
FENERBAHÇE'DE yedi sene banko oynadığını ve 11 değişik hoca ile çalıştığını kaydeden Siyah - Beyazlı oyuncu, "Bazı eleştirilerin kasıtlı olarak yapıldığını düşünüyorum" ifadesini kullandı. Mustafa Doğan, "Bazıları diyor ki eski Fenerliler geldi, Galatasaraylılar geldi. İmza atan her futbolcu Beşiktaşlı'dır. Bu çağda bunların konuşulması mantıklı değil" yorumunu yaptı. 

Açılış renklenecek 

BEŞİKTAŞ'IN eski futbolcusu Pascal Nouma, İnönü Stadı'nın açılış maçı olan 19 Eylül'deki Galatasaray derbisinde taraftarlarla hasret giderecek. Fransız yıldız, menacer futbolcu Tayfur Havutçu ve daha önce transferinde büyük rol oynadığı için "babam" dediği Futbol Şube Sorumlusu Kıvanç Oktay'ı arayarak, derbide mutlaka tribünde olacağını bildirdi. Nouma'ya 21 numaralı forması hediye edileceği, ayrıca kendisiyle ürün tanıtımı ve reklam çekimleri konusuda da görüşme yapılacağı bildirildi. 


</TEXT>
</DOC>
