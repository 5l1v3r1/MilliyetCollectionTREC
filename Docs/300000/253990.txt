<DOC>
<DOCNO> 253990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun03.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz manzaralı kına gecesi 
</HEADLINE>
<TEXT>


Esra Erdoğan'ın kına gecesi, Vaniköy'de Boğaz manzaralı köşkte yapıldı. Kına gecesinde Tarkan ve Sezen Aksu'nun şarkıları çalındı 

ASLI ÖKTENER TAHSİN AKSU İstanbul 

Başbakan Recep Tayyip Erdoğan'ın kızı Esra Erdoğan'ın kına gecesi Vaniköy'deki Ayşe-Mustafa Topbaş çiftine ait Boğaz manzaralı köşkte dün akşam yapıldı. 
Kuleli Yamaçlı Sokak'taki köşke davetliler akşam saatlerinden itibaren gelmeye başladı. 18.20 sıralarında Devlet Bakanı Güldal Akşit resmi plakalı otomobiliyle, damat Berat Albayrak ve babası gazeteci Sadık Albayrak Mercedes marka otomobille Köşk'e geldi. 

Basına kapalıydı 
Erdoğan'ın eşi Emine Erdoğan 18.40 sıralarında köşke girerken, hemen ardından Dışişleri Bakanı Abdullah Gül'ün eşi Hayrünnisa Gül davete katıldı. Ankara'dan uçakla gelen Başbakan Erdoğan da 19.15 sıralarında köşke geçti. 
Basına kapalı olarak yapılan kına gecesine Milli Eğitim Bakanı Hüseyin Çelik'in eşi Sema Çelik, Büyükşehir Belediye Başkanı Kadir Topbaş'ın eşi Özleyiş Topbaş, İstanbul Valisi Muammer Güler'in eşi Neval Güler, İl Milli Eğitim Müdürü Ömer Balıbey'in eşi Handan Balıbey, Emniyet Müdürü Celalettin Cerrah'ın eşi Hülya Cerrah'ın yanı sıra çok sayıda davetli katıldı. 

Döner ikram edildi 
Kına gecesi başlamadan önce köşke, bir otomobil dolusu meyve, sebze ve temizlik malzemesi getirildi. Misafirlere ikram için hazırlanan büyük döner köşkün kapısından alındı. 
Kına gecesinde "Altın Kızlar" isimli bir grup, Türk Sanat Müziği'nden parçalar seslendirdi. Karadeniz yöresine ait türkülerin yanı sıra Tarkan'ın "Dudu" ve "Yak bütün fotoğrafları" isimli şarkısı, Candan Erçetin'in "Çapkın", Athena'nın "12 Dev Adam" isimli parçaları ile Sezen Aksu'nun şarkıları kasetten dinletildi. 


</TEXT>
</DOC>
