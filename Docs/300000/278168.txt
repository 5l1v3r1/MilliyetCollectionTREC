<DOC>
<DOCNO> 278168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur40.html </URL>
<DATE> 2004/10/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İnsani yardım taşıyan Türk şoförlere saldırı .. 
</HEADLINE>
<TEXT>

     Kilis Öncüpınar Sınır Kapısı'ndan Türkiye'ye giriş yapan 9 Türk TIR şoförü, Irak'a insani yardım malzemesi taşırken silahlı saldırıya uğradı. 
     Halil Mazlum, Cengizhan Erensoy, Ziya Akar, Hüseyin Köse, Fatih Alim, Musa Kara, Mustafa Kaya, Halil Mazlum ve Abidin Gül, Irak'a insani yardım malzemesi taşıdıklarını, ancak 'insanlık dışı bir uygulamayla karşılaştıklarını'', Irak'ın kuzey kesiminde Peşmergelerin otomatik silahlı saldırısına uğradıklarını söylediler. 
     Şoförlerden Cengizhan Erensoy, TIR'larını adeta kaçırarak Suriye'ye sığındıklarını ve Türkiye'ye sağ salim geçmeyi başardıklarını belirterek, ''Musul'un Telafer kenti yakınlarında seyrettiğimiz sırada hiçbir ikaz ve diyaloga girmeden silahlı saldırıya uğradık. Canımızı zor kurtardık'' dedi. 
     Peşmergelerin Türk plakalı TIR ve kamyon görmek istemediğini, Irak ve Suriye'ye ait TIR ve kamyonların geçişine izin verdiğini savunan Erensoy, şöyle konuştu 
     ''Bizler ABD'ye ait malzeme taşımıyoruz. Özel bir firmaya ait gıda malzemesi, ihtiyaç malzemesi ve ilaç taşıyoruz. Yani, yükümüz tamamen insanı amaçlı bir yük. Oradaki aç, sefil, perişan insanlara gıda ve ilaç taşıyoruz. Peşmergelerin yargısız infazıyla sadece Türkiye plakası taşıdığımızdan kurşun yağmuruna tutulduk. Araçlarımızın camları kırıldı, kaportaları kurşun nedeniyle hasar gördü. Can kaybımız olmadığı için Allah'a binlerce kez şükrediyoruz. Devletin bir an önce bu durumu düzeltmesi gerekiyor. Irak'ta can ve mal güvenliği yok.'' 
     
</TEXT>
</DOC>
