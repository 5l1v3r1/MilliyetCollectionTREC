<DOC>
<DOCNO> 288437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas06.html </URL>
<DATE> 2004/11/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Sahil Güvenlik" güzelleri geri dönüyor... 
</HEADLINE>
<TEXT>

     1990'lı yıllarda ilgiyle izlenen ve Pamela Anderson, Carmen Electra, Yasmine Bleeth gibi isimleri birer gençlik idolüne dönüştüren ''Sahil Güvenlik-Baywatch'' beyazperdeye aktarılıyor. 
     Internetteki ''variety'' sitesinin haberine göre, son günlerde ''Dallas'', ''Miami Vice'', ''A Takımı'', ''Kara Şimşek'' gibi beyazperdeye uyarlanmaya hazırlanan diziler kervanına ''Sahil Güvenlik'' de katılacak. 
     Türkiye'nin de yer aldığı pekçok ülkede televizyon ekranlarında gösterilen ve ABD'de tam 12 sezon boyunca izleyiciyle buluşan dizinin film haklarını Dreamworks şirketi satın aldı. 
     
     YENİ GÜZELLER ARANIYOR... 
     Pamela Anderson, Carmen Electra, Gina Lee Nolin, Yasmine Bleeth gibi pekçok güzeli üne kavuşturan dizinin yaratıcıları Michael Berk, Doug Schwartz ve Greg Bonann da yapımcı kadrosunda bulunacak. 
     Dizideki eski şöhretler David Hasselhoff, Pamela Anderson ve Carmen Electra'nın filmde yer alıp almayacağı henüz kesinlik kazanmadı. 
     Bununla birlikte yapımcılar California sahillerinde ellerinde can simidi ve üzerlerinde kırmızı mayolarıyla koşturacak yeni güzeller aramak için kolları sıvadı. 
     Filmin çekimlerine 2006 yılında başlanması planlanıyor. 
     
</TEXT>
</DOC>
