<DOC>
<DOCNO> 280359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko34.html </URL>
<DATE> 2004/10/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Opel'in Bochum tesisinde işçiler işi bırakma eylemi yaptılar... 
</HEADLINE>
<TEXT>

     Opel otomobil şirketinde planlanan işten çıkarmaları protesto etmek amacıyla Almanya'nın Bochum kentindeki Opel tesisinde işçiler iş bırakma eylemi yaptılar. 
     Tesis alanında gösteri yapan yaklaşık 3 bin 500 işçi, Opel'in bağlı olduğu General Motors GM şirketinin Bochum tesisinden 4 bin kişiyi işten çıkartma planını protesto etti. 
     İşçilerin bir sözcüsü, işten çıkartma planlarından vazgeçilmediği ve tesisin 2010 yılından sonra da kapatılmayacağı konusunda güvence verilmediği sürece üretime başlamayacaklarını bildirdi. 
     Sözcü, Bochum'daki Opel işletmesinde gelecek hafta iş bırakma eylemlerinin ne şekilde sürdürüleceğinin yönetimin tutumuna bağlı olduğunu kaydetti. 
     İşten çıkarma planlarından vazgeçileceğine inandığını ifade eden sözcü, eylemlerinden dolayı her gün 1200 aracın üretilmediğini, bunun da şirkete her gün yaklaşık 30 milyon euro'ya mal olduğunu belirtti. 
     GM şirketi tarafından yapılan açıklamada, Avrupa'da gelecek 2 yıl içinde 12 bin kişinin işten çıkartılacağı, bu kişilerden 10 bininin, Opel şirketinin Rüsselsheim, Bochum, Eisenach ve Kaiserslautern kentlerindeki işletmelerden çıkartılacağı bildirilmişti. 
     
</TEXT>
</DOC>
