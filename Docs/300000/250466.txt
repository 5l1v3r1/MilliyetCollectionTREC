<DOC>
<DOCNO> 250466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun10.html </URL>
<DATE> 2004/06/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Musul'da arka arkaya patlamalar 69 ölü, 276 yaralı 
</HEADLINE>
<TEXT>

     Irak'ın kuzeyindeki Musul kentinde bu sabah meydana gelen patlamalarda 69 kişi hayatını kaybederken 276 kişi yaralandı. Kentte, yarın sabaha kadar sokağa çıkma yasağı ilan edildi. 
     Bu sabah birçok kentte düzenlenen eşzamanlı saldırı ve çatışmaların bilançosu ise çok ağır oldu Toplam 66 kişi öldü, 256 kişi yaralandı. 
     Irak'ın çeşitli yerlerinde bugün düzenlenen saldırıların sorumluluğunu, El Kaide liderlerinden Ebu Musab Ezzerkavi'nin grubu üstlendi. 
     
     PEŞPEŞE PATLAMALAR 

     Birinci patlamanın ardından, şiddetli bir patlama daha meydana geldi. İkinci patlamanın, kent merkezinde meydana geldiği kaydedildi. 
     İkinci patlamanın hemen sonrasında ise bir karakolda yine patlama meydana geldi. 
     Irak polisi, bomba yüklü bir aracın infilak ettiğini söyledi. 
     Musul kentinde dördüncü patlama daha oldu. 
     Güvenlik yettkilileri, bomba yüklü bir aracın karakol önünde infilak ettiğini, patlamada ölen ve yaralananlar olduğunu bildirdiler. 
     Dördüncü patlamanın etkisi sürerken beşinci bir patlamayla Musul bir kez daha sarsıldı. 
     Güvenlik yetkilileri, Musul kentinde bugün peş peşe meydana gelen patlamalarda ölen ve yaralananlar olduğunu bildiriyor. 
     Amerikan ordu sözcülüğü, saldırılarda 1 Amerikan askerinin öldüğünü, 3 Amerikan askeriyle 5 Irak polisinin yaralandığını kaydetti. 
     Görgü tanıkları, kentin bazı yerlerinde polisle milisler arasında çatışma çıktığını bildirdiler. 
     Ramadi'de 3 polis karakoluna intihar saldırısı 
     Irak'ın batısındaki Ramadi'de sabahın erken saatlerinde, iki polis karakolu ile bir hükümet binasına eşzamanlı 3 saldırı düzenlendi. 
     Polis ve hastane yetkilileri, bombaatar tüfeklerle düzenlenen saldırılarda 7 kişinin öldüğünü, 13 kişinin yaralandığını söylediler. 
     Üsteğmen Ahmed Sami, El Katane polis karakolunda bulunduğu sırada büyük bir patlama olduğunu ve daha sonra karakolun saldırıya uğradığını farkettiklerini belirtti. Sami, karakolun patlamayla birlikte yerle bir olduğunu söyledi. 
     Aynı saatlerde, Faruk polis karakoluna yine bombaatar tüfeklerle ateş açıldığı bildirildi. Üçüncü saldırının ise kentteki hükümet binasına düzenlendiği, bina önündeki polis araçlarının zarar gördüğü belirtildi. Amerikan askerleri ile direnişçiler arasındaki çatışmalar devam ediyor. Ramadi'de halkın sokağa çıkamadığı belirtiliyor. 
     Bakuba'da 17 ölü 
     Başkent Bağdat'ın 55 kilometre kuzeydoğusundaki Bakuba da sabahın erken saatleriyle birlikte şiddet olaylarına sahne oldu. 
     Bakuba'daki 1. Piyade Tümeni sözcüsü Amerikalı Binbaşı Neal O'Brian, direnişçilerin, küçük çaplı silah ve bombaatar tüfeklerle Amerikan askerlerine ateş açtıklarını söyledi. Saldırıda 2'si Amerikalı 4 kişinin öldüğü belirtildi. 
     Irak polisi de, kentteki bir polis karakoluna saldırı düzenlendiğini ve 11 polis ile bir tutuklunun öldüğünü söyledi. Kentteki saldırganların, daha sonra ana cadde üzerinde bir kavşakta, içinde 3 polis memurunun bulunduğu bir araca ateş açtıkları kaydedildi. 
     Hastane kaynakları, kendilerine 17 ceset getirildiğini söylediler. 
     Bakuba'daki Irak polisi ile Amerikan ordusuna yönelik saldırıları, Ürdünlü Ebu Musab Ezzerkavi'nin El Kaide ile bağlantılı örgütü üstlendi. 
     Kentte dağıtılan bildirilerde, kent sakinlerinden direnişçilerin talimatlarına uymaları ve evlerinden çıkmamaları istenirken, ''Önümüzdeki günlerde, işgal güçlerine ve onlarla işbirliği yapanlara yönelik saldırılar olacak'' ifadesi yer aldı. 
     Bildirilerde, bu emirlere karşı gelenlerin öldürüleceği ve evlerinin yıkılacağı da kaydedildi. 
     Amerikan ordusunun, direnişçilerin, Irak polisi ve Amerikan kuvvetlerine yönelik kanlı saldırılarının ardından, Bakuba'ya hava akını başlattığı belirtildi. 
     Bağdat'ta da patlama 4 ölü 
     Bağdat'ın güneyinde meydana gelen patlamada, Irak ulusal muhafızlarına mensup 4 kişinin öldüğü bildirildi. 
     Yetkililer, bir Amerikan-Irak ortak kontrol noktasında bomba yüklü aracın infilak ettiğini, saldırıda en az 4 Iraklı güvenlik görevlisinin öldüğünü, 2 sivilin yaralandığını söyledi. 
     Hastane kaynakları ise patlamada 5 kişinin öldüğünü açıkladı. 
     Iraklı direnişçiler, bu sabah birçok kentte Irak polisi ve Amerikan askerlerine karşı saldırılar düzenledi. 
     Felluce'de ABD helikopteri düşürüldü 
     Bağdat'ın 60 kilometre batısındaki Felluce kenti de, silah ve patlama sesleriyle uyandı. 
     Görgü tanıkları, kentin doğusundan patlama sesleri geldiğini ve silahlı kişilerin sokaklarda koşuştuklarının görüldüğünü söylediler. 
     Amerikan ordusundan yapılan açıklamada, kent yakınlarında bir Amerikan helikopterinin düşürüldüğü bildirildi. 
     Cobra tipi helikopterin, Amerikan kuvvetleri ile direnişçiler arasındaki çatışmalar sırasında düşürüldüğü belirtildi. 
     Bu arada, görgü tanıkları, Amerikan deniz piyadeleriyle Iraklı direnişçiler arasındaki çatışmalar yüzünden kent sakinlerinin Felluce'yi terk etmeye başladığını söylediler. 

     
</TEXT>
</DOC>
