<DOC>
<DOCNO> 272882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun19.html </URL>
<DATE> 2004/09/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Papadopulos, Makarios'un yolunda... 13 maddede değişiklik isteği 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, Rum siyasi parti başkanlarının görüşlerini de aldıktan sonra, Annan planında yapılmasını istediği değişikliklerle ilgili 13 madde hazırladığı bildirildi. 
     Papadopulos, 13 maddeden oluşan değişiklik listesini, dün yapılan Ulusal Konsey toplantısında üyelere sundu. Rum basını konuyla ilgili haberlerinde, ''tarihin tekerrür ettiğine'' ve ''Zürih-Londra anlaşmalarında dönemin Kıbrıs Cumhurbaşkanı Makarios'un 13 maddeden oluşan değişiklik istediğine'' işaret ederek, ''Makarios'un 13 maddesinden sonra şimdi Annan planı hakkında Rum Ulusal Konseyi'nin 13 maddesine geçildiğini'' yazdı. 
     Politis gazetesinin haberine göre, 13 maddelik liste iki kategoriye ayrılıyor. İlk 4 başlık tüm partilerin üzerinde mutabık kaldığı başlıklar. Diğer 9 başlıksa partilerin Papadopulos'a sunduğu muhtelif öneriler. 
     Politis ve Alithia gazetelerine göre, Papadopulos'un Annan planında yapılmasını istediği değişiklik önerileri ana başlıklarla şöyle 
     ''1- Güvenlik-garantiler. Türk askerinin adada kalmasına son verilmesi ve adadan ayrılışta sürenin kısaltılması ortak görüştür. 
     2- Toprak iadesinin güvence altına alınması. Geri dönüşü güvence altına alma ve zamanı kısaltma ortak görüştür. 
     3- Toprağın iadesine ilişkin düzenleme. Takvimin kısaltılması ortak görüştür. 
     4- Türkiye kökenlilerin durumu Rumlara göre 'sömürgeciler' . Adada kalacak Türkiye kökenlilerin durumunun somutlaştırılması. Türkiye kökenlilerin ayrılmaları için teşvikler verilmesi ve ayrılacaklarının güvence altına alınması ortak görüştür. 
     5- Shengen Sözleşmesi'ni ilgilendiren konular. Shangen'in çözüme uyarlanması 
     6- Siyasi eşitlik konusu. 
     7- İdari düzeyde karar alma yöntemi. 
     8- Mali politika mekanizmasının belirlenmesi. Ortak para politikasının belirlenmesi. 
     9- Kıbrıs Türk devletinde yatırım güvencesi. Kıbrıslı Rumların, Kıbrıs Türk kurucu devletindeki yatırımlarının güvence altına alınması, 
     10- Merkez Bankası'nın çalışmasının güvence altına alınması. Merkez Bankası'nın çalışma yönteminin açıklığa kavuşturulması. 
     11- Özellikle tazminatları ilgilendiren ekonomik konular. Toprak. Kıbrıs Türk tarafı toprak ayarlaması isterse Karpaz bölgesi ve Apostol Varnavas'ın St. Barnabas Kıbrıs Rum tarafına bırakılmasının istenmesi, 
     12- İki toplumlu anlaşmazlıkların çözümlenmesi süreci. İki toplumlu sorunların çözümü için mekanizma kurulması. Yüksek Mahkeme'nin hem hukuki hem de siyasi anlaşmazlıkları çözmede yetkili olması. 
     13- Başkanlık Konseyi.'' 
     
     AÇIKLAMALAR 
     Rum basın haberlerine göre, liste Papadopulos'la AKEL partisinin ortak görüşünü oluşturuyor. Papadopulos'un, Ulusla Konsey toplantısında, yeni bir müzakere çerçevesinde ve Türk tarafı başka konuları gündeme getirirse toprak konusunun yeniden gündeme getirilmesini önerdiği belirtildi. 
     AKEL Genel Sekreteri ve Rum Meclis Başkanı Dimitris Hristofyas, dünkü Ulusal Konsey toplantısında, ''tüm siyasi partilerin Kıbrıs Türk partileri veya yabancı diplomatlarla temaslarında bu mantıkta 13 nokta hareket etmesi'' yönünde öneride bulundu. 
     DİSİ Başkanı Nikos Anastasiadis de, ''Ulusal Konsey bünyesinde, bu 13 maddeyle ilgilenecek bir komite oluşturulmasını, özellikle de Türkiye'ye müzakere tarihi verilip verilmeyeceğinin kararlaştırılacağı Aralık öncesinde Rum hükümeti tarafından girişim üstlenilmesi gerektiğini'' söyledi. 
     Kıbrıs'ta kapsamlı çözüm öngören ve BM Genel Sekreteri Kofi Annan tarafından taraflara sunulan Annan planı, 24 Nisanda Kıbrıs'ta Türk ve Rum tarafında eş zamanlı olarak halkın referandumuna sunulmuş, Türk tarafı plana yüzde 65 oranında ''evet'' derken, Rumlar yüzde 76 oranında ''hayır'' diyerek planı reddetmişti. 
     
</TEXT>
</DOC>
