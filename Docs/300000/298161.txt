<DOC>
<DOCNO> 298161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun13.html </URL>
<DATE> 2004/12/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şaron, Peres'i uyararak son teklifini yaptı Ya hükümet, ya seçim 
</HEADLINE>
<TEXT>

     Nursel Gürdilek AA 

İsrail'de aralık başından bu yana devam eden yeni hükümet kurma girişimleri, İşçi Partisi ile iktidardaki Likud arasındaki bakanlık pazarlıklarındaki anlaşmazlıklar nedeniyle tıkanma noktasına geldi. 
     Başbakan Ariel Şaron'a yakın kaynakların, iki gün içinde ulusal birlik hükümeti için bir anlaşmaya varılamaması halinde, Şaron'un ''erken seçim'' için düğmeye basma niyetinde olduğunu söyledikleri belirtiliyor. 
     Şaron'un koalisyonu, ortağı Şinui'nin aralık ayı başında 2005 yılı bütçesine olumsuz oy vermesi nedeniyle tümüyle dağılmıştı. 
     Ariel Şaron, ulusal birlik hükümeti kurmak amacıyla ana muhalefetteki İşçi Partisi ve aşırı dinci Birleşik Torah Yahudileri Partisi ile görüşmelere başlanması için, partisinden destek almıştı. 
     Bu desteğin ardından yapılan partiler arası görüşmelerde, Birleşik Torah Yahudileri ile uzlaşma sağlayan Likud Partisi, İşçi Partisi ile henüz anlaşamadı. 
     İşçi Partisi ile ilk uzlaşmazlık noktasını, emeklilerden yapılan kesintilerin kaldırılması talebi oluşturdu. Likud, bütçeye yaklaşık 360 milyon şekellik yük getirecek bu talebi, Maliye Bakanı Binyamin Netanyahu'nun uyguladığı ekonomik politikalarda değişikliğe gidilemeyeceği gerekçesiyle sıcak bakmadı. 
     Likud ile İşçi Partisi arasındaki bir diğer uzlaşmazlık konusunu da bakanlıkların paylaşımı oluşturdu. Başbakan Ariel Şaron'un, İşçi Partisi lideri Şimon Peres'e Başbakan Yardımcılığını üstlenmesini, ayrıca 6 bakanlık vermeyi önerdiği belirtiliyor. 
     İşçi Partisi ise Başbakan Yardımcısı Ehud Olmert'e bağlı İsrail Toprak Yönetimi ile İsrail Yayın Kurumu'nun başkanlığını da istiyor. 
     İsrail Radyosu, Başbakan Şaron'un, İşçi Partisi lideri Şimon Peres'i dün gece telefonla arayarak, son teklifini yaptığını duyurdu. Şaron'un Peres'e, ''Lider gibi davranalım. Sorumluluğu alıp bu uzlaşmazlıkları çözümleyelim. Cesaretin varsa seçmenlerine neden Toprak Yönetimi ve Yayın Kurumu için seçime gittiğini açıkla... Bu son teklifim. Kabul et ya da etme... Ya birlik hükümeti ya da seçim'' dediği belirtildi. 
     Şaron'un, İşçi Partisi'ne İçişleri, İletişim, Bayındırlık ve İskan, Altyapı ve Sosyal Güvenlik ile Çevre ya da Turizm bakanlıklarını önermesi, Likud içinde de tartışmalara neden oldu. Özellikle İçişleri Bakanlığı'nın İşçi Partisi'ne verilmesine karşı çıkan Likud milletvekilleri arasında Şaron'un milletvekili oğlu Omri Şaron'un da bulunuyor. 
     Likud, Birleşik Torah Yahudileri Partisi ile büyük ölçüde anlaşma sağladı. Şaron, Birleşik Torah Yahudileri Partisi'ne Başbakanlık'ta din işlerinden sorumlu bir bakan yardımcılığı teklif etmiş Birleşik Torah Yahudileri'nin ise bir başka bakanlıkta yine bir bakan yardımcılığı ile Knesset'te Mali İşler Komisyonu başkanlığı görevlerini istemiş ve bu istekler olumlu karşılanmıştı. 
     İsrail parlamentosu Knesset'te 120 sandalyenin 40'ına Likud sahip. İşçi Partisi'nin 22, Birleşik Torah Yahudileri Partisi'nin ise 5 milletvekili bulunuyor. Ariel Şaron, büyük önem verdiği Gazze'deki 21 ve Batı Şeria'daki 4 Yahudi yerleşiminden çekilme planının uygulanabilmesi için geniş tabanlı bir hükümet kurmayı amaçlıyor. 
     
</TEXT>
</DOC>
