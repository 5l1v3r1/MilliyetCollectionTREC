<DOC>
<DOCNO> 252758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/guncel/agun.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yolcuya VIP muamelesi 
</HEADLINE>
<TEXT>


İstanbul'da 4 yıl önce büyük umutlarla açılan Sabiha Gökçen Havaalanı, THY'den sefer bekliyor. Sadece bir şirketin tarifeli uçuş yaptığı havaalanında, her yolcu çok değerli 

Serhat Oğuz İstanbul 

İstanbul'un hava trafiğini hafifleteceği umuduyla 4 yıl önce açılan Sabiha Gökçen Havaalanı, tarifeli uçuşlar başlatılmadığı için, tam bir hayal kırıklığı yaşıyor. Yaklaşık 700 milyon dolara mal olan, yıllık 3.5 milyon yolcu kapasitesinin ancak yüzde 5'ini kullanabilen, her yılı zararla kapatan, sadece bir Alman şirketinin uçuş yaptığı havaalanı, Ulaştırma Bakanlığı'ndan tarifeli seferleri başlatmasını bekliyor. 

Trafik artınca seviniyorlar 
Kurtköy'deki havaalanı, "Anadolu'nun Kalkınması, Anadolu Yakası'ndan Başlayacak" sloganıyla, büyük umutlarla hizmete girmiş, komşu illerin yükünü üstlenmesi planlanmıştı. Ancak evdeki hesap çarşıya uymadı, geniş altyapısı değerlendirilemeyen tesis, atıl duruma düştü. 550 personelin hizmet verdiği alanda, kıymeti iyi bilindiği için, her yolcu VIP muamelesi görüyor. Trafiğin arttığı günlerde, temizlikçilerin bile yüzü gülüyor. Buradaki ruh haline, Dış Hatlar Terminali'nde kafeterya işleten Sait Özçelik tercüman oluyor "Dört yılda 10 daire parası kaybettim ama gelecekten umutluyum..." 

Haftada 3 gün sefer 
İşadamlarının jetlerinin yanı sıra, Rusya'dan bavul ticareti için gelenleri taşıyan charter uçaklarının geldiği havaalanına, Almanya'nın Germanwings şirketi de haftanın 3 günü tarifeli sefer yapıyor. İşletmesinde en büyük paya Savunma Sanayi Müsteşarlığı'nın sahip olduğu havaalanı, Ulaştırma Bakanlığı'ndan, dolayısıyla THY ve diğer şirketlerden tarifeli seferler başlatmalarını bekliyor. Bakanlıkla yapılması planlanan Hava Bakım Onarım Merkezi Projesi hayata geçerse, THY'nin uçak ve motorlarının bakımı için tesis kurulacak, bir hareketlilik yaşanacak. 

'Zirvede burayı kullanabilirlerdi' 

Havaalanının Basın ve Halkla İlişkiler Müşaviri Lerzan Özder, trafiğin yoğun olduğu anlarda hizmet verebileceklerini belirterek, şunları söyledi "NATO Zirvesi'nde uçuş planına alınabilirdik. Yolcular eziyet çekmezdi. Burada ulaşım sorunu yok." Tüm pilotların havaalanını çok beğendiğini söyleyen hava kontrolörü Banu Sarıkaya da, "Atatürk Havalimanı trafiğe kapandığında, uçaklar Ankara'ya bile yönlendiriliyor, burası akla gelmiyor" dedi. 


</TEXT>
</DOC>
