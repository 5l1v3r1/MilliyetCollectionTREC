<DOC>
<DOCNO> 284668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo29.html </URL>
<DATE> 2004/10/30/ </DATE>
<TIME> 23.04 </TIME>
<AUTHOR>  </AUTHOR>
<HEADLINE>
Beşiktaş Teknik Direktörü Del Bosque'nin maçla ilgili açıklaması 
</HEADLINE>
<TEXT>

     Beşiktaş Teknik Direktörü Vincente Del Bosque, Fenerbahçe karşısında aldıkları 2-1'lik galibiyetin anahtarı olarak yaptıkları başarılı presi gösterdi. 
     Derbi maç sonrası açıklama yapan İspanyol teknik adam, Fenerbahçe'nin çok güçlü bir rakip olduğunu ifade ederek, ''Özellikle son dakikalarda kalemizi çok zorladılar. Onların istedikleri gibi oynamalarına izin vermedik ve çok iyi pres yaptık. Bence galibiyetin anahtarı da burada'' dedi. 
     Fenerbahçe galibiyetiyle üzerlerindeki negatif enerjiyi attıklarını kaydeden Del Bosque, ''Şimdi ligin üst tarafına bir adım daha yaklaştık. Bu galibiyetten dolayı çok mutlu olmalıyız, ama önümüzdeki maçlara bakmamız artık şart. Şimdi perşembe günkü Athletic Bilbao maçını düşünüyorum'' diye konuştu. 
     
     ''GALİBİYETİ HAK ETTİK'' 
     İspanyol çalıştırıcı, futbolcularının Fenerbahçe karşısında çok iyi mücadele ettiklerini vurgulayarak, ''Bugünkü gabiyeti hak ettik'' dedi. 
     Eski Fenerbahçeli Mustafa Doğan'ın performasının sorulması üzerine Del Bosque, ''Mustafa ve Emre bu akşam mükemmel oynadılar ama takımı bireysel olarak değil kolektif olarak değerlendirelim. Mustafa uzun süre oynamamasına rağmen azimle çalıştı ve bugün ilk 11'de oynuyor. Herkesin onu örnek alması gerkir'' dedi. 
     Del Bosque, İbrahim Üzülmez'in kırmızı kart gördüğü pozisyon için ise, ''İbrahim son adamdı. Top filelere gidiyordu ve o da sanırım bir refleks sonucu ellerini topa uzattı. Doğal olarak da kırmızı kart gördü'' şeklinde konuştu. 
     
     ''3 HAFTA ÖNCESİNE GÖRE ÇOK İYİ DURUMDAYIZ'' 
     Sezon başından bu yana taraftarın hak ettiği futbolu oynayamamaktan yakındığının hatırlatılması ve artık taraftarın hak ettiği futbolu oynayıp oynamadıklarının sorulması üzerine İspanyol çalıştırıcı, ''Ben her zaman aynı şeyi düşünüyorum. Hep önümüze bakmalıyız. Oyuncularımın ortaya koyduğu performanstan mutluluk duymalıyız. Daha iyi oynayabiliriz. 3 hafta öncesine göre çok daha iyi durumdayız ve daha da iyiye gideceğiz'' diye yanıt verdi. 
     Şu anda şampiyonluğu düşünmemeleri gerektiğini vurgulayan tecrübeli teknik adam, hep önlerindeki maçlara bakmaları gerektiğini ve maç kazana kazana daha yukarılara çıkmayı arzuladılarını ifade etti. 
     Fenerbahçe karşısında özellike son dakikalarda daha iyi olabileceklerini anlatan Del Bosque, ''Eğer son paslarda iyi olabilseydik. Son 15 dakikada kalemizde o baskıyı görmezdik'' diyerek sözlerini tamamladı. 
     
</TEXT>
</DOC>
