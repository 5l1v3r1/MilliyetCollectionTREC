<DOC>
<DOCNO> 294166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy16.html </URL>
<DATE> 2004/12/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Arsa Ofisi kapatılıyor... 
</HEADLINE>
<TEXT>

     TBMM Plan ve Bütçe Komisyonu, Arsa Ofisi Genel Müdürlüğü'nün kapatılarak görev ve yetkilerinin Toplu Konut İdaresi'ne TOKİ devrini öngören yasa tasarısının alt komisyonda yeniden düzenlenmesine olanak tanımak üzere, çalışmalarına 3 saat ara verdi. 
     Bayındırlık ve İskan Bakanı Zeki Ergezen, komisyonda yaptığı sunuş konuşmasında, Arsa Ofisi'nin kurulduğu 1969 yılından bugüne kadar kamulaştırma ve devralma yolu ile 302 milyon metrekarelik alanı mülkiyetine geçirdiğini, bu alanın da 238 milyon metrekarelik kısmını ihtiyaç sahibi sektörlere devrettiğini ifade etti. Arsa Ofisi'nin ürettiği arsaların yüzde 38'inin konut sektörüne, yüzde 49'unun da sanayi sektörüne tahsis edildiğini belirten Ergezen, ancak bugün gelinen durum itibariyle Genel Müdürlüğün kuruluş kanunundaki hedefleri yerine getiremez duruma geldiğini söyledi. 
     Arsa üretimi ve konut sunum sürecinin birbirinden ayrılmaz iki süreç olduğunu kaydeden Ergezen, şöyle devam etti 
     ''Bu tasarı ile Arsa Ofisi Genel Müdürlüğü'nün kapatılarak görevlerinin Toplu Konut İdaresi'ne devredilmesiyle arsa ve konut üretim süreci tek elden yürütülerek, bürokrasi azaltılacak. Arsa üretim alanı olarak belirlenen yerlerdeki araziler, konut amaçlı olarak daha düşük maliyetlerle ihtiyaç sahiplerine süratle kazandırılacak. Çağdaş yerleşimler için yeni alanlar oluşturulacak. Atıl durumdaki kamu arazileri değerlendirilerek ülke ekonomisine kazandırılacak. Ülke geneline konut, sanayi, eğitim, sağlık, turizm yatırımları ve kamu sektörlerinde arsa üretim çalışmaları hızlanacak. Acil Eylem Planı'nda yer alan gecekondulaşmanın önlenmesi ve konut üretimi konularındaki hedeflere daha süratli bir şekilde ulaşılarak, aynı zamanda inşaat sektörüne de canlanma getirilecek ve istihdama katkı sağlanacak.'' Bakan Ergezen, bu tasarının yasalaşmasıyla arsa üretim faaliyetlerinde bir kesinti meydana gelmeyeceğini ve Arsa Ofisi Genel Müdürlüğü çalışanlarının mağdur edilmeyeceğini söyledi. 
     CHP Trabzon Milletvekili Akif Hamzaçebi, öncelikle tasarının kanun yapma tekniğine aykırı olduğunu ifade etti. Arsa Ofisi çalışanlarının özlük haklarının, kazanılmış haklarının da korunmadığını savunan Hamzaçebi, ''Son derece ham bir tasarı ancak alt komisyon marifetiyle iyileştirilmesi mümkün'' dedi. 
     AK Parti Balıkesir Milletvekili Ali Osman Sali de tasarının kanun tekniği bakımından aykırılıklar içerdiğini söyledi. Arsa Ofisi'nin TOKİ'ye devrinin doğru bir karar olabileceğini ancak, personelinin tasfiyesinin yanlış olduğunu ifade etti. 
     Söz alan hemen hemen tüm AK Parti ve CHP'li milletvekillerinin tasarının kanun tekniğine aykırı hükümler içerdiği yolunda değerlendirmelerde bulunması üzerine Komisyon Başkanı Sait Açba, ''Bir önerimiz var. Komisyon çalışmalarına 3 saat ara verelim. Bu arada oluşturacağımız bir mini alt komisyon tasarıyı yeniden düzenlesin, eksiklikleri gidersin. Böylece zaman kazanmış oluruz'' dedi. 
     Önerinin kabul edilmesi üzerine, komisyon çalışmalarına saat 17.00'ye kadar ara verildi. 
     
</TEXT>
</DOC>
