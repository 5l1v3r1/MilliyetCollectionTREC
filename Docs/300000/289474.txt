<DOC>
<DOCNO> 289474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun23.html </URL>
<DATE> 2004/11/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rusya, yeni atom bombası geliştiriyor 
</HEADLINE>
<TEXT>

     Rusya Devlet Başkanı Vladimir Putin, ''başka ülkelerin sahip olmadığı ve olamayacağı yeni tür atom bombası geliştirdiklerini'' açıkladı. 
     Rus İnterfaks ve İTAR-Tass ajanslarının bildirdiğine göre, Putin, bugün genelkurmay yetkilileriyle yaptığı toplantıdaki açıklamasında, yeni nükleer füzenin geliştirilmesinin sürdüğünü belirterek, ''Yakın zamanda ortaya çıkacak'' dedi. 
     Putin, ''Bu yeni atom bombasının diğer nükleer güç devletlerinin bilhassa BM Güvenlik Konseyi'nde Rusya'nın yanında yer alan diğer 4 daimi üye ABD, İngiltere, Fransa, Çin elinde bulunmadığını'' hatırlattı ve ''Bu silah gelecekte de kimsede olmayacak'' diye ekledi. 
     Rus Devlet Başkanı, ''Uluslararası terör, Rusya'ya en büyük tehditlerden. Savunmamızda nükleer silah zırhı gibi temel unsurları ihmal edersek başka tehditler gelebilir'' dedi. 
     
     BİRKAÇ YIL İÇİNDE HAZIR 

     Rusya Devlet Başkanı Vladimir Putin'in ''başka ülkelerin sahip olmadığı ve olamayacağı yeni tür atom bombası füze sistemi geliştirdiklerini'' açıklamasıyla birlikte, daha geniş bilgi verilmese de dünya ajansları Moskova'nın yeni savunma planı hakkında tahmini bir süreci aktardı. 
     Rus İnterfaks ve İTAR-Tass ajanslarının bildirdiğine göre, Putin, bugün kuvvet komutanlarıyla yaptığı toplantıdaki açıklamasında, yeni ''nükleer füze kalkanı'' projesinde denemelerin başarıyla sürdüğünü belirterek, ''yeni füzelerin birkaç yıl içinde kullanıma hazır olacağını'' belirtti. 
     Dünya haber ajanslarının ''acil'' duyurduğu haberde Putin, ''Buna ilaveten, bu yeni silaha diğer büyük nükleer güç devletleri ABD, İngiltere, Fransa, Çin sahip olmayacaklar'' dedi. 
     ''Bu yeni nükleer füze sisteminin, diğer nükleer güç devletlerinin BM Güvenlik Konseyi'nde Rusya'nın yanında yer alan diğer 4 daimi üye ABD, İngiltere, Fransa, Çin elinde bulunmadığını ve bulunmayacağını'' hatırlatan Putin, şunları kaydetti 
     ''Uluslararası terör, Rusya'ya en büyük tehditlerden. Savunmamızda nükleer silah zırhı gibi temel unsurları ihmal ettiğimiz an başka tehditler gelebilir. Rusya, silahlı kuvvetlerini ve nükleer kuvvet unsurunu geliştirmeyi sürdürecektir.'' 
     
     SERGEY İVANOV 

     Rusya Savunma Bakanı Sergey İvanov, bu ay yaptığı açıklamada, ülkesinin, nükleer başlık taşıma yetisine sahip seyyar ''Topol-M'' balistik füzesini bu yıl içinde deneyeceğini ve ''yeni silahın'' 2005'te göreve hazır olabileceğini belirtmişti. 
     
     YENİ NESİL 

     Rusya'nın 1,32 ton nükleer bomba taşıyabilen Topol-M füzesine ilaveten toplam 4 ton 400 kg ağırlığında 10 ayrı atom bombasını tek başlıkta taşıyabilen yeni kuşak füze sistemini devreye sokmaya hazırlandığı bildirildi. 
     Topol-M, 1998'den beri 10 bin km menzilli ateşleme yapılabilen silo rampalarında saklanıyor. 
     Rusya'da yine bu yıl içinde savunma bakanlığının üst düzey yetkilisi, ''ABD hükümetinin füze savunma kalkanını işlevsiz kılacak yeni silah geliştirdiğini'' bildirmişti. 
     Gizli planlar üzerinde yorumda bulunan askeri gözlemciler, yeni silahın sesten hızlı olabilen ''cruise'' tipi füze veya atom silah başlıkları taşıyabilen ''manevra imkanlı balistik roket'' tipinde olabileceğini belirtiyor. 
     Putin, SSCB'nin çöküşünden sonra zayıflayan Rusya'nın silah gücünü onaracağını çok kez söyledi. Putin'in açıklamasının iç siyasete ve bu hafta sonu yapılacak Asya-Pasifik Ekonomik İşbirliği Örgütü'nün APEC doruğunda ABD Başkanı George Bush'la görüşmesine de yönelik kararlılık olabileceği hatırlatılıyor. 
     Bağımsız askeri gözlemci Pavel Felgenhauer ise farklı yorumda bulunuyor 
     ''Putin'in bu demeci, stratejiyle birlikte gösteri. Halka yönelik. Sanıldığı gibi askeri yeteneklerimiz zayıflamıyor, kuvvetleniyor demeye yönelik.'' 

     
</TEXT>
</DOC>
