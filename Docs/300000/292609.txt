<DOC>
<DOCNO> 292609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko05.html </URL>
<DATE> 2004/11/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TMSF Haciz yapmak için neden bizim el koymamızı beklediler 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, TMSF'nin el koyduğu bazı şirketlere ertesi gün veya aynı gün vergi dairelerinden, kamu kurumlarından, muhtelif hacizler yapılabildiğini belirterek, ''Soruyoruz, takip yapılması gereken aşamaya geldiyse neden yapılmadı Neden biz beklendik '' dedi. 
     Ertürk, Bankacılık Sorunları Sempozyumu'nda yaptığı konuşmada, hukuki çerçevenin sunduğu geniş imkanlara rağmen sorunların kolayca ve kısa zamanda çözümlenebileceğini söylemenin mümkün olmadığını belirterek, öncelikle hukukun, sadece yasa çıkarmakla çözümlenemeyecek olan bir yorum ve uygulama alanına sahip olduğunu kaydetti. 
     
     ''NEDEN BİZ BEKLENDİK '' 
     Karşı karşıya bulunan sorunları metin, yorum ve uygulamada oluşan bir sistem düzeyinde çözümleme iradesinin bulunmadığı bir ortamda, sadece yasaları tartışmakla bir yere varılamayacağına dikkat çeken Ertürk, bunu bir örnekle açıkladı 
     ''Bankalar Kanunu'ndaki iznin kaldırılması na ilişkin Kurul kararının Resmi Gazete'de yayınlanmasından itibaren, ilgili banka hakkında ihtiyati tedbir dahil, her türlü icra ve iflas takibatının duracağı şeklindeki açık hükme rağmen, bu kapsamdaki bankalar hakkında özel, tüzel ve gerçek kişiler dışında kamu kuruluşlarınca da takibe başlanılmakta ve sürdürülmektedir. Bankalar Kanunu'ndaki bir hüküm uyarınca, fona devredilen şirketler aleyhine o güne kadar yapılamamış olan takipler hemen başlatılabilmekte, hacze konulmakta ve şirketlerin çalışmaları engellenebilmektedir. Bizim el koyduğumuz bazı şirketlere ertesi gün veya aynı gün vergi dairelerinden, kamu kurumlarından, muhtelif hacizler yapılabilmektedir. 
     Soruyoruz yani bu takibe yapılması gereken aşamaya geldiyse neden yapılmadı Neden biz beklendik. Burada tabii ki kamu cephesini dinlediğinizde bunun bir çok mazereti bulunabilir ama bu sonuçta birincisi kamuda iş yapma usullerinin ne kadar marazi olduğunu, ikincisi bu yasal düzenlemeleri yapmakla her sorunun çözümlenemediğini gösteriyor.'' 
     
     ''7-8 AYDA 700 TRİLYON LİRA KAMU BORCU ÖDEDİK'' 
     Ertürk, el koyulan bazı şirketlerden kamu kurumunun alacağı olduğunu, bu şirketlerin eski sahiplerinin yıllarca bu borçların ödenmediğini bildirerek, ''Biz bu şirketlerin yönetime el koyduğumuzdan bu tarafa, yaklaşık 7-8 ay süre içinde kamu kurumlarına muhtelif kamusal ödemeler olarak yaklaşık 700 trilyon lira ödeme yaptık'' dedi. 
     Kendilerinin, ''kamu alacağını takip fonksiyonunu bir tarafa bırakıp, kamu borcu ödeme noktasına geldiklerini'' belirterek, bunlar ödenmezse bu şirketlerin çalışmalarının hacizlerle, tedbirle bloke edildiğini ve böyle olunca da hiç bir kurumun alacağını tahsil edemez duruma düştüğünü söyledi. 
     Ertürk, şöyle devam etti 
     ''Biz diyoruz ki TMSF bu yükün, bu sorumluluğun altına giriyor, diğer kamu kurumları da buyurun, siz de hukuki düzenleme yapın, elinizi serbest bırakan bizim serbest çalışmamıza imkan veren bir düzenleme yapın da biz bu şirketleri çalıştıralım, satıncaya kadar bir kısmı satış gelirinden, bir kısmı faaliyet gelirinden bu borçları ödeyelim. Aksi takdirde hiç birimiz alacağını alamaz duruma düşmüş idik.'' TMSF'nin bu şartlar içinde kamu alacağını tahsil etmeye çalışırken, bazı yanlış değerlendirme, kasıtlı saptırmalara da maruz kalabildiğini ifade eden Ertürk, öncelikle Fon'un hiç bir borçluya farklı muamele yapmadığını, her borçluya aynı duyarlılık içinde yaklaştığını söyledi. 
     Ancak banka kaynaklarını kullanarak edindiği mal varlığını kaçırmak için her türlü dolaylı yola başvuran bir borçlu ile elindeki bütün malvarlığını rıza ile fona devreden bir borçlunun aynı muameleye tabi tutulmasının adaletle bağdaşmayacağına da dikkat çeken Ertürk, borçlunun borcunu ödeme niyetine sahip olması, şartları kabul etmesi ve borç ödeyebilecek yeterlilikte fon yaratma kapasitesine sahip olanlarla, ilgili yasal çerçeve içinde protokoller yapıldığını kaydetti. 
     Ertürk, şöyle devam etti 
     ''Bu şartların hiç birini yerine getirmeyip, getirmek istemeyip hala kriminal yollara başvuranlar için cebri el koyma yolundan başka bir tercih kalmamaktadır. TMSF bütün bu sorunlarla uğraşırken bazı kriminal ittifakların direnci ile karşı karşıya kalabilmektedir. Böyle durumda kamu alacağının tahsili için çaba gösteren, insanların özverili mücadelesini zaafa uğratmaya yönelik girişimlerin desteklenmesi ya da mazur gösterilmesi, sadece TMSF'na değil bu ülkeye yapılacak bir kötülüktür.'' 
     
</TEXT>
</DOC>
