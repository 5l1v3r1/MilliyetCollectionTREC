<DOC>
<DOCNO> 283286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/gun04.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın avukatlarına yeni gemi 
</HEADLINE>
<TEXT>


ANKARA ANKA 

Abdullah Öcalan'ın avukatlarının İmralı Adası'na gidiş - gelişlerinde yaşadıkları ulaşım sorunu, Adalet Bakanlığı'nca yapılan özel gemi tahsisiyle çözülecek. 25 yıllık "İmralı 9" adlı eski kosterle İmralı'ya giden avukatlar, fırtınalı günlerde adaya ulaşamıyordu. 
Türkiye Barolar Birliği'ne TBB başvuran avukatlar, koster nedeniyle ulaşımın aksadığını ve "savunma hakkının kısıtlandığını" belirterek, sorunun çözülmesini istedi. TBB'nin konuyla ilgili başvurusuna olumlu yanıt veren Adalet Bakanlığı, yeni bir geminin tahsis edileceğini bildirdi. 
Türkiye Denizcilik İşletmeleri tarafından bakanlığa hibe edilen "Tuzla" gemisi, avukatlara tahsis edildi. Bakım ve personelin eğitimi için Haliç Tersanesi'ne gönderilen geminin, kasımın son haftasında hizmet vermeye başlayacağı kaydedildi. 


</TEXT>
</DOC>
