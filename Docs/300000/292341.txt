<DOC>
<DOCNO> 292341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko13.html </URL>
<DATE> 2004/11/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüzmen Yakışıklıyız ama şu fakirlik olmasa... 
</HEADLINE>
<TEXT>

     Devlet Bakanı Kürşad Tüzmen, Fransa Cumhurbaşkanı Jacques Chirac'ın, ''Hepimiz Bizansın çocuklarıyız'' sözüyle ilgili olarak, ''Avrupalı'nın kökeninin nerede olduğunu Avrupalılar bilir. Ama ben Osmanlı çocuğuyum. Osmanlı torunuyum'' dedi. 
     Bakan Tüzmen, Serbest Ticaret Anlaşması STA imzalamak ve ikili görüşmelerde bulunmak üzere geldiği Tunus'ta bir sohbet toplantısı yaptı. 
     Toplantıda bir gazetecinin, Fransa Cumhurbaşkanı Jacques Chirac'ın, ''Hepimiz Bizans'ın çocuklarıyız'' sözlerini hatırlatarak, ''Peki biz Bizans'ın çocuğu muyuz '' diye sorması üzerine Tüzmen, şöyle konuştu 
     ''Hayır, biz Osmanlı'nın çocuğuyuz. Ama Osmanlı'nın içinde devşirme tabir edilen, o dönemin Osmanlı'nın askeri gücüne katılan birçok Hıristiyan unsur Müslümanlaştırılarak, Osmanlı'ya hizmette kullanılmıştır. Osmanlı'nın içinde birçok vezir, sanat adamı, mimar da bu çerçevede yer almıştır. 
     Osmanlı'da farklı etnik kökenden gelen birçok unsur beraberce birleştirilmiş, aynı hedefler için çok ahenkli bir şekilde ülke geliri için uygun görevlerde istihdam edilmiştir. Sonuçta Avrupalı'nın kökeninin nerede olduğunu veya Avupa'nın ne çocuğu olduğunu Avrupalılar bilir. Ama ben Osmanlı çocuğuyum. Osmanlı torunuyum.'' 
     
     ''YAKIŞIKLIYIZ AMA ŞU FAKİRLİK OLMASA...'' 

     Türkiye'nin 17 Aralık'ta AB üyeliği için müzakere tarihi alacağını sandığını belirten Tüzmen, şunları kaydetti 
     ''Biz oğlan tarafı olarak yakışıklıyız. Eskilerin deyimiyle kelle kulak yerinde ama ailemiz fakir ve çok kalabalık. Dolayısıyla müstakbel kayınpederin kafası biraz karışık. Tabii 40 senedir bu iş devam ettiği için de müstakbel gelin, cazip olmaktan çıktı. Görüntüsünde birtakım değişiklikler var. Eskiden ailesinin maddi durumu da çok iyiydi. Ama öyle ya da böyle bunun adını koymak gerekiyor. Önce söz kesilmişti, 17 Aralık'ta nişan olacak. Evlilik tarihi de yakında olacaktır.'' Bir gazetecinin, ''Çocuklar ne zaman '' diye sorması üzerine Tüzmen, ''Çocuklar ortada, evlilik dışı'' yanıtını verdi. Tüzmen, AB'de eskisi kadar fonların kalmadığı bir dönemde Türkiye'nin müzakerelerinin başlayacağını dile getirerek, şunları söyledi 
     ''Bizim açımızdan AB'nin eskisi kadar cazibesinin kalmadığı bir dönemde bu ortaklık belki de gerçekleştirilecek. Ama Türkiye olarak bize getirilen eleştirileri aşmış durumdayız. Daha önce Türkiye ev ödevini yapmadı deniyordu. Şimdi Türkiye'de sokaktaki vatandaştan devletteki yöneticisine kadar herkes görevini yapmış vaziyette. Bundan sonra top AB'de. Artık fazla bir bahaneleri de kalmadı.'' Türkiye'nin AB'de birikmiş fonlarının yeni projelerde kullanılması gerektiğini anlatan Tüzmen, ''Bir Portekiz'in, İspanya'nın Yunanistan'ın aldığı gibi 20'şer milyar dolar artık gündemde değil'' dedi. 

     
</TEXT>
</DOC>
