<DOC>
<DOCNO> 298936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo25.html </URL>
<DATE> 2004/12/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ülkerspor 60 - Efes Pilsen 68 
</HEADLINE>
<TEXT>

     Türkiye Basketbol Ligi'nde yapılan derbide Efes Pilsen, Ülkerspor'u 68-60 yenerek, rakibine ligdeki ilk yenilgisini tattırdı. 
     Karşılaşmaya Solomon ile Domercant'ın 3 sayılık basketleriyle hızlı başlayan ve pota altını da Ermal ile iyi kullanan Efes Pilsen, 3. dakikada 12-2'lik üstünlük yakaladı. Ülkerspor Antrenörü Ergin Ataman'ın sahadaki ilk beşinden dördünü değiştirmesi turuncu-yeşillilerin skor sıkıntısını çözmeye yetmedi ve ilk periyot 21-13 Efes Pilsen'in üstünlüğüyle geçildi. 
     Efes Pilsen'in iyi savunması karşısında pota altını kullanmakta zorlanan Ülkerspor, kötü şut yüzdesini de düzeltemeyince Kerem Gönlüm, Serkan ve Glover'ın çabaları farkın kapanmasına yetmedi. Lacivert-beyazlılar, özellikle Domercant ve Solomon'un etkili oyunuyla ilk yarıyı 13 sayı farkla 40-27 önde kapadı. 
     İkinci yarıya top kayıplarıyla başlayan Efes Pilsen karşısında daha etkili gözüken Ülkerspor, Kerem Tunçeri, Zukauskas, Serkan ve Stombergas'ın basketleriyle 3. periyotta farkı 4 sayıya 44-48 indirdi. 
     Son periyoda da hızlı başlayan ve Stombergas'ın 3 sayılık basketiyle 32. dakikada farkı 1 sayıya 48-49 düşüren Ülkerspor karşısında yeniden toparlanan Efes Pilsen, pota altında Ermal'in sayılarıyla yeniden rahatladı ve Domercant ve Solomon ikilisiyle sonuca giderek karşılaşmayı 68-60 kazandı. 
     
     KÜNYE 

     

Salon Abdi İpekçi. Hakemler Ufuk Akyüz xxx, Emin Moğulkoç xxx, Zafer Yılmaz xxx. Ülkerspor Kerem Tunçeri xx 9, Glover xx 10, Stombergas xx 8, Kerem Gönlüm xx 6, Zukauskas xx 4, Fatih xx 4, Praskevicius x 4, Tutku x 2, Serkan xx 13. Efes Pilsen Solomon xxx 14, Domercant xxx 21, Mustafa xx 3, Kaya xx, Ermal xxx 18, Nikolic xx 6, Prkacin x 2, Ender x 4, Alper x. 1. Periyot 13-21. Devre 27-40 Efes Pilsen lehine . 3. Periyot 44-48.      
     ATAMAN ''EFES PİLSEN, BİZE GÖRE DAHA AKILLI OYNADI VE KAZANDI'' 

     Türkiye Basketbol Ligi'nde yapılan derbi maçta Efes Pilsen'e yenilen Ülkerspor'da, antrenör Ergin Ataman, rakiplerinin daha akıllı bir oyun sergilediğini söyledi. 
     Maç sonrası düzenlenen basın toplantısında konuşan Ergin Ataman, Efes Pilsen'in kendilerine göre akıllı oyun sergileyerek galip geldiğini belirterek, ''Biz, oyunun ancak son 15 dakikasında gerçek mücadelemizi ve sert savunmamızı gösterebildik. Farkı kapatmaya çalıştık ancak ilk yarıdaki 10 sayılık fark sonucu etkiledi'' dedi. 
     Ülkerspor ve Efes Pilsen'e Avrupa'nın en iyi savunma yapan 2 takımı olarak niteleyen antrenör Ataman, ''Bu yüzden zaman zaman skor üretmekte sıkıntı yaşandı. Bu da normaldir. Biz ilk mağlubiyetimizi aldık ve liderliğimizi yitirdik. Lig uzun bir maraton'' diye konuştu. 
     
     MAHMUTİ ''SADECE BİR GALİBİYETTİ'' 

     Lig liderliğini aldığı galibiyetle Ülkerspor'dan devralan Efes Pilsen'in antrenörü Oktay Mahmuti, kazandıkları maçı yalnızca bir galibiyet olarak değerlendirdiklerini bildirdi. 
     Mahmuti, hem Efes Pilsen'in, hem de Ülkerspor'un formunu yükselttiğine dikkati çekerek, ''İki formda takımın mücadelesi zor ve keyifli oldu. Biz iyi başladık ve farkı açtık. İyi savunma yaptık. 3. periyodun başlarında oyundan biraz koptuk ama kazanmasını bildik. Bizim için sadece bir galibiyetti, önümüzdeki maçlara bakmalıyız'' dedi. 
     
</TEXT>
</DOC>
