<DOC>
<DOCNO> 281770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/civaoglu.html </URL>
<DATE> 2004/10/20/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dil slalomu 
</HEADLINE>
<TEXT>


Türkiye, Fransız düğümünü çözme çabasında... Başbakan Recep Tayyip Erdoğan, Fransa'nın en itibarlı kurumlarından Fransa Uluslararası İlişkiler Enstitüsü'nün İFRİ "onur konuğu" olarak Paris'te. 
Bu kurum, küresel saygınlığı olan bir think tank... 
Fransa'nın kanaat önderlerinin katkıda bulundukları ve izledikleri İFRİ'nin 25. kuruluş yıldönümünde onur konuğu olmak, şu duyarlı süreçte stratejik önemde. 
Ama... 
Öyle olmasaydı bile Türkiye için güzel... 
Toplantı, 1900'lü yılların başında, empresyonist ressamların yapıtlarının sergilendiği eski ve görkemli garda düzenlendi. 
Eski gar, artık Muse d'Orsay adıyla gezegenin en prestijli sanat mabetlerinden biri. 

Büyük şans 
Erdoğan'ın, böyle bir sanat mabedinde kanaat önderleri arasında küresel önemdeki İFRİ'nin vitrininde görünmesi, - iyi kullanılırsa - ciddi bir kamuoyu oluşturma şansıdır. 
Medyanın ilgi odağı olacaktır. 
Ancak... 
Vitrin'in içi de iyi dolmalıdır. 
Erdoğan, Fransa'nın ve Avrupa'nın medya ordusu tarafından soru yağmuruna tutulacaktır. 
Hiç açık vermemeli... 
Sorular kuşku duyulmasın ki, "İslam, siyaset, Erdoğan'ın dine dayalı eski referansları, Fransa'nın çok duyarlı olduğu ve okullarda yasaklama getirdiği başörtüsü türban ve fırtınalar kopartan zina" gibi konularda yoğunlaşacaktır. 
Erdoğan, sinirleri cımbızla alınmış gibi serinkanlı olmalıdır. 
Laik, demokrat ve Avrupalı olmayı içselleştirmiş izlenimi vermelidir. 

Dilin kemiği 
En önemlisi... 
Fransa'nın, Türkiye'nin AB üyeliği ve AB'nin tarih vermesi konulu tartışmalarına yüklenmekten kaçınmalıdır. 
Fransız ulusunun, Avrupa'daki diğer uluslara göre daha belirgin olan özelliği, her şeyi tartışmalarıdır. 
Tartışmak, onların ulusal kültürüdür. 
Daha ilkokula başlamadan tartışma disiplinini alırlar. 
Fransızlar genellikle "oui" evet demezler... "Mais oui" yani "fakat evet" derler... 
Yerkürede böyle "fakat'lı evet" başka hiçbir dilde yoktur. 
Türkiye'ye tarih verilmesi için "evet" diyebilmeyi de bir şekilde "fakat" ile eşleştirerek tartışıyorlar. 

Yanlış örnek 
Türkiye'nin, Fransa Büyükelçisi Uluç Özülker, bu bağlamda onun deneyim birikimi ile - çok da - bağdaşmayan söylemlerde bulunarak, Fransa'daki hassasiyeti tırnaklamış oldu. 
Türkiye için sürdürülen tartışmalar için "La France est en delire" Fransa hezeyan taşkınlık içinde dedi... 
Çok tepki aldı. 
Fransa Dışişleri Bakanı, parlamentoda "Tartışmak bizim iç işimizdir. Nasıl hezeyan taşkınlık olarak nitelenir" yanıtını verdi. 
Büyükelçinin "La France a besoin d'argent" Fransa'nın paraya ihtiyacı var "söylemiyle Türkiye tarafından ithalatla tatmin edileceği" mesajı da rahatsız ediciydi. 
Elbette, Fransa'dan bazı tavırlar, onaylanacak gibi değil fakat şu süreç o ülkede zaman zaman buz tutan sosyal ve siyasal zeminde dilin slalom yapması ustalığını gerektiriyor. 
Erdoğan'a, gazeteciler, büyükelçinin bu iki söylemini de sorabilirler. 
Erdoğan'ın devletin Paris'teki temsilcisi büyükelçiyi, - elbette - özenle kollayarak ama bu söylemlerinin amacını aşmış olabileceğini vurgulayarak vereceği cevaplar, olumsuz etkileri dağıtabilir. 
Erdoğan, Paris'te bıçak sırtında olacak... 
İyi kullanırsa önemli bir şans. 
Yanlışlık yaparsa, Fransa kamuoyunda ve kanaat önderlerinde oluşturacağı tahribatı onaracak vakit yok. 
Son söz... 
Kanaat önderleriyle bu çok önemli buluşmayı gerçekleştirmek, doğru zamanda, doğru kişilerle, doğru etkinliktir. 
Bu düzenlemeyi yapan akıllı bazı adamlar var. 



</TEXT>
</DOC>
