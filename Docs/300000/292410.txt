<DOC>
<DOCNO> 292410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo13.html </URL>
<DATE> 2004/11/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fenerbahçe evinde kaybetmek istemiyor 
</HEADLINE>
<TEXT>

     Avrupa Şampiyonlar Ligi'nde deplasmanda Sparta Prag'ı yenerek, UEFA Kupası'na katılmayı garantileyen Fenerbahçe, ligde de sahasında Diyarbakırspor'u yenmek istiyor. 
     Birinci Süper Futbol Ligi'nde bu sezon Kadıköy'de yaptığı 5 maçı da kazanan sarı-lacivertliler, yarınki Diyarbakırspor maçını da kayıpsız geçmeyi planlıyor. 
     Sparta Prag maçı sonrası oyuncularının rehavete kapılmalarını istemeyen Teknik Direktör Christoph Daum, futbolcularını Diyarbakırspor maçına konsantre etmeye çalışıyor. 
     Sarı-lacivertliler, Diyarbakırspor maçının son çalışmasını bu akşam Samandıra Tesisleri'nde yapıp, kampa girecek. 
     
     ÜMİT VE RÜŞTÜ İYİLEŞİYOR 
     Fenerbahçe'de sağlık ekibi, sakatlıkları bulunan futbolcuları yarınki Diyarbakırspor maçına yetiştirmeye çalışıyor. 
     Kulüp doktoru Ethem Kavukçu, AA muhabirine yaptığı açıklamada, Ümit ve Rüştü'nün tedavilerinin sürdüğünü belirterek, ''Bu iki oyuncuyu Diyarbakırspor maçına yetiştirmeye çalışıyoruz. Şu anda net bir şey söyleyemem. Ama Ümit ve Rüştü büyük ihtimalle yarınki maça yetişir'' dedi. 
     Van Hooijdonk'un oynayıp oynayamayacağının belli olmadığını kaydeden Dr. Kavukçu, ''Hollandalı futbolcunun durum maç saatinde belli olur. Sakatlığı devam eden Deniz'in ise tedavi süresi daha uzun olacak. Bu futbolcunun 2 haftaya daha ihtiyacı var'' diye konuştu. 
     
     SELÇUK VE SERKAN'IN CEZASI BİTTİ 
     Fenerbahçe'de kart cezaları nedeniyle geçen hafta Trabzonspor maçında forma giyemeyen Selçuk ve Serkan yarınki maçta Daum'un görev vermesi halinde oynayabilecek. 
     Trabzonspor maçında kırmızı kart gören Nobre ile cezası süren Volkan ise maç kadrosunda yer almayacak. 
     Daum'un cezalı olan Nobre ve sakatlığı süren Van Hooijdonk'un yerine yarınki maçta forvette Serhat-Tuncay ikilisine yer vermesi bekleniyor. 
     
     MUHTEMEL 11 
     Fenerbahçe'nin, Diyarbakırspor karşısına şu 11'le çıkması bekleniyor 
     Rüştü, Önder, Luciano, Servet, Ümit, Mehmet Serkan , Aurelio, Alex, Kemal, Serhat, Tuncay. 
     Fenerbahçe Şükrü Saracoğlu Stadı'nda saat 19.00'da başlayacak karşılaşmayı hakem Cem Deda yönetecek. Karşılaşma Digitürk Lig TV'den naklen yayınlanacak. 
     
</TEXT>
</DOC>
