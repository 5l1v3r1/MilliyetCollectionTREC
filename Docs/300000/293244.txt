<DOC>
<DOCNO> 293244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko11.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal'de metrekareye 5 milyar 
</HEADLINE>
<TEXT>


Emlak Vergisi'ne tabi birim değerler, yüzde 11.2'lik yeniden değerlenme oranının yarısı kadar artacak. İstiklal Caddesi'nde 1 metrekarenin birim değeri 5.2 milyara çıkacak 

EKONOMİ SERVİSİ 

Maliye Bakanlığı Gelirler Genel Müdürlüğü, 2005 yılına ilişkin vergi artışlarında yüzde 11.2'lik yeniden değerleme oranına bağlı kalmayı planlıyor. 
Emlak Vergisi'ne tabi değerler ile halk arasında çöp vergisi olarak nitelenen çevre temizlik vergisi tutarları da 2005 yılında yeniden değerlemenin yarısı kadar artış görecek. 
Yüzde 5.6'lık artış sonucu İstanbul'un İstiklal Caddesi üzerinde bulunan gayrimenkullerin birim fiyatı metrekare başına 4 milyar 926 milyon 860 bin liradan 5 milyar 202 milyon 764 bin liraya yükselecek. 
Çevre temizlik vergisi tutarları da yılbaşında yüzde 5.6 oranında zamlanacak ve bu şekilde çevre temizlik vergisinde en düşük tutar 10 milyon liradan 10 milyon 560 bin liraya, en yüksek tutar da 1 milyar 250 milyondan 1 milyar 320 milyona yükselecek. 


</TEXT>
</DOC>
