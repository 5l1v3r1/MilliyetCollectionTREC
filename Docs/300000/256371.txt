<DOC>
<DOCNO> 256371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/dunya/axdun02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın liderliğini sarsan kriz tırmanıyor 
</HEADLINE>
<TEXT>


DIŞ HABERLER SERVİSİ 


Gazze Şeridi'nde Filistin lideri Yaser Arafat'ın otoritesini ortadan kaldırarak, uzun süreli anarşi ve kaosa neden olmasından korkulan "güvenlik krizi", dün de Filistinli silahlı eylemcilerin, bölgenin güneyinde bulunan Han Yunus'taki Filistin istihbarat büroların kundaklamalarıyla tırmandı. 
Saldırıyı Arafat'ın el Fetih örgütüne bağlı El Aksa Şehitleri Tugayları üstlendi. Örgütten yapılan açıklamada, saldırının "genel güvenlik servisinin başına Arafat'ın yeğeni General Musa Arafat'ın getirilmesini protesto etmek amacıyla düzenlendiği" açıklandı. İsyancı militanlar bürolarda depolanmış silahlara da el koydular. 
Arafat'ın otoritesine isyan niteliğindeki olaylar, "yolsuzluğun simgesi" olmakla suçlanan yeğen Arafat'ın önceki gün "genel güvenlik servisi"nin başına atanmasına tepki olarak başlamış ve binlerce Filistinli sokaklara dökülüp protesto gösterileri yapmıştı. 
Öte yandan, yeğen Arafat'ın atanmasını Filistin kabinesinin yetkisine müdahale olarak değerlendirerek önceki gün istifasını sunan Başbakan Ahmed Kurey ile Filistin lideri Arafat dün Ramallah'ta bir araya geldi. Filistinli Bakan Saib Erakat, görüşmede Arafat'ın Kurey'e "istifasını kesinlikle reddettiğini" yineleyerek, "Bu istifayı hiç olmamış gibi kabul ettiğini" söylediğini aktardı. 


</TEXT>
</DOC>
