<DOC>
<DOCNO> 260570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo30.html </URL>
<DATE> 2004/08/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ankaragücü, 3 yabancı futbolcuyla sözleşme imzaladı... 
</HEADLINE>
<TEXT>

     Ankaragücü, daha önce anlaşmaya vardığı ve TSYD Ankara Şubesi Futbol Turnuvası'nda oynattığı 3 yabancı futbolcuyla sözleşme imzaladı. 
     Cemal Aydın Spor Kompleksi'nde düzenlenen törende, Kamerunlu futbolcular Josep Tchango ve Xavier Zengue ile Fildişi Kıyısı'ndan Guel Tchiressoua, kendilerini 3 yıllığına sarı-lacivertli renklere bağlayan sözleşmeye imza attılar. 
     Kulüp başkanı Cemal Aydın, yabancı futbolcu kontenjanlarını doldurduklarını belirterek, ''Geçen sezon Ankaragücü'nde forma giyen Ramadan Ragap'ı İstanbulspor'a verdik. El Deousuki'yi ise eski kulübüne kiralık olarak vermeyi düşünüyoruz. Bu futbolculardan boşalan kontenjanımızı teknik direktörümüz Reha Kapsal'ın önerileri doğrultusunda yeni transferlerle doldurduk'' diye konuştu. 
     Aydın, sol kanat ve forvete takviye yapmayı düşündüklerini ve Trabzonspor'da kadro dışı bırakılan İbrahim Ege, Fenerbahçeli Semih ve Beşiktaş'tan Okan Koç ile ilgilendiklerini söyledi. 
     Aydın, İbrahim Ege'nin transferinde herhangi bir sorun olmadığını ve bonservis konusunda bordo-mavili kulüple görüşmelerinin sürdüğünü kaydetti. 
     TSYD Turnuvası'nda yaşanan tatsız olaylara da değinen Aydın, sözlerini şöyle sürdürdü 
     ''Sportmenlik konusunda iyi bir imtihan vermemiz lazım. Ben pazartesi günü taraftar temsilcilerini toplayarak 6.5 saat süren bir toplantı yaptım ve bu sezon tribünlerde olay istemediğimi söyledim. Ankara'ya en az 3 kulübün gerektiğini düşünenlerdenim. Büyükşehir Belediyesi Ankaraspor'un Birinci Süper Lig'e yükselmesi için 3 futbolcumu verdim. Gençlerbirliği de birçok fedekarlıkta bulundu. Bütün bunlardan sonra bizim onların kötülüğünü istememiz söz konusu olamaz. Bu sezon diğer Ankara kulüplerinin maçlarında da Ankaragücü taraftarlarını göreceksiniz.'' 
     
     KAPSAL ''GERÇEK GÜCÜMÜZ SONRAKİ HAFTALARDA ORTAYA ÇIKACAK'' 
     Ankaragücü Teknik Direktörü Reha Kapsal da yeni sezon için birçok futbolcuyu transfer ettiklerini belirterek, takımın uyum için zamana ihtiyacı olduğunu söyledi. 
     Kapsal, ligin ilk haftalarını alabilecekleri en fazla puanla tamamlamak istediklerini, takımın gerçek gücünün 5. haftadan itibaren ortaya çıkacağını savundu. 
     
</TEXT>
</DOC>
