<DOC>
<DOCNO> 288927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun17.html </URL>
<DATE> 2004/11/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Denktaş, halkının arasına dönüyor... 
</HEADLINE>
<TEXT>

     KKTC Cumhurbaşkanı Rauf Denktaş, cumhurbaşkanlığı makamında son aylarını geçirdiğini, mücadele etmek için halkın arasına döneceğini ifade ederek, ''Kimse size, 'Denktaş bizi terk ediyor' demesin. Denktaş, halkının arasına dönüyor'' dedi. 
     Halka, ''Uyanın artık, bu devlete sahip çıkın'' diye seslenen Denktaş, verilen sözler karşısında bağımsızlığın pazarlık konusu yapılamayacağını vurguladı ve ''Egemenlik pazarlık edilmez'' dedi. Denktaş'ın, konuşmasının son bölümünde gözlerinin yaşardığı gözlendi. 
     Denktaş, KKTC'nin 21. kuruluş yıldönümü kutlamaları çerçevesinde Lefkoşa Dr. Fazıl Küçük Bulvarı'nda düzenlenen törende yaptığı konuşmada, kutlamalarda Türkiye'nin tüm kurumlarıyla yanlarında bulunduğunu ifade ederek, bunun kendileri için büyük bir mutluluk olduğunu kaydetti. 
     Kıbrıs konusunda yaptığı müzakerelerde halkının her zaman arkasında olduğunu belirten Denktaş, dünyanın geçmişte olduğu gibi bugün de yanlarında olmadığını ifade etti. 
     Rumların amacının 1960 anlaşmalarını ortadan kaldırmak olduğunu kaydeden Denktaş, Kıbrıs'ta iki ayrı halk bulunduğunu, bunun için iki ayrı referandum yapıldığını, bunu unutturmamaları gerektiğini kaydetti. Denktaş, kan ve can pahasına alınan bağımsızlığı, devleti ve egemenliği ellerinden almaya kimsenin hakkı olmadığını söyledi. 
     Denktaş, Türkiye'nin AB yolunda, Kıbrıs konusundaki baskılara boyun eğmeyeceğini bildiklerini ifade ederek, ''Annan planını yeniden hortlatmak ve halkı kandırmak için yine dıştan paralar dağıtılmaya başlandığını'' belirtti. Denktaş, bunlar karşısında, ''Devletimden vazgeçmeyeceğim'' denilmesini istedi ve ''bunun torunları için bir görev olduğunu'' vurguladı. 
     
     ''ARANIZA DÖNÜYORUM'' 
     Halka, ''Bana 1958'den itibaren her safhada güvendiniz'' diye seslenen Denktaş, şöyle devam etti 
     ''Her seçimde beni desteklediniz, bana oy verdiniz. Gün geldi, bana cumhurbaşkanı mevkiini layık gördünüz. En zor görev olan görüşmecilik görevini hiç çekinmeden yıllarca bana verdiniz. Size, 'Uzlaşmazdır, barış istemez, Kıbrıs Türklerinin haklarını korumuyor' diyenlere kulak vermediniz. Sizden aldığım güvenle ve inançla vicdanımın sesine bakarak, doğruyu yapmayı görev bildim ve yaptığıma inanıyorum. Bugün bu görevin son ayları gelmiştir. Kimse size, 'Denktaş bizi terk ediyor' demesin. Denktaş, halkının arasına dönüyor. Çünkü cumhurbaşkanı olarak yetkileri, görevini, vicdanın emrettiği şekilde yapabileceği yetkiyle donatılmış değildir. Çünkü Annan planına 'evet' demiş olan bir halkın devşirmesi gereken ve hakkı olan bazı şeyler vardır, bunlar önünde ben engel olmam. 
     Ama 'evet' diyenlere şunu söylüyorum 'Evet'ini devletten, bağımsızlıktan, egemenlikten vazgeçtiğiniz şekilde yorumlayanlar vardır. Buna karşı direnmeniz gerekir. Buna karşı ses vermeniz gerekir. Buna karşı 1963-1974 yıllarında yaptığınız gibi, 'Ben varım, var olacağım' demeniz gerekir. İşte bu sesi verecek olan siz halkımın arasına döneceğim. Sizinle beraber bu mücadeleyi vereceğiz. Cumhurbaşkanlığına devletimi ve egemenliğimi korumak yeminiyle oturacak kim olursa olsun, baskılar altında onun devletten veya bağımsızlıktan vazgeçmemesi için kendisine destek olacağız. Sizinle birlikte bu onurlu mücadeleyi yine birlikte vereceğiz.'' Denktaş, orta dereceli okullarda okutulmak üzere hazırlanan tarih kitaplarının yeniden gözden geçirilmesini istedi ve ''bu kitaplarda Rumların melek gibi gösterildiğini'' kaydetti. 
     
</TEXT>
</DOC>
