<DOC>
<DOCNO> 263119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko22.html </URL>
<DATE> 2004/08/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Enerjide Rusya'ya bağımlılık artıyor... 
</HEADLINE>
<TEXT>

     Türkiye'nin enerjide Rusya'ya olan bağımlılığı artıyor. Petrol, petrol ürünleri, doğalgaz ve kömürden oluşan enerji malları ithalatında Rusya'nın payı, bu yılın ilk altı ayında, geçen yılın aynı dönemine göre önemli ölçüde arttı. 
     Dış Ticaret Müsteşarlığı verilerinden yapılan belirlemeye göre, Türkiye bu yılın ilk altı ayında 3.6 milyar dolarlık petrol ve petrol ürünleri, 2 milyar dolara yakın petrol gazları ve doğalgaz, 522 milyon dolarlık da kömür ithal etti. İthalatın, petrol ve petrol ürünlerinde yüzde 29.2 oranında 1.1 milyar dolarlık, petrol gazları ve doğal gazda yüzde 48.2 oranında 9 milyon, kömürde de yüzde 42 oranında 219 milyon dolarlık bölümü Rusya'dan gerçekleştirildi. 
     Söz konusu mallarda yılın ilk altı ayındaki toplam 6.1 milyar dolarlık ithalatta Rusya'nın payı yüzde 36.4 oranında 2.2 milyar dolar oldu. 
     Geçen yılın ocak-haziran döneminde enerji mallarında toplam ithalat 5.4 milyar dolar düzeyinde gerçekleşmişti. Bu ithalatta Rusya'nın payı yüzde 27.4 oranında 1.5 milyar dolar olmuştu. Rusya'dan yapılan enerji malı ithalatı, bu yılın ocak-haziran döneminde, geçen yılın aynı dönemine göre yüzde 50.4 oranında arttı. 

ANKA 

     
</TEXT>
</DOC>
