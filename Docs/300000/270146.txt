<DOC>
<DOCNO> 270146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur13.html </URL>
<DATE> 2004/09/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kendi öldü, 44 yolcuyu kurtardı 
</HEADLINE>
<TEXT>

     Davut AKTAŞ DHA 
SAMSUN'un Havza İlçesi Toptepe Mevkii'nde, 44 yolcu taşıyan otobüsün sürücüsü Hayati Çelik, direksiyon başında fenalaşınca, yerini ikinci şoför Gökhan Topçu'ya bıraktı. Birkaç dakika sonra kalp krizi geçiren Çelik, hayatını kaybetti. Hayati Çelik'in direksiyonu ikinci şoföre bırakması, 44 yolcunun hayatını kurtardı. 
     Mersin'den Trabzon'a gitmekte olan Kamberoğlu otobüs firmasına ait 61 DK 989 plakalı aracın şoförü 45 yaşındaki Hayati Çelik, Samsun'un Havza İlçesi Toptepe Mevkii'nde virajlı yolda giderken rahatsızlandı ve otobüsü durdurarak yerini ikinci şoför Gökhan Topçu'ya bıraktı. 
     Çelik, otobüs hareket ettikten birkaç dakika sonra kalp krizi geçirdi ve hayatını kaybetti. 25 yıllık şoför olan Hayati Çelik'in direksiyonu ikinci şoföre bırakması, büyük bir faciayı önledi. Kalp krizi sonucu ölen iki çocuk babası Hayati Çelik memleketi Trabzon'da toprağa verildi. 
     Yolculardan Davut Kibar, Hayati Çelik'in virajlı yolların başlangıcında rahatsızlanıp direksiyonu ikinci şoföre verdiğini söyledi ve "Sonra birden yere yığıldı. Nefes alamadı. Kalp krizi sonucu öldüğünü anladık'' dedi. 
     
</TEXT>
</DOC>
