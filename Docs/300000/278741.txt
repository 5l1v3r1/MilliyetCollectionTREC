<DOC>
<DOCNO> 278741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur06.html </URL>
<DATE> 2004/10/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türk Bayrağı Guinness Rekorlar Kitabı'nda... 
</HEADLINE>
<TEXT>

     Türk Hava Kurumu THK tarafından Eskişehir'in İnönü İlçesi'nde düzenlenen ''3. Türkiye Hava Oyunları''nda 433.5 metrekare ile bu güne kadar gökyüzünde açılan en büyük bayrakla atlayış yapan THK paraşütçüsü Hakan Zengin, Guinness Rekorlar Kitabı'na girmeye hak kazandı. 
     AA muhabirinin THK Bilişim ve Tanıtım Müdürlüğü yetkililerinden aldığı bilgiye göre, THK'nın İnönü Eğitim Merkezi'nde 19-27 Haziran tarihlerinde gerçekleştirilen ''3. Türkiye Hava Oyunları'' etkinliği kapsamında paraşütçü Hakan Zengin 34 Guinness Rekorlar Kitabı'na girmek için gökyüzünden bu güne kadar açılan en büyük bayrakla atlayış yapmak amacıyla AN-2 Antonov tipi uçağa binmişti. 
     Hakan Zengin'in rekor atlayışı, Guinness Türkiye Fahri Temsilcisi İTÜ Öğretim Üyesi Prof. Dr. Orhan Kural ve Bilecik'in Bozüyük İlçe Noteri Başkatibi Meral Çakır tarafından da izlenmişti. İki gözetmen eşliğinde 2 bin metreden tandem paraşütüyle atlayan Zengin, Kayseri 2. Hava İkmal Bakım Merkezi Komutanlığı'nda dikilen, 17 x 25.5 metre boyutunda, 29.3 kilogram ağırlığındaki 433.5 metrekarelik Türk Bayrağı'nı gökyüzünde dalgalandırdı. 
     Bir defa, 2003 Haziran'da İnönü'de, iki defa 27-29 Ekim 2003 tarihlerinde Ankara'da olmak üzere toplam üç deneme atlayışı yapıp bayrağı başarıyla yere indiren Zengin, Guinness Rekorlar Kitabı'na girmek için bugüne kadar gökyüzünde açılan en büyük bayrakla atlayış yapmış oldu. 
     Yaklaşık 6 dakikada yere inmeyi başaran Zengin'in atlayışı bir paraşütçü tarafından da kameraya alınmıştı. 
     Toplam 18 yılda 3 bin 900 atlayış yapan Zengin, yere indikten sonra Türk Bayrağı'nı gökyüzünde başarıyla dalgalandırmaktan gurur duyduğunu ifade etmişti. 
     
     ''TÖREN DÜZENLENECEK'' 
     THK Bilişim ve Tanıtım Müdürlüğü yetkilileri, Hakan Zengin'in rekor atlayışının Guinness Rekorlar Kitabı'na girmeye hak kazandığını belgeleyen sertifkanın kuruma ulaştığını belirterek, söz konusu sertifikayı düzenleyecekleri törende Hakan zengin'e vereceklerini söylediler. 
     Guinness Türkiye Fahri Temsilcisi İTÜ Öğretim Üyesi Prof. Dr. Orhan Kural da, Hakan Zengin'in rekor atlayışının Türkiye'den 14 olay olarak Guinness Rekorlar Kitabı'na girmeye hak kazandığını belirtti. 
     Toplam 100 milyonla 1955'ten bu yana dünyada en fazla satılan kitabın Guinness Rekorlar Kitabı olduğunu anımsatan Prof. Dr. Kural, Türk Bayrağı'nın bu kitapta yer almasının ülkenin tanıtımı konusunda önemli rol oynayacağını ifade etti. 
     Prof. Dr. Kural, bu rekor atlayış için Ağustos ayında İngiltere'nin başkenti Londra'da Guinness Rekorlar Kitabı yetkilileriyle toplantı yaptıklarını anımsatarak, ''Bu Türkiye için gurur verici bir olay. Bu rekor Türkiye'den kitaba giren 14. olay oldu'' dedi. 
     
     TÜRKİYE'DEKİ REKORLAR... 
     Guinness Türkiye Fahri Temsilcisi İTÜ Öğretim Üyesi Prof. Dr. Orhan Kural'ın verdiği bilgiye göre, bugüne kadar Türkiye'den sadece 13 kişi, kuruluş veya olay Guiness Rekorlarına girdi. Rekorlardan bazıları şöyle 
     -Hakan Şükür'e ait Dünya Kupası'nda atılan en hızlı gol 29 Haziran 2002 
     -81 sessiz harften oluşan bir Kafkas dilini dünyada tek konuşan kişi, Tevfik Esenç 1992 yılında öldü. 
     -8.8 cm ile Artvinli Mehmet Özyürek'in en uzun burun rekoru. 
     -Naim Süleymanoğlu ve Halil Mutlu'nun halterde kaldırdığı ağırlılar. 
     -Bilkent Üniversitesi'nce dünyanın en küçük mikrofonunun yapılması. Ortalama saç kalınlığı 50 mikron iken bu mikrofunun çapı 40 mikrondu. 
     -Adana Rotary Kulübü'ne ait en uzun çamaşır ipi 33 bin 81 metre ve üzerine asılı 42 bin 300 parça çamaşır. 
     
</TEXT>
</DOC>
