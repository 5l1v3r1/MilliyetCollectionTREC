<DOC>
<DOCNO> 294316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/siyaset/asiy.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac sertleşiyor 
</HEADLINE>
<TEXT>


Türkiye konusunda tutumlarını birleştirmek için buluşan Chirac, çıkışta 'imtiyazlı ortaklık'a vurgu yaptı, Schröder ise 'Müzakerelerin tek hedefi tam üyelik olmalı' dedi 

DIŞ HABERLER SERVİSİ 


Avrupa Birliği'nin AB iki müttefik ve anahtar ülkesi Fransa ve Almanya'nın liderleri, Cumhurbaşkanı Jacques Chirac ve Şansölye Gerhard Schröder, dün Almanya'nın Lübeck kentinde bir araya gelerek 17 Aralık'taki AB zirvesinde Türkiye konusunda izlemek niyetinde oldukları ortak tutumu tartıştılar. Zirvenin ardından düzenledikleri ortak basın toplantısında Chirac, ülkesinin 17 Aralık sonuç bildirisine, Türkiye'nin tam üyeliğine alternatif olarak koydurtmaya çalıştığı "imtiyazlı ortaklık" imasında bulundu. Schröder ise, AB Komisyonu'nun İlerleme Raporu'nda da ifade edilen "ucu açık müzakere" kavramına gönderme yapmakla birlikte "müzakerelerin açık hedefinin tam üyelik olduğunu ve başka da bir şey olmaması gerektiğini" vurgulayarak müttefikinden farklı bir pozisyona sahip olduğunu gösterdi. 

Görüş ayrılığı sürüyor 
Schröder, basın toplantısının sonunda, "Fransa ve Almanya'nın Konsey'deki tartışmalar için ortak bir pozisyona kesinlikle varabileceklerini düşünüyorum" diyerek, iki ülkenin Türkiye konusunda halen uzlaşamadıklarını ortaya koydu. 
Fransa Cumhurbaşkanı, "Almanya ve Fransa'nın ortak hedefi var Türkiye'nin AB'ye üye olmasını istiyoruz. Bu, herkesin çıkarına. Çünkü güvenli sınırlara sahip, güçlü, sağlam bir Avrupa'ya sahip olmak herkesin çıkarına" dedi. 

'Fransızlar karar verecek' 
Türkiye'nin Kopenhag kriterlerini yerine getirmesinin izleneceğini belirten Chirac, şöyle devam etti "Bu kriterlerle, insan hakları ve serbest pazar ekonomisiyle ilgili konuları kastediyorum. Bu süreç uzun ve zor olacak. Sonuçta Fransa'da 10 ila 15 yıl sonra halkoylaması yapılacak ve Fransızlar Türkiye'nin AB üyeliği konusunda karar verecekler. Şartlar yerine getirilmezse müzakereler yarıda kesilebilir. Ancak o zaman da Türkiye'nin Avrupa'dan dışlanmaması için ekonomik, siyasi ve kültürel açıdan yeni bir çözüm bulunmalı." 

Sarkozy faktörünün etkisi 
Fransa'da "Türkiye'nin AB üyeliğine en sıcak bakan lider" olarak tanınan Chirac'ın Türkiye konusundaki üslubunu giderek "soğutması", partisi Halk Hareketi için Birlik'in UMP liderliğine yükselen ve 2.5 yıl sonraki cumhurbaşkanlığı seçimlerinde kendisine rakip olması beklenen Nicolas Sarkozy faktörüne bağlanıyor. Sarkozy, Türkiye'nin AB'ye üyeliğine açıkça karşı. Sosyalist Parti bünyesinde üyelerin AB Anayasası'na bir oylamayla "evet" demeleri bile Chirac'ın tavrını yumuşatmaya yetmedi. 
Tutumunu değiştirmediği gözlenen Başbakan Schröder ise, "Her ikimiz de AB Komisyonu'nun geleceğe yönelik, bilgece, akıllıca bir öneri yaptığı görüşündeyiz. Her ikimiz de müzakerelerin tek bir hedefle yürütülmesi gerektiğine inanıyoruz. Bu hedef de üyeliktir ve başka bir şey değildir" diye konuştu. 

Ucu açık, ancak 
Müzakere sürecinin uzun olacağını bildiklerini ifade eden Schröder, şunları söyledi "Müzakerelerin 10 ila 15 yıl süreceği tahmin ediliyor. Tabii ki, müzakerelerin ucu açık olarak şekillendirilmesi gerektiğini biliyoruz. Yani Kopenhag kriterlerinin yerine getirilip getirilmediği görüşülecek. Ancak hedefin üyelik olduğu konusunda şüphe duyulmamalı. Biz burada görüşmelerin başarısız kalmasından değil, başarılı olmasından söz ediyoruz. Yine de müzakerelerin istediğimiz gibi sürmemesi durumunda yapılması gerekenler konusunda AB Komisyonu'nun önerileri var." 

Kıbrıs temennisi 
Schröder, Kıbrıs Rum Kesimi'nin Türkiye tarafından tanınmasını ön şart olarak ileri sürüp sürmedikleri sorusunu, "Bu konuda tüm taraflarla görüşüyoruz. Umarım, AB zirvesinde bu merkezi bir konu olmaz" diye yanıtladı. 



</TEXT>
</DOC>
