<DOC>
<DOCNO> 256757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun28.html </URL>
<DATE> 2004/07/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Agaceri'ye 5 yıl hapis 
</HEADLINE>
<TEXT>

     İran'da Yüksek Mahkeme'nin hakkındaki idam cezasını bozduğu tarih profesörü Haşim Agaceri, yeniden yargılandığı davada 5 yıl hapis cezasına çarptırıldı. 
     İran Öğrenci Haber Ajansı'nın İSNA haberine göre, Agaceri'nin avukatı Salih Nikbeth, Tahran Kamu Mahkemesi'nin 1083 numaralı şubesinin müvekkiline, 2 yılı tecilli olmak üzere toplam 5 yıl hapis cezası verdiğini söyledi. 
     Nikbeth, mahkemenin ayrıca Agaceri'ye 5 yıl kamu haklarından yararlanmama cezası verdiğini, bu cezanın hapis cezası tamamlandıktan sonra uygulanmaya başlayacağını kaydetti. 
     Yüksek Mahkeme'nin, ''Şiilikte yenilenme çağrısında bulunması, Müslümanların maymun olmadığını ve dini liderleri körü körüne takip etmemesi gerektiğini'' söylemesi nedeniyle daha önce hakkında verilen idam kararını bozmasından sonra, dava başkent Tahran'a alınmıştı. 
     Tahran'da yeniden yargılanmaya başlanan Agaceri, savcılık tarafından ''dini değerlere hakaret etmek, rejim karşıtı propaganda yapmak ve yanlış bilgi yaymakla'' suçlanmıştı. 
     İran-Irak savaşında bir bacağını kaybeden gazi Agaceri, Hamedan kentinde yaptığı konuşmada, ''Şiilikte yenilenme çağrısında bulunması, Müslümanların maymun olmadığını ve dini liderleri körü körüne takip etmemesi gerektiğini'' söylemesi üzerine yargılandığı mahkemede Kasım 2002'de idam cezasına çarptırılmıştı. 
     Hamedan mahkemesinin kararı ülke çapında gösterilere yol açmış, İran dini lideri Ayetullah Ali Hamaney davanın yeniden görülmesini istemiş ve Yüksek Mahkeme, Ocak 2003'te davanın yeniden görülmesine karar vermişti. 
     Hamedan'daki mahkeme, ikinci kez bakılan davada Agaceri hakkındaki idam cezası kararında ısrar etmiş, Yüksek Mahkeme, bir kez daha idam cezasını bozarak, davanın Tahran'da yeniden görülmesine karar vermişti. 
     
</TEXT>
</DOC>
