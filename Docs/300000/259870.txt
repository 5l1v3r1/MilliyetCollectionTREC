<DOC>
<DOCNO> 259870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/spo07.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı baskın 
</HEADLINE>
<TEXT>


İstanbulspor-Eyüpspor arasındaki hazırlık karşılaşmasında sahaya giren bir kişi ortalığı birbirine kattı, kuru sıkı silahını çekerek, havaya ateş açtı 


Maç yarım kaldı 
İSTANBULSPOR'UN, 2. Lig B kategorisi takımlarından Eyüpspor ile dün akşam oynadığı hazırlık maçı, sahaya girerek, silahla ateş açan bir şahıs yüzünden yarıda kaldı. Bahçelievler Stadı'ndaki karşılaşmanın 60. dakikasında, akli dengesi yerinde olmadığı iddia edilen Mehmet Ali İleri adlı şahıs, sahaya girerek kuru sıkı olduğu belirtilen tabancasıyla havaya ateş etti. 

Panik yaşandı 
SARI - Siyahlılar'ın 1-0 üstün olduğu maçın 60. dakikasında elinde tabanca ile sahaya giren saldırgan, "İki ayağımı da iyi kullanırım. Bu ülke Dünya üçüncüsü oldu, ama beni keşfetmedi" diye bağırdıktan sonra havaya bir el ateş etti. Daha sonra da sahayı boşaltıp, silahı başına dayadı. Oyuncuların büyük panik yaşadığı olaydan sonra müdahale edilen İleri gözaltına alındı. 


</TEXT>
</DOC>
