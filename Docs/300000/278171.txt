<DOC>
<DOCNO> 278171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur43.html </URL>
<DATE> 2004/10/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Emekli astsubaylardan Oyak'a dava... 
</HEADLINE>
<TEXT>

     Türkiye Emekli Astsubaylar Derneği TEMAD , emekli astsubayların Ordu Yardımlaşma Kurumu OYAK ve iştiraklerinde istihdam edilmemeleri, yetkili kurullarda temsil edilmemeleri, kurumdan ilişiğini kesen üyelerin kurum mal varlığında devam eden ayni haklarının geri verilmemesi işleminin iptali istemiyle Ankara Bölge İdare Mahkemesi'ne dava açtı. 
     TEMAD Genel Başkanı Emekli Jandarma Kıdemli Başçavuş Mustafa Erol, Bölge İdaresi Mahkemesi'ne dernek avukatlarıyla gelişinde yaptığı açıklamada, OYAK'ın öz varlığını yüzde 60'ını astsubaylardan kestiği aidatlara borçlu olduğunu ifade ederek, halen emekli olmuş 26 bin astsubayın OYAK'a üyeliğinin devam ettiğini kaydetti. Astsubayların OYAK ve iştiraklerinin yönetim, denetim ve genel kurullarında temsil edilmediklerini dile getiren Erol, ''OYAK ve iştiraklerinin yönetiminde mevcut üye oranına göre temsil edilmek istiyoruz. Kültürlü, eğitimli ve müsait arkadaşlarımıza görev verilmesini talep ediyoruz'' dedi. 
     Bu taleplerini 14 Haziran 2004 tarihinde OYAK Genel Müdürlüğü'ne ilettiklerini, ancak menfi veya müspet bir cevap alamadıklarını belirten Erol, ''Biz de yasalar çerçevesinde hakkımızı aramak için mahkemeye başvuruyoruz'' diye konuştu. 
     Dava dilekçesinde de, ''Emekli astsubayların OYAK ve iştiraklerinde istihdam edilmemeleri, yetkili kurullarda temsil edilmemeleri, kurumla ilişiği kesilen üyelerin kurum malvarlığında devam eden haklarının kendilerine ödenmemesi işleminin iptali, 205 sayılı OYAK yasasının 3., 4., 6. ve 8. maddelerinin Anayasanın eşitlik ilkesine, demokratik yapısına ve Ticaret Kanunu'nun seçim ilkelerine aykırılığının ciddi olması nedeniyle Anayasa Mahkemesi'ne götürülerek iptalinin sağlanması gerekmektedir'' denildi. 
     
</TEXT>
</DOC>
