<DOC>
<DOCNO> 263828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy06.html </URL>
<DATE> 2004/08/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
THY için meclis araştırması istemi... 
</HEADLINE>
<TEXT>

     CHP İstanbul Milletvekili Kemal Kılıçdaroğlu, THY'nin yönetiminin değişmesinin ardından personelin emekliliğe zorlandığını ve bu durumun idari ve teknik zafiyetlere yol açtığını ayrıca yeni yönetimin uçuş güvenliğini tehdit eden uygulamalarda bulunduğunu iddia ederek, konunun TBMM tarafından araştırılmasını istedi. 
     Kılıçdaroğlu ve arkadaşları tarafından imzalanarak TBMM Başkanlığı'na sunulan Meclis Araştırma önergesinde, THY'nin 20 Mayıs 1933'te kurulduğunu, bugün sadece Türkiye'nin değil, dünyanın da saygın ticari kuruluşlarından birisi konumuna geldiğini belirtti. Bu kuruluşun, AK Parti'nin iktidar olmasıyla birlikte ciddi sorunlar yaşamaya başladığı ve yıllardır kar eden bu kuruluşun zarar ettiği ifade edilen önergede, şöyle denildi 
     ''11 Eylül saldırılarının ardından sektördeki birçok büyük firmanın zarar ettiği bir konjonktürde kar eden kuruluşun, yönetim değişikliğinden sonra, sektörün rahatladığı bir dönemde, zarar etmesinin nedenleri araştırılmalıdır. 
     Tüm kamuda olduğu gibi, THY'de siyasal kadrolaşmaya gidilmiş ve işinin ehli olmayan, havacılık konusunda yeterli bilgi ve deneyime sahip bulunmayanlar, şirketin tepe yöneticiliklerine getirilmişlerdir. Oysa THY gibi kuruluşlara yapılacak atamalarda daha özenli davranılması gerektiği açıktır. Çünkü yanlış kararların doğuracağı riskler doğrudan insan yaşamıyla ilgilidir ve telafisi olanaksızdır. Bugün THY, ciddi sorunlarla karşı karşıyadır.'' 
     
     RJ100'LER 
     Atatürk Havalimanı'ndaki bakım hangar ünitelerinin ancak 100 uçağın ihtiyacını karşılayabilecekken, uçak sayısının 150'yi aştığı, bu durumda uçakların bakımının nasıl sağlıklı yapılabildiğinin açıklanması istenilen önergede, ayrıca şu sorulara yer verildi 
     ''THY'nin kullandığı RJlOO'lerin yaşanan kazalardan dolayı teknik hatalarının olduğu bilinmesine karşın, yetkililer uçaklarda yapımla ilgili bazı hataların olduğu, ancak bunun uçuşa engel olmadığını söylemektedir. Swiss Air'den kiralanan 3 Airbus uçağın da 2.5 yıl hiç kullanılmamasından kaynaklanan sorunları bulunulduğu belirtilmektedir. Bu uçaklar için, uçuş güvenliği konusunda alınan tedbirler nelerdir 
     Personel açığının kapatılması için çalışan personelin çalışma saatlerinin artırıldığı iddia edilmektedir. Bu durum uçuş güvenliğini tehlikeye düşürmez mi 
     Teknisyenlerin uçağın defterini onaylamadan, uçağın sefere çıktığı ve bu durumdan da herkesin haberdar olduğu söyleniyor. Ayrıca bazı teknisyenlerin taşeronlar aracılığı ile THY'de çalıştırıldığı iddiası var. Bu doğru mu 
     THY'de, Genel Müdür, Genel Müdür Teknik Yardımcısı Uçak Revizyon Atölyeleri Başkanlığı , THY İmalat ve Tamir Atölye Müdürü, Yer işletme Başkanlığı, Yer işletme Başkan Yardımcılığı, Sosyal ve idari işler Başkanlığı ve Özel Büro Başkanlığı makamlarına İstanbul Büyükşehir Ulaşım A.Ş'de çalışanların atandıkları doğru mu Adı geçen şirketi İstanbul Deniz Otobüsleri İDO işletmeciliği dışında, havayolu taşımacılığı ile bir ilgisi var mıdır '' 
     
</TEXT>
</DOC>
