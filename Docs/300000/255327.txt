<DOC>
<DOCNO> 255327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun30.html </URL>
<DATE> 2004/07/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Barroso rest çekti İsteyen üye AB'den çıkar 
</HEADLINE>
<TEXT>

     Sıtkı Uluç bildiriyor 
AB Komisyonu Başkan adayı Portekizli Jose Manuel Durao Barroso, arzu eden üyelerin AB'den çıkabileceklerini, ABD ile ilişkilere ise büyük önem vereceğini söyledi. 
     Avrupa Parlamentosu'nun siyasi gruplarının toplantılarına ayrı ayrı katılarak görüş ve tavırları hakkında bilgi veren, parlamenterlerin sorularını yanıtlayan Barroso, son seçimlerin ardından parlamentoda ''kötümserler ve AB karşıtlarının'' oluşturduğu ''Bağımsızlık ve Demokrasi Grubu'' ID üyelerinin sorularını yanıtladı. 
     Grup Başkanı Danimarkalı Jens-Peter Bande, toplantının başında yaptığı konuşmada, ''kötümserleri birleştiren'', ''aslanların mağarası'' olarak nitelendirdiği ID Grubu'nun iki bölümden meydana geldiğini, ''Bağımsızlık'' bölümünü oluşturan İngiliz parlamenterlerin ''AB'den çekilmek istediklerini'', ikinci grubu oluşturan ''Demokrasi'' bölümünün ise daha fazla ''saydamlık'' için mücadele eden parlamenterleri bir araya getirdiğini anlattı. 
     Barroso'nun AB Komisyonu Başkanı olmasının ''ABD, İngiltere ve İspanya'' tarafından kararlaştırıldığını ileri süren ID grubu parlamenterleri, ''AB'nin genişlemesinden büyük endişe duyduklarını'' söylediler ve Türkiye'nin katılımı konusunda duydukları rahatsızlığı dile getirerek, bazı büyük devletlerin başkanlarının Türkiye'den yana tavır koymalarını eleştirdiler. 
     Barroso, ABD ile iyi ilişkilere büyük ihtiyaç olduğunu savunduktan sonra, Türkiye konusunda daha önceki açıklamalarını tekrarladı ve AB Komisyonu'nun hazırladığı raporu beklemek gerektiğini anlatırken, ''Bazı devlet ve hükümet başkanlarının Türkiye'den yana tercih belirttikleri doğru. AB Komisyonu'nun yaklaşımı tarafsız olacak'' dedi. 
     Barroso, ''Bir ülke AB'den çıkmak isterse ne olacağının'' sorulması üzerine, ''Bence hiçbir ülke AB içinde kalmak zorunda değil. Bir üye ülke böyle bir karar alırsa saygı gösteririz. Zoraki bir birlik içinde değiliz. Bugün AB'ye girmek isteyenlerin sayısı çıkmak isteyenlerden çok daha fazla'' dedi. 
     AB'nin aşamalı olarak bir güvenlik kimliği oluşturmasından yana olduğunu, ancak bunun maliyetini yüksek gördüğünü belirten Barroso, NATO'dan farklı bir oluşuma gidilmesinin AB'ye itibar kazandırmayacağını, ayrıca AB içinde askeri açıdan tarafsız ülkeler bulunduğunu, askeri alanda görüş ayrılıkları da olduğunu ifade etti. 
     NATO'nun ve ABD ile müttefik olmanın ''hayati önemi'' üzerinde duran Barroso, komisyon başkanı olmasının kesinleşmesi halinde ABD ile ilişkileri daha iyi ve sağlıklı boyuta taşımak için çalışacağını bildirdi. 
     ID grubu parlamenterleri, AB Anayasası konusunda yapılacak referandumlarda halklara AB'nin sadece iyi taraflarının anlatılmaması gereği üzerinde durdular. Barroso, bu konuda referandum kararlarının ulusal düzeylerde alınacağını, kendisinin anayasa taslağından yana olduğunu belirtti. 
     
</TEXT>
</DOC>
