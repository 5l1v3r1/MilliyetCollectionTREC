<DOC>
<DOCNO> 277694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun19.html </URL>
<DATE> 2004/10/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hamas'tan İsrail'i vurmak için uzun menzilli roket 
</HEADLINE>
<TEXT>

     Radikal Filistin örgütü Hamas, İsrail'i vurmak için uzun menzilli roket geliştirmekte olduğunu bildirdi. 
     Hamas'ın askeri kanadı İzzeddin El Kassam'ın bazı yöneticileri, Gazze Şeridi'nin kuzeyindeki Beyt Lahya'da yaptıkları basın toplantısında, ''Uzun menzilli roket geliştiriyoruz'' dediler. 
     Basın toplantısına katılan yetkililer, müstakbel roketle ilgili teknik ayrıntı vermediler, ancak ''İsrail ordusuna sürpriz hazırladıklarını'' söylediler. 
     Hamas, İsrail'i vurmak için yaklaşık 10 km menzile sahip Kassam füzelerini kullanıyor. İsrail polisine göre, bu yıl Sderot kasabasına yüz kadar Hamas roketi düştü, saldırılarda üçü çocuk 5 kişi öldü. 
     İsrail ordusu, Hamas'ın roket saldırılarını önleyebilmek amacıyla 28 eylülden beri Gazze Şeridi'nin kuzeyinde ''operasyon'' yapıyor. ''Operasyonda'' 85 Filistinli öldürüldü. 
     
     GAZZE'DE SİLAHLI ÇATIŞMA 1 ÖLÜ 
     Filistinli silahlı kişilerin Gazze Şeridi'ndeki bir Yahudi yerleşkesine sızdığı, çıkan çatışmada 1 Filistinli militanın öldüğü bildirildi. 
     Görgü tanıkları, Kfar Darom yerleşkesine sızan 3 Filistinlinin bir Taylandlı işçiyi rehin aldığını söyledi. 
     İsrail askerleriyle çıkan çatışmada 1 militanın öldüğünü belirten tanıklar, diğer Filistinlilerle askerler arasındaki çatışmanın sürdüğünü kaydetti. 
     
</TEXT>
</DOC>
