<DOC>
<DOCNO> 295469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun15.html </URL>
<DATE> 2004/12/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
En prestijli ödül, Bush'u konu alan filme gitti 
</HEADLINE>
<TEXT>

     İngiltere'nin prestijli çağdaş sanat ödülü ''Turner'', bu yıl ABD Başkanı George Bush'u konu alan yorumsuz bir filme verildi. 
     Prestijli olduğu kadar tartışmalı Turner ödülünü alan sanatçı Jeremy Deller, ''Memory Bucket'' Hatıra Kovası adlı eseri için, ''Bush konusunda ama Bush karşıtı değil'' diye konuşuyor. 
     Yorumsuz film, sanatçının Texas eyaletinde, özellikle 1993 yılında 80 kişinin öldüğü bir tarikata ait evin polis tarafından kuşatıldığı Waco kasabasındaki gezi ve gözlemlerinden oluşuyor. 
     38 yaşındaki Jeremy Deller'ın kamerası ayrıca Amerikan Başkanı'nın favori hamburgerlerini pişiren çiftliğinin yakınındaki lokantayı da gözler önüne seriyor. 
     İlginç filmde ayrıca, güneş doğarken mağaralarına uyumaya giden ve bu sırada göğü karartan milyonlarca yarasanın görüntüleri dikkati çekiyor. 
     İngiltere'de görsel çağdaş sanat alanında önde gelen Turner ödülü, ülkede çalışan 50 yaşından genç sanatçılara veriliyor. Eserler, ödül açıklanmadan önce her yıl kamuoyunda sanat eseri olup olmadığı konusunda yoğun tartışmalara neden oluyor. 
     40 bin sterlin 60 bin euro tutarındaki ödüle aday eserler Londra'daki ünlü Tate Galerisi'nde sergileniyor ve sanatseverlerin büyük ilgisiyle karşılaşıyor. 
     Turner ödülü 2003'te, klasik görünümlü ancak yakından bakıldığında çoğunlukla çocukluğa bağlı şiddet temalarının görüldüğü bir dizi seramik vazonun yaratıcısı Grayson Perry'ye verilmişti. 
     
</TEXT>
</DOC>
