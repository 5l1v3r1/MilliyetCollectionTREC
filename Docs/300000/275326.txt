<DOC>
<DOCNO> 275326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy07.html </URL>
<DATE> 2004/09/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'den Bakan Pepe'ye "istifa" çağrısı... 
</HEADLINE>
<TEXT>

     CHP İzmit Milletvekili Safa Sirmen, çevre ile ilgili düzenlemenin yürürlük tarihinin iki yıl ertelenmesiyle çevre kirletmenin serbest bırakıldığını söyledi. Sirmen, Çevre ve Orman Bakanı Osman Pepe'yi istifaya çağırdı. 
     Sirmen, Parlamento'da basın mensuplarına yaptığı açıklamada, erteleme kararının altında ''Elinde zehirli atık bulunan işadamlarının isteminin yattığını'' öne sürdü. Ertelemeye ''Arıtma tesisi kurulması için ekonomik olanakların yeterli olmamasının'' gerekçe olarak gösterildiğini kaydeden Sirmen, ''Bunun gerçekle ilgisi yok. Bugün bu imkana sahip olmayan iki yıl sonra nasıl sahip olacak, bunun garantisi mi var '' diye sordu. 
     Kararla çevreyi kirletenlere ''İki yıl daha kirletmeye devam edebilirsiniz'' denildiğini ifade eden Sirmen, ''Üzücü olan Bakan Pepe'nin de bunu desteklemesi. Çevrenin kirletilmesine göz yuman bir Bakan o koltukta oturmamalı. Ceza olmazsa kim gider de atıklarını parayla bertaraf ettirir. Bu karardan sonra isteyen elindeki zehirli atığı nehre, ormana, ülkenin en güzel yerlerine dökebilir'' dedi. 
     
</TEXT>
</DOC>
