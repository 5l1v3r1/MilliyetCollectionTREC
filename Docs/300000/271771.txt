<DOC>
<DOCNO> 271771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur06.html </URL>
<DATE> 2004/09/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Direksiyon hakimiyetini kaybeden sürücü banka şubesine girdi 
</HEADLINE>
<TEXT>

     DHA 
ANTALYA'da önüne çıkan çocuğa çarpmamak için direksiyon kıran sürücü, otomobille banka şubesine girdi. Kazada bir banka personeli ile işlem yaptıran bir müşteri hafif yaralandı. 
     Yener Ulusoy Bulvarı'ndaki Denizbank Şubesi önünde meydana gelen olay, dün saat 13.30 sıralarında yaşandı. 30 yaşındaki Abdullah Bozkurt, 07 CNT 81 plakalı otomobiliyle caddede seyrederken önüne çıkan 6- 7 yaşlarındaki bir çocuğa çarpmamak için direksiyon kırdı. Sürücü Bozkurt'un frene basmasına rağmen durmayan otomobil, banka şubesinin camlarına çarptı ve içeri girdi. Ne olduğunu anlayamayan banka çalışanları ve müşteriler, panikle kaçmaya çalıştı. Banka şubesinin ağır hasar gördüğü kazada, adı öğrenilemeyen bir banka personeli ile işlem yaptıran bir müşteri yaralandı. Yaralılar, ambulansla Antalya Devlet Hastanesi'ne kaldırıldı. Sürücü Bozkurt, ifade vermek üzere polis merkezine götürülürken, hurdaya dönen otomobil çekiciyle banka şubesinden çıkartıldı. 
     Bankada sıra bekleyen Hatice Baykal, "Sıra beklerken sıkıldım ve dışarıda yoldan geçenleri izlemeye başladım. Bu sırada süratle gelen otomobil, çocuğa çarpmamak için direksiyon kırıp bankaya doğru gelmeye başladı. Bağırarak kaçtık. Büyük bir facianın eşiğinden dönüldü'' diye konuştu. 
     
</TEXT>
</DOC>
