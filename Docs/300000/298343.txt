<DOC>
<DOCNO> 298343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/dunya/adun.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Türkiye'ye karşı çıkmak aptallık 
</HEADLINE>
<TEXT>


Almanya Dışişleri Bakanı'ndan Türkiye'nin AB üyeliğine karşı olan Hıristiyan Demokratlara Sonucu kötü olur 


Almanya Dışişleri Bakanı Joschka Fischer, Türkiye ile AB üyelik müzakerelerine başlanmasını desteklediklerini tekrarlayarak, muhalefetteki Birlik partileri CDU CSU tarafından Türkiye'ye tam üyelik yerine önerilen "imtiyazlı ortaklık" formülünü eleştirdi. 
Alman Meclisi dünkü oturumunda, iktidardaki Sosyal Demokrat Parti SPD ve Birlik 90 Yeşiller Partisi tarafından sunulan "AB'nin Türkiye politikasının güvenilir bir şekilde sürdürülmesi ve Türkiye ile üyelik müzakereleri yolunun açılması" başlıklı önergeyi kabul etti. Meclisteki konuşmasında AB'nin genişlemesinin faydalı olduğunun son olarak Ukrayna'daki gelişmelerde de görüldüğünü belirten Fischer, Birlik partilerinin "imtiyazlı ortaklık" önerisinin anlamsız olduğunu ifade etti. Fischer, "Türkiye zaten şimdiden imtiyazlı ortak. AB'nin tüm toplantılarına katılıyor. Böyle bir ortaklık zaten mevcut" dedi. 

Amaç modernleştirme 
Fischer, konuşmasını şöyle sürdürdü 
"Şimdi üyelik konusunda değil, Türkiye'nin modernleşmesi konusunda karar alacağız. Şimdi müzakerelere başlanmasına karşı çıkarsanız, Türkiye bunu kendisine yönelik bir 'hayır' cevabı olarak değerlendirecek. Bunun sonucu da çok kötü olur. Karşı bile olsanız en azından müzakereleri olumlu bir şekilde izleyin. Türkiye'nin modernleşmesi hepimizin arzusu. Üyelikten önce biz de Türkiye'nin buna hazır olmasını istiyoruz. Üstelik müzakerelerin seyrinin çıkmaza girmesi durumunda müzakerelerin kesilmesi de mümkün. Neden şimdi hemen üyelik konusunda karar verilecekmiş gibi yapıyorsunuz " Türkiye ile üyelik müzakerelerine başlanmasının Almanya'da yaşayan Türklere de bu ülkeye ait oldukları duygusunu vereceğini belirten Fischer, müzakerelere başlanmasına karşı çıkmanın ise terörizme karşı mücadele konusunda yapılabilecek en büyük aptallık olacağını kaydetti. 

İmtiyazlı ortaklığa ret 
Öte yandan Alman Birlik partilerinin Türkiye'ye imtiyazlı ortaklık verilmesine ilişkin dün parlamentoya sunduğu öneri reddedildi. Oylamada Sosyal Demokratlar ve Yeşillerin büyük çoğunluğu, öneri aleyhinde oy kullandı. Öneri, AB zirvesinden Türkiye için müzakere tarihi çıkması halinde bile Alman hükümetinin Türk tarafıyla daha gevşek bağlar kurmasını öngörüyordu. 


</TEXT>
</DOC>
