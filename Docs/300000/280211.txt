<DOC>
<DOCNO> 280211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/gun14.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atığın da mafyası var 
</HEADLINE>
<TEXT>


ANKARA Milliyet 

İskenderun Limanı'nda tehlikeli atık yüküyle birlikte batan MV Ulla gemisi TBMM gündemine taşındı. Çevre ve Orman Bakanı Osman Pepe, olayın arkasında mafya olduğunu belirterek, Türkiye'nin uluslararası atık mafyasının hedefi haline geldiğini söyledi. TBMM Genel Kurulu'nda gündemdışı söz alan CHP Hatay Milletvekili Fuat Çay, batığın çevre kirliliği yarattığını kaydederek, hükümeti zamanında önlem almamakla suçladı. Pepe de, gemideki tehlikeli atık İspanya'dan gelen bir gemiye aktarılacakken, gemi üzerine bir günde tedbir kararı konulduğunu söyledi. Türkiye'nin uluslararası tehlikeli atık mafyasının hedefinde olduğunun altını çizen Pepe, "Sahillerimizi, bu tür saldırılara karşı yeterince koruyabildiğimizi söylemek mümkün değil. Türkiye'nin çevre sorunlarını bir çırpıda çözemeyiz. Bunun için 40 milyar euro gerekiyor" dedi. 


</TEXT>
</DOC>
