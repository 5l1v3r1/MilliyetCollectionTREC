<DOC>
<DOCNO> 250202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun35.html </URL>
<DATE> 2004/06/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Koçaryan Türkiye ile işbirliğine başlayabiliriz 
</HEADLINE>
<TEXT>

     Ermenistan Cumhurbaşkanı Robert Koçaryan, ''Türkiye ile önce pratik alanlarda işbirliğinin başlatılması'' çağrısında bulundu. 
     Koçaryan, Avrupa Konseyi Parlamenterler Meclisi AKPM genel kurul oturumunda konuştu ve Avrupalı parlamenterlerin sorularını yanıtladı. 
     Konuşmasında Türkiye ile ilişkilere de değinen Koçaryan ''Önce pratik işbirliği alanlarında çalışmaya başlayalım ve pratik ilerleme sağlayalım'' dedi. 
     Ermenistan'ın Türkiye ile ikili ilişki kurma talebini yineleyen Koçaryan, ''İlişki kurmak için hiçbir ön koşulumuz yok'' dedi. 
     
     AZERBAYCAN 
     Koçaryan, Azerbaycan'a atıfta bulunarak, ''Türkiye'nin Ermenistan ile ilişki kurmasında 3. ülkelerin koşullandırması olmasın'' diye konuştu. 
     Türkiye ve Ermenistan sınırının kapalı olduğunu söyleyen ve Türkiye'nin Ermenistan'a abluka uyguladığını ileri süren Koçaryan, ''Türkiye'nin AB'ye üye olması için komşularıyla iyi ilişkiler kurmasının ön koşul olarak öne sürülmesi gerektiğini'' iddia etti. 
     Konuşmasında, Ermeni soykırımı iddialarına yer veren Koçaryan, ''Ermenistan ve Türkiye arasındaki ilişkileri, geçmişin gölgesinin dışına taşımanın gerekli olduğunu'' söyledi. 
     Yukarı Karabağ'ın Azeri toprağı olmadığı yolundaki iddiaları yineleyen Koçaryan, Sovyetler Birliği'nin dağılmasından sonra Azerbaycan ve Yukarı Karabağ'ın iki farklı bağımsız cumhuriyet olarak ortaya çıktığını ileri sürdü. 
     
</TEXT>
</DOC>
