<DOC>
<DOCNO> 297660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur16.html </URL>
<DATE> 2004/12/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Telefonla taciz eden kişiyi vurdu, 15 yıl ceza yedi 
</HEADLINE>
<TEXT>

     Kayseri'de, kendisine telefonda tacizde bulunduğunu iddia ettiği kişiyi av tüfeğiyle öldüren kadın 15, olaya karışan eşi de 7.5 yıl hapse mahkum oldu. 
     Kayseri 2. Ağır Ceza Mahkemesi'ndeki duruşmada, tutuklu sanıklar Latife Temizel ile eşi Erol Temizel hazır bulundu. Latife Temizel, savunmasında, öldürülen Bekir Atalay'ın kendisini 1 yıldır telefonda taciz ettiğini öne sürdü. 
     Latife Temizel, olay günü kendisini rahatsız etmemesini söylemek için annesinin evine çağırdığı Atalay'ı, kendisine sarkıntılık ettiği için av tüfeğiyle öldürdüğünü, eşinin olayla ilgisi bulunmadığını belirtti. 
     Erol Temizel de olay sırasında Organize Sanayi Bölgesi'ndeki fabrikada çalıştığını iddia ederek, ''Olayı işyerinde öğrendim. Eve geldiğimde eşim Bekir'i av tüfeğiyle öldürmüştü. Öldürme olayına karışmadım'' dedi. 
     Mahkeme heyeti, Latife Temizel'e 15 yıl, kendisine yardımcı olan eşi Erol Temizel'e de 7.5 yıl hapis cezası verdi. 
     
</TEXT>
</DOC>
