<DOC>
<DOCNO> 260225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko28.html </URL>
<DATE> 2004/08/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
''Dow Jones Türkiye Titan 20 Endeksi'' yayında... 
</HEADLINE>
<TEXT>

     Endeks yapıcı şirket Dow Jones Indexes'in Türkiye için oluşturduğu ''Dow Jones Türkiye Titan 20 Endeksi'', yayınlanmaya başladı. 
     Endeks, İMKB'de işlem gören en büyük ve en likit 20 hisse senedini kapsıyor. 
     Dow Jones Türkiye Titan 20 endeksinin tanıtımı nedeniyle düzenlenen toplantıda konuşan, Dow Jones Indexes'in Avrupa, Asya ve Ortadoğu'da iş geliştirme amacıyla kurduğu ortaklık olan STOXX Ltd. Murahhas Azası Lars Hamich, endeksin, Türkiye'ye yatırım yapan yatırımcılardan gelen talepler doğrultusunda, tamamıyla şeffaf bir şekilde ve önceden belirlenen kurallara göre oluşturulduğunu söyledi. 
     Hamich, Türkiye Titan 20 Endeksi'nin Dow Jones ülke titan endeksleri ailesine katılması sonrasında Blue Chips ülke endeksleri serisinin daha genişlediğini, bunun yatırımcılara uluslararası varlık dağılımlarını ve piyasalar arasındaki geçişlerini daha kolay yapma imkanı sunacağını belirtti. 
     Şu anda dünya pazarında 4 bin kadar endekslerinin bulunduğunu ve 600 milyar euroluk varlığı olduğunu bildiren Hamich, endekslerin daha az firmadan oluşan ''Blue Chips'' ve mümkün olduğunca çok firmayı kapsayan ''Benchmark kıyaslama '' endekslerinden oluştuğunu ifade etti. 
     Hamich, titanların kendileri için büyük bir önem taşıdığına işaret ederek, ''Titanlar bizim için dev demek. Bizim için gelecek demek'' dedi. 
     Hamich, titanların bölgesel ve ülke bazında iki çeşidi bulunduğunu ifade ederek, oluşturdukları titan endeksler ile yatırımcılara kolay yoldan en büyükleri inceleme fırsatı sağladıklarını kaydetti. 
     Titan endekslerinin oluşturulmasında büyüklüğün, şirketin serbest piyasa sınırının ve halka açık olmalarının ve likiditelerinin önem taşıdığını ifade eden Hamich, ''Biz Türkiye titanları ile Türk hisse senedi piyasasını küresel pazara sokmak istiyoruz. Onları, tüm diğer ülke titanları ile mukayese edebilebilir kılmak istiyoruz'' dedi. 
     
     DÜNYA YATIRIMCILARININ İLGİSİ 
     Toplantının ardından soruları yanıtlayan İMKB Başkanı Osman Birsen de Dow Jones'un endeks yaratıcı kurum olarak bir dünya devi olduğunu ve 4 binin üzerinde endekse sahip olduğunu belirterek, Türkiye'nin, şirketin seçtiği büyük şirketler endeksi bakımından 14 ülkeden biri olduğunu söyledi. 
     Birsen, şöyle konuştu 
     ''Bunun anlamı piyasamızın belli bir gelişmişliğe ulaşmış olduğunu kanıtlama noktasında bize yardımcı olur. Yani, artık yabancıların ilgisini ve onların hesaplayıp, kendi isimlerini ve imzalarını altına atacakları enstrümanları yaratma açısından güven verici büyüklükte bir piyasaya sahip olduğumuzu ve geleceğinin iyi olduğuyla ilişkin bir kanıyı da ifade ediyor.'' Bu endeksin yapılmasında çok teknik bilgilere ve detaylı çalışmalara ihtiyaç duyulduğunu ifade eden Birsen, İMKB'nin hem kendi endeksinin kalitesi açısından, hem de bu tür yeni endekslerin yaratılması bakımında uluslararası standartta yüksek bir teknik ve yeterlilik içinde bunları yaratabildiğini ortaya koyduğunu söyledi. 
     Birsen, şunları kaydetti 
     ''Dow Jones gibi dev bir endeks yapıcı İMKB'nin 20 şirketi ile ilgilenirse, dünya yatırımcılarının da bunlarla ilgilenmemesi bahis konusu olamaz. Bu itibarla da piyasamız açısından yeni yatırımcılar kazanmak veya eski yatırımcıları daha fazla bilgili hale getirmek açısından yararlı bir girişim olarak görmek lazım.'' 
     
     TÜRKİYE TİTAN 20 ENDEKSİ'NİN DEĞERİ 13 MİLYAR DOLARI BULUYOR 
     Verilen bilgiye göre. Dow Jones Türkiye Titan 20 Endeksi için seçilen 20 hisse senedi, şu anda İMKB'de işlem gören en büyük ve en likit 20 hisse senedini kapsıyor. 
     Halka açık piyasa değerleri üzerinden ağırlıklandırılan şirketlerin ağırlıkları, bir hissenin aşırı derecede baskın olmasını engellemek amacıyla diğer ülkelerde de olduğu gibi yüzde 10 ile sınırlandırıldı. 
     Endeksin, 30 Haziran 2004 tarihi itibariyle halka açık piyasa değeri 13 milyar doları buluyor. 
     Titan endeksleri arasında, Dow Jones Global Titan 50 Endeksi, 18 Sektör Endeksi ile Dow Jones Sektör Titan Endeksleri, Dow Jones Asya Titan 50 Endeksi, 14 Ülke Endeksi ile Dow Jones Ülke Titans Endeksleri, Dow Jones Tiger Titan 50 Endeksi ve Dow Jones İslami Titan 100 Endeksleri yer alıyor. 
     Bütün bu endeksler, gerçek zamanlı olarak belli başlı tüm veri sağlayıcı firmalardan yayınlanıyor. 
     Dow Jones Türkiye Titan 20 hisse senetleri, şu şirketlerden oluşuyor 
     ''Koç Holding, Akbank, İş Bankası, Yapı Kredi Bankası, Turkcell, Arçelik, Ereğli Demir Çelik, Garanti Bankası, Anadolu Efes Biracılık, Türkiye Petrol Rafinerileri, Hacı Ömer Sabancı Holding, Doğan Şirketler Grubu, Ford Otomotiv, Migros, Enka İnşaat, Doğan Yayın Holding, Türkiye Şişe ve Cam Fabrikaları, Vestel Elektronik, Hürriyet Gazetecilik ve Matbaacılık, Türk Otomobil Fabrikası A.Ş.'' 
     
</TEXT>
</DOC>
