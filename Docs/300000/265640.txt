<DOC>
<DOCNO> 265640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun12.html </URL>
<DATE> 2004/08/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İsrail, Batı Şeria'da 301 yeni konuta izin verdi... 
</HEADLINE>
<TEXT>

     İsrail, Batı Şeria'da Kudüs yakınlarındaki 2 Yahudi yerleşim biriminde 301 yeni konut yapılmasına izin verdi. 
     Kamu Arazileri İdaresi sözcüsü, Har Gilo yerleşim biriminde 200 ve Haradar'da 101 olmak üzere toplam 301 konutun inşasına izin verildiğini belirtti. 
     Sözcü, Yediot Aharonot gazetesinde yer alan açıklamasında, ''yakında Batı Şeria'da başka yerleşim birimlerinin inşasına başlanacağı'' yolundaki iddiayı doğrulamadı. 
     Reuters haber ajansı, daha önce, Har Gilo'da halen oturmakta olan 120 ailenin konutlarına ek olarak 100 yeni konut yapılacağını, inşaatın bu ay başında başladığını ve yıl sonunda bitirileceğini bildirmişti. 
     ABD Rusya, BM ve AB tarafından da desteklenen, ancak bir türlü uygulanamayan ''Yol Haritası'' barış planını zedelememesi için İsrail hükümetinin yeni göçmen siteleri kurmasına karşı çıkıyor. Filistin Ulusal Özerk Yönetimi'nin bağımsız devlete kavuşması için göçmen sitelerinin sınırlı tutulması koşullardan biri olarak görülüyor. 
     
</TEXT>
</DOC>
