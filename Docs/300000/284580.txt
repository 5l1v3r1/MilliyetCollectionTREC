<DOC>
<DOCNO> 284580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/bila.html </URL>
<DATE> 2004/10/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Cumhuriyet ve kimlik 
</HEADLINE>
<TEXT>


Cumhuriyetimizin 81. yılını kutladık. Cumhuriyet Bayramı'nda bu kez "kimlik" konusu ön plana çıktı. Yapılan açıklama ve yayımlanan mesajların vurgusu buydu. 
AB İlerleme Raporu'yla gündeme gelen ve Başbakanlık İnsan Hakları Danışma Kurulu'nun raporuyla alevlenen azınlıklar ve kimlik tartışması, Cumhuriyet Bayramı'na da damgasını vurmuş oldu. 
Cumhurbaşkanı Ahmet Necdet Sezer ve Genelkurmay Başkanı Org. Hilmi Özkök'ün bayram mesajlarında Türklüğün "üst kimlik" olduğu vurgusu dikkat çekiyordu. 
Cumhurbaşkanı Sezer'in mesajı bazı yaklaşımlara yanıt niteliğindeydi 
"Türk ulusu siyasi bir kavramdır ve Atatürk milliyetçiliği kavramına dayanır. Atatürk milliyetçiliği Türkiye Cumhuriyeti'ne vatandaşlık bağıyla bağlı herkesi Türk ulusundan sayan, etnik köken, dil, din ve mezhep gibi nedenlerle yapılacak her ayrımcılığı reddeden, birleştirici ve bütünleştirici bir anlayışı içerir. Türk ulusundan sayılmanın tek koşulu vatandaşlık bağıdır. Yüce önder Atatürk'ün 'Ne mutlu Türk'üm diyene' sözü bunu en iyi biçimde anlatmaktadır. Tekil devlet, özel yaşam alanlarında kalmak koşuluyla alt kimlikleri benimser. Çünkü farklı alt kimlikler toplumun zenginliğidir." 
Genelkurmay Başkanı Org. Hilmi Özkök de Cumhurbaşkanı Sezer gibi, Atatürk'ün 'Ne mutlu Türk'üm diyene' sözünü anımsatarak, Atatürk'ün Türkiye Cumhuriyeti'ni dini ve etnik farklılıkları bütünleştiren bir üst kimlik temeli üzerine oturttuğunu vurguladı ve mesajında şöyle dedi 
"Bu anlayışın bir sonucudur ki, yıllar içinde Türk ulusu müşterek Türk kültürünü oluşturmada önemli mesafeler kat etmiştir. Halayı çeken, demiri döven, Nasrettin Hoca'yı seven ulusun kesimleri değil bütünü olmuştur. Yine Anadolu etnik kaynaşmanın etnik ayrışmayı yendiği bir yer haline gelmiştir. Atamızın başlattığı bu süreç Türk ulusu için tamamlanmamıştır." 
Sezer ve Org. Özkök'ün üst kimlik yaklaşımları Atatürk'ün, "Türkiye Cumhuriyeti devletini kuran Türkiye halkına Türk ulusu denir" tanımına dayanıyor. Atatürk, "Türkiye halkı" derken etnik veya dini ayrım yapmıyor. Bu, Atatürk'ün, Ulusal Kurtuluş Savaşı'ndan sonra başlattığı uluslaşma sürecinin özüdür. 
Genelkurmay Başkanı Org. Özkök'ün bu sürecin tamamlanmadığı biçimindeki saptaması doğrudur... 
Bugün kimlik tartışmasına neden olan gelişme Türk üst kimliğinde uluslaşma sürecine karşı, Kürt ulus bilinci ve uluslaşma projesinin çıkarılmış olmasıdır. Türk üst kimliğini reddeden bu projenin savunucuları, esas itibariyle Türkiye'nin "iki uluslu" olarak yeniden yapılandırılmasını talep etmektedirler. PKK'nın ilk döneminde Anadolu toprakları üzerinde bağımsız Kürt devleti kurulmasını hedefleyen proje, bugünkü koşullarda Türkiye Cumhuriyeti'nin "Türk ve Kürt" olmak üzere iki kurucu ulus esasıyla yeniden kurulmasını istemektedir. Bu görüşü savunanların Türkiye Cumhuriyeti'ne, Atatürk, Cumhurbaşkanı Sezer ve Genelkurmay Başkanı Org. Özkök gibi bakmadıkları ve kabullenmedikleri açıktır. Türkiye bu noktaya çok ağır bir terör süreci ve o sürecin iç ve dış destekle siyasallaştırılması sonucu gelmiştir. Avrupa Birliği'nin de siyasallaşan bu süreci meşrulaştırdığı açıktır. 
Özü bu olan sorunun birtakım kavram değişikliği önerileriyle çözüleceğini sanmak gerçekçi değildir. Talep, kavramla sınırlı değildir. İş bu kadar basit olsaydı, bir akıl eden çıkardı. 



</TEXT>
</DOC>
