<DOC>
<DOCNO> 280013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun32.html </URL>
<DATE> 2004/10/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Çeçenistan'da 5 yılda 24 Türk terörist öldürüldü 
</HEADLINE>
<TEXT>

     Rusya Savunma Bakanı Sergey İvanov, Çeçenistan'da yaklaşık 200 yabancı ülke vatandaşı teröristin faaliyet gösterdiğini belirterek, 1999-2004 yılları arasında Çeçenistan'da 24 Türk vatandaşı teröristin öldürüldüğünü söyledi. 
     İnterfaks ajansı, İvanov'un Romanya'nın Poiana Brasov kasabasındaki NATO-Rusya Savunma Bakanları toplantısında yaptığı konuşmada, Rus istihbarat servisine göre Çeçenistan'da şu anda yabancı ülke vatandaşı yaklaşık 200 teröristin faaliyet gösterdiğini söylediğini duyurdu. 
     Çeçenistan'da 1999-2004 yılları arasında 24 Türk vatandaşı teröristin öldürüldüğünü söyleyen İvanov, ''Kaldı ki bu ülke Türkiye NATO üyesi ve Rusya'nın da içinde olduğu terör karşıtı koalisyonun içinde'' dedi. 
     Rusya'nın teröristlerin üslerine yönelik önleyici operasyonlar düzenleme konusunda kararlı olduğunu ve bu konuda nükleer silah kullanma dışında her türlü tedbiri alacağını dile getiren İvanov, ''Teröristlerin adlarını ve arkalarında kimlerin olduğunu biliyoruz. Bunları bulundukları yerde imha etmek için önleyici operasyonlar da dahil tüm imkanlarımızı kullanacağız. Elbette nükleer silahlar dışında'' diye konuştu. 
     İvanov, El Arabiye Televizyonu'na verdiği demeçte de, Çeçen teröristlere bazı Arap ülkelerinin destek verdiğini ve teröristlere bu desteğin sürmesi halinde bazı Arap ülkelerine yönelik önleyici operasyon yapılabileceği sinyalini verdi. 
     Rusya'nın NATO üyesi ülkelerle istihbarat değişimin samimiyetle yapılacağını kaydeden İvanov, ''Ortak düşmanımız olan teröre karşı savaşta yüksek seviyede koordinasyon oluşturamadığımızı kabul etmemiz gerekiyor. Bu terör belası da bütün dünyanın stratejik güvenlik sistemini imha etme gücüne sahip'' dedi. 
     Nükleer tesislerin korunması ve bunların teröristlerin eline geçmesini önlemek için NATO ve Rusya'nın birlikte çalışması gerektiğini belirten İvanov, şunları söyledi 
     ''Kaza-2004 tatbikatı Rusya'nın nükleer tesislerin güvenliğini ve kontrolünü güvenilir bir şekilde güvence altına alabileceğini göstermiştir. Teröristlerin nükleer silah elde etmek için yaptığı sonsuz girişimleri göz önünde bulundurarak, Rusya ve NATO'nun bu alanda önemli işbirliği yapabileceğine inanıyorum.'' İran ve Rusya arasında nükleer alandaki işbirliğine de değinen İvanov, ''Rusya, İran'a Buşaehr kentindeki nükleer santralin inşasında yardımcı oluyor. Bu projenin askeri amaçlarla kullanılmasının engellenmesi için Uluslararası Atom Enerjisi Ajansı'nın sıkı bir denetiminin bulunduğu konusunda sizi temin etmek isterim'' dedi. 
     
</TEXT>
</DOC>
