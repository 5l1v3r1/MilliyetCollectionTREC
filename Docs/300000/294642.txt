<DOC>
<DOCNO> 294642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/guncel/gun11.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB, muhabiri görevinden etti 
</HEADLINE>
<TEXT>


ANKARA Milliyet 

Milli Eğitim Bakanlığı, 'bölgecilik, ırkçılık propagandası yapmayı, dini, dini hissiyatı veya mukaddes tanınan şeyleri alet ederek faaliyette bulunmayı' özel öğrenci yurtlarının kapatılmasına neden olan fiiller arasından çıkaran bir yönetmelik hazırladı. Siyasi ve dini propaganda yapan öğrencilerin yurttan atılmasını öngören madde de, dün Resmi Gazete'de yayımlanan Özel Öğrenci Yurtları Yönetmeliği'nde yer almadı. Bakanlık, haberi duyuran Anadolu Ajansı'nı da reformist anlayışla hazırlanan yönetmeliği bütün olarak ele almamak ve kamuoyunu yanıltmakla suçladı. AA Genel Müdürü Hilmi Bengi, haberi yazan eğitim muhabiri Gökçen Çamlıyurt'un görev yerini değiştirdi. Çamlıyurt, 'internet haberleri' servisinde görevlendirildi. 


</TEXT>
</DOC>
