<DOC>
<DOCNO> 276357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko20.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzeltme metni 
</HEADLINE>
<TEXT>



Milliyet Gazetesinin 12 Haziran 2004 Cumartesi günlü nüshasında "3,9 katrilyonluk Halkbank raporu" başlıklı haberde, Yenal Ansen'i hedef alan iddialar asılsız bir iftiradır. 
Tümü devlet hizmeti olan 38 Yıllık Bankacılık Meslek hayatımda onurlu, ilkeli ve toplum yararına ifa ettiğim görevlerin, emeklilik sonrası tarafsız, objektif ve adil bir biçimde değerlendirilmesi gerekirken, bir kısım Banka iç hiziplerin iftiraları ve bazı denetim elemanlarının husumete dayalı raporları ile şahsıma karşı başlatılan karalama kampanyaları, taraflı basının yayınlarla kişilik haklarıma saldırı niteliğini almış, insan haklarım ve Anayasal haklarım göz ardı edilerek yargısız infazlarla hukukun üstünlüğü ve yargı kararları da hiçe sayılmıştır. 
Bir kısmı yargıda değerlendirilmiş ve değerlendirilmekte olan iddialarla ilgili olarak, yıllarca aldığım bürokrasi terbiyesi ve bankacılık görevinin kutsal saydığım etik değerleri ile yasal sınırları içinde sessiz kalmam sonucu kişilik haklarıma karşı yapılan, vicdan ve insaf ölçülerini aşan, kamuoyunu yanıltıcı yalan ve beyan ve yayınlara devam edilmekte olması da ayrı bir hukuk ihlalidir. Oysa ben haklılığımı ve mücadelemi yasal platformda aramakta ve sürdürmekteyim. 
Son olarak 12 Haziran 2004 tarihli Milliyet Gazetesinde Yazar Nedim Şener tarafından hazırlanan yazıda, Meclis Soruşturma Komisyonu Raporundan alıntılar olduğu ifadesiyle, bazı yasal takip işlemlerine dönük Yargı Kararları ve Banka kayıtları ile sabit doğrular çarptırılarak yanlış bilgiler verilmekte, hiçbir zaman olmamış, mantık, izan ve vicdanla da izah edilemeyecek hayal mahsulü bir para alıp verme olayı iftira edilmektedir. Halbuki, 2001 46758 sayılı Hazırlık Dosyasında Soruşturulan olayda iddiaların asılsızlığı, İstanbul Şişli Cumhuriyet Baş Savcılığı'nın 19.11.2001 günlü 2001 24693 sayılı takipsizlik kararı ile de kesinleşmiştir. Ayrıca Komisyon Raporundan alıntı yapılırken, Özkan Akkayagil'in söz konusu iddiaları içeren ifadeleri kabul etmediğinden bahsedilmemiş. Komisyonda verdiği asıl ifadeye değinilmemiş, sanki bu ifadeler Komisyonda verilmiş gibi yansıtılmıştır. 
Hal böyleyken daha önce incelenmiş ve takipsizlik kararı ile asılsızlığı kesinleşmiş bir konuda yazılan yazıda, çalışma hayatım boyunca memuriyetten genel müdürlüğe kadar her kademede yaptığım görevimde, her şeyden daha çok değer verdiğim, koruduğum ve en küçük bir leke gelecek ise yaşamdan vazgeçebileceğim şerefime, acımasızca dil uzatılmakta, şahsımı ve ailemi zan altında bırakan karalama ve küçük düşürücü şekilde tarafıma maddi ve manevi zararlar verilmektedir. 
Oysa, görevim süresince binlerce kredi müşterisi ve banka ile iş yapan kişi ile tanıştım. Türkiye'nin dört bir yanında işyeri ve bölge ziyaretleri yaptım. Odalar, meslek kuruluşları, esnaf toplantıları ve genel kurullarında bulundum, hiç kimseden dolaylı da olsa böyle bir ima ya da yakıştırmayla karşılaşmadım. Gerek beni ve ailemi tanıyan çevre ve yakın dostlarım ve gerekse, Banka ile çalışan Esnaf, Sanayici ve İş adamlarının şahsımla ilgili değer yargıları da hiçbir tereddüde yer vermeyecek kadar nettir ve yıllardır değişmemiştir. 
Ayrıca, görevim sırasında ve ayrıldıktan sonra verilen mal bildirimleri ile Savcılık'ca yapılan araştırmalarda da Yasalara aykırı şekilde edinilmiş bir mal varlığına sahip olmadığım açıkça tespit edilmiştir. 
Yenal Ansen Vekili 
Av. Banu Koçak 


</TEXT>
</DOC>
