<DOC>
<DOCNO> 281285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo29.html </URL>
<DATE> 2004/10/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gökşen Hakan Şükür sıkıntıları aşacak güçte... 
</HEADLINE>
<TEXT>

     Galatasaray Futbol Şube Sorumlusu Fatih Gökşen, kulübün 100. yıl kutlamalarında büyük heyecan duyduğunu belirterek, ''100. yılda Galatasaraylı olduğum için onur ve mutluluk duyuyorum'' dedi. 
     45 yıllık yaşamında UEFA ve Süper kupaların kazanıldığını gördüğünü ve oğluna bunları anlattığını kaydeden Gökşen, AA muhabirine yaptığı açıklamada, ''100. yıl kutlamalarını da görmek şerefti. Bunlar parayla alınacak değerler değil, manevi olaylardır. Bunları yaşayan Galatasaraylılar çok şanslı kişiler ve onlara en iyi şekilde sportif başarıyı getirmek bizim görevimiz. Bunun için var gücümüzle çabalıyoruz, inşallah 100. yılımızda mutlu sona ulaşacağız'' diye konuştu. 
     
     ''HAKAN ŞÜKÜR SIKINTILARI AŞACAK GÜÇTE'' 
     Milli takım ile ilgili olayların Hakan Şükür'ü yıprattığının Kayserispor maçında görüldüğünü belirten Fatih Gökşen, ancak bu futbolcunun, yaşadığı sıkıntıları aşacak güçte olduğunu söyledi. 
     Gökşen, Hakan Şükür'ü yakından tanımayan kişilerin onu anlayamayacağını ifade ederek, şöyle devam etti 
     ''Hakan Şükür'de zirvede olmanın verdiği bir stres var. Kolay değil, üstüne yük binmiş durumda ve bunu taşımak çok zor. İyi mesajlar vereceksin, her zaman formda olacaksın, arkadaşlarının birlik beraberliğini sağlamaya çalışacaksın, kulüple birlikte organizasyonlar yapacaksın. Hakan, bunları yaparken de bazı şeyleri içine atıyor, sonunda kendisine zararı oluyor. Ancak Hakan Şükür bunu aşacaktır, onda bu güç ve kapasitesi var.'' 
     
     ''DAHA FARKLI KAZANABİLİRDİK'' 
     Kayserispor maçının skorunu normal gördüğünü kaydeden Fatih Gökşen, iki takımın da gücünün ortada olduğunu söyledi. ''Şanssızlıklar olmasaydı, skor çok daha farklı olurdu'' diyen Fatih Gökşen, şöyle konuştu 
     ''Maçlarda şampiyonluğa layık taraf olduğumuzu ispatlıyoruz. 100. yılımızın başlamasıyla birlikte seyircilerimize güzel bir ambians yaşattık. İyi futbol oynuyoruz.'' Gökşen, maçta 5-0 durumdayken son dakikalarda yedikleri gol için ise ''Biz durmadan gol pozisyonuna giriyorduk ve oyuncular biraz savunmayı boşlamıştı, ciddiyet azaldı. Fazlı'nın kafa vuruşu da biraz tesadüf oldu'' yorumunu yaptı. 
     
     ''MUTU'NUN TRANSFERİ SÖZKONUSU DEĞİL'' 
     Fatih Gökşen, medyada devre arasında Mutu'nun transferinin gündeme geleceği şeklindeki haberleri yalanladı. 
     Mutu'nun Galatasaray'a gelmesinin sözkonusu olmadığını anlatan Gökşen, ''Rumen futbolcu kulübünden haftada 100 bin pound alıyor. Böyle bir transfer olması mümkün değil'' diyerek sözlerini tamamladı. 
     
</TEXT>
</DOC>
