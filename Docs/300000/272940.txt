<DOC>
<DOCNO> 272940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo20.html </URL>
<DATE> 2004/09/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hagi Derbinin favorisi yok 
</HEADLINE>
<TEXT>

     Galatasaray Teknik Direktörü Gheorghe Hagi, Beşiktaş ile yarın yapacakları derbi maçın favorisinin olmadığını ifade ederek, ''Herşey sahada belli olacak'' dedi. 
     Gheorghe Hagi, Florya Metin Oktay Tesisleri'nde düzenlediği basın toplantısında, kendileri için bu karşılaşmanın 3 puanlık bir lig maçı olduğunu dile getirirken, çok iyi ve birçok avantajı olan bir rakibe karşı oynayacaklarını bildirdi. 
     ''Bizim için çok zor bir maç olacak'' diyen Rumen çalıştırıcı, ''Deplasmanda, çok iyi bir rakibe karşı oynayacağız. Çok avantajları var, taraftarlarıyla birlikte olacaklar. Ümit ederim ki onlardan daha iyi bir oyun ortaya koyarak, maçtan iyi bir sonuçla ayrılırız. Benim için hiçbir maçtan önce favori yoktur, o takımdan iyi olduğunuzu yalnızca sahada gösterebilirsiniz. Bunun dışında herkes herşeyi söyleyebilir. Dün yapılan şey, bugün için geçerli değildir. Her zaman önüne bakacaksınız, biz Galatasaray takımı olduğumuzu kanıtlamamız gereken bir maça çıkacağız'' diye konuştu. 
     
     BEŞİKTAŞ, MUTLAK KAZANMAK İSTEYECEK 
     Hagi, Beşiktaş'ın bu maçı mutlaka kazanmak isteyeceğini vurgulayarak, bundan yararlanıp akıllı bir bir taktikle oynamak ve iyi sonuç almak isteyeceklerini söyledi. 
     Derbi maça tüm oyuncularının konsantre olup elinden geleni yapacağına inandığını kaydeden Hagi, şöyle devam etti 
     ''Biz takım oyununu yarın da göstermeliyiz. Kendi oyunumuzu oynamalı ve akıllı olmalıyız. Futbolun hem hücum, hem savunma yönünü iyi uygulamalıyız. Çok güçlü, değerli, topu iyi tutan ve koşturan bir takımla karşı karşıya geleceğiz. Beşiktaş, oynamayı seven bir takım. Çok değerli ve geniş bir kadrosu olan takıma karşı çıkacağız. Kendi sahalarında oynadıkları için bu avantajı kullanıp, mümkün olduğu kadar bu maçı kazanmak isteyecekler. Biz de bundan yararlanıp, akıllı bir oyun sergileyerek bu maçtan iyi bir sonuç alarak ayrılabiliriz diye düşünüyorum. Takımız iyi durumda, bu durumdan yararlanmamız gerektiğini oyuncu arkadaşlarımıza söyledim.'' 
     
     3 PUAN MÜKEMMEL, 1 PUAN İYİ 
     Rumen çalıştırıcı, Beşiktaş maçından 3 puanla ayrılmalarının mükemmel olacağını vurgularken, 1 puanın da kendileri açısından iyi bir sonuç olabileceğini söyledi. 
     Yeni bir statta derbi maça çıkacaklarının bilincinde olduğunu kaydeden Hagi, ''Bir deplasman maçı yapacağız. 1 puan alsak iyi olur ama ondan sonra ne gelebileceğini göreceğiz. Ayrıca, her maçın kendi tarihsel özelliği vardır. Bu sahaya çıkacak oyunculara bağlı birşey'' dedi. 
     
     İNÖNÜ ÇOK GÜZEL OLMUŞ 
     Hagi, Beşiktaş'ın yeni stadını görmediğini, ancak stadın çok güzel olduğunu duyduğunu bildirdi. 
     Bu statta Avrupa'da olduğu gibi tel örgülerin kalktığını kaydeden Hagi, şöyle konuştu 
     ''Avrupa standarlarına bizim de uymamız gerektiğini düşünüyorum. Futbol sahasına gelen taraftarlar bir gösteri için geliyorlar. Orada güzel bir gösteri görmeleri gerekiyor. Futbolcular yalnızca sahada oyunla ilgilenmeleri, taraftarlar da onları izlemeli.'' Hagi, taraftarların önemli olduğunu dile getirirken, ancak bunun belli bir yere kadar olduğunu, karşılaşmanın sahada oynanacağını vurguladı. 
     Yüksek düzeyde bir maçtan sözettiklerini ve iki takımın da çok değerli oyuncularının bulunduğunu anlatan Hagi, ''Bizim takımda çok deneyimli oyuncular var. Bu konuda herhangi bir sorun yaşamayacağımızı düşünüyorum. Oyuncuların başka şeylere kulak vermemesi, kendi işlerine bakması gerekir. Oyuncuyken yalnızca işime kendimi verdim, başka şeyi düşünmedim. Onlar da aynısını yapmalı'' diye konuştu. 
     Hagi, kendisine göre her zaman takımının ne yaptığının önemli olduğunu da anlatırken, rakibin ne yaptığının yüzde 1, kendilerinin ne yaptığının ise yüzde 99 önem taşıdığını söyledi. 
     Beşiktaş'ın lig başladığından bu yana her maça farklı bir kadroyla çıktığını da vurgulayan Hagi, ''Ancak aynı sistemle oynuyorlar. Geniş ve değerli bir kadroları var. Kimlerin oynayacağı ise fazla önem taşımıyor'' dedi. 
     Hagi, Beşiktaş'ın Avrupa kupası maçı yapması nedeniyle yorgun olacağını sanmadığını da belirtirken, insan bedeninde bu tür maçlar için kaynak bulunduğunu kaydetti. 
     
     SAKAT OYUNCU YOK 
     Takımda sakat oyuncu bulunmadığını anlatan Hagi, bunun maç kadrosunu belirlemek açısından kendisini sıkıntıya soktuğunu dile getirdi. 
     Kadroya yalnızca 18 oyuncuyu alabileceğini kaydeden Rumen teknik adam, ''En az 6 oyuncu kadro dışı kalacak. Bu benim için üzüntü verici bir durum. Ayrıca, bu maçta her zaman sahaya sürdüğümüz kadroda değişiklikler olabilir, bunu da yarın göreceğiz'' diye konuştu. 
     
</TEXT>
</DOC>
