<DOC>
<DOCNO> 251679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy03.html </URL>
<DATE> 2004/06/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP, 21 öğretmenin yer değişikliği gerekçelerini sordu... 
</HEADLINE>
<TEXT>

     CHP Denizli Milletvekili Mustafa Gazalcı, Ankara Ümitköy'deki Noterler Birliği İlköğretim Okulu Müdürü Şahika Özünel ve 21 öğretmenin yer değişikliğini Meclis gündemine taşıdı. 
     Gazalcı, Milli Eğitim Bakanı Hüseyin Çelik'in yanıtlaması istemiyle TBMM Başkanlığı'na verdiği soru önergesinde, Noterler Birliği İlköğretim Okulu'nda yapılan bir soruşturma sonucunda okul müdürü Şahika Özünel'in Etimesgut'ta bir ilköğretim okuluna resim öğretmeni olarak atandığı, aynı okuldan 21 öğretmenin görev yerinin değiştirildiğinin doğru olup olmadığını sordu. 
     ''Soruşturmayı AK Parti'den milletvekili adayı olan başmüfettiş Cevdet Sezgin'in yönettiği ve bu kişinin okulda ben Talim Terbiye Kurulu'ndan bir çırpıda 136 kişinin kafasını koparıp süren müfettişim diyerek çevresine korku verdiği doğru mudur '' diyen Gazalcı, okul müdürü ve 21 öğretmenin uzaklaştırılmasının okuldaki eğitim ve öğretimi aksatıp aksatmayacağını sordu. 
     Gazalcı, Türkiye Sağlık İş Sendikası Genel Başkanı Mustafa Başoğlu'nun Noterler Birliği ilköğretim Okulu Müdürlüğü'ne başvurarak, ''CHP'nin kendisine mal ettiği Atatürk ilkelerinin okulun duvarlarına asılmaması'' yönündeki başvurusunun soruşturmada etkili olup olmadığı hakkında bilgi istedi. 
     
</TEXT>
</DOC>
