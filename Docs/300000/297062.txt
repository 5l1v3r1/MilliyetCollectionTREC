<DOC>
<DOCNO> 297062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo22.html </URL>
<DATE> 2004/12/12/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Derbi 10 dakika geç başladı, bir taraftarda bıçak çıktı 
</HEADLINE>
<TEXT>

     Galatasaray ile Fenerbahçe arasındaki yılın son derbi maçında Ali Sami Yen Stadı kapalı tribününde merdivenlerin taraftarlarca boşaltılmaması nedeniyle, karşılaşma yaklaşık 10 dakika geç başladı. 
     Özellikle kapalı tribünün orta kısmında merdivenlerin tamamıyla dolu olması nedeniyle sürekli olarak taraftarlar, anonslarla uyarıldı. Bu biçimde maçın başlamayacağı anonslarla duyurulurken, taraftarlar buna yanaşmadı. Merkez Hakem Kurulu Başkanı Sabri Çelik, maçın bu biçimde başlamayacağını açıklarken, başlama vuruşu için orta noktaya gelen hakem Cem Papila, maçı başlatmayarak merdivenlerin boşaltılmasını bekledi. Bu sırada futbolcular ve hakemler ısınma hareketleri yaptı. 
     Bu bölümde oturma kapasitesinin çok üstünde taraftarın yer aldığı gözlenirken, Galatasaraylı futbolcular tribün kenarına dek gelerek taraftarlardan merdivenleri boşaltmalarını istedi. 
     
     3 BİN 500 POLİS GÖREV YAPTI 
     Derbi maçta geniş güvenlik önlemleri alınırken, 3 bin 500 polis görev yaptı. 
     Güvenlik güçleri gün boyunca stat çevresinde adeta kuş uçurtmazken, oluşturulan çemberin çevresinde kuşku üzerine üst araması yapılan ve üzerinde Fenerbahçe atkı ve şapkası bulunan bir kişide bıçak yakalandı. Bu taraftar derhal gözaltına alındı. Ayrıca karaborsa bilet satmaya çalışan 2 kişi de gözaltına alındı. 
     
     FENERBAHÇE TARAFTARLARI TEK TEK GELDİ 
     Bundan önceki derbi maçlarda uygulanan konuk ekip tarafının stada toplu getirilmesi uygulamasından vazgeçilirken, Fenerbahçe taraftarları maça tek tek geldi. 
     Sessiz bir biçimde eski açık tribünün bulunduğu bölgedeki üst arama merkezinden geçen taraftarlar, maçı izleyecekleri tribüne girdiler. Bu arada bazı Galatasaraylı taraftarların da aynı bölümden Fenerbahçeli seyircilerle birlikte geçmeleri dikkati çekti. Taraftarlar, derbi maçlara bu biçimde gelinmesinin daha rahat olduğunu söylediler. 
     Bu arada taraftarlar biletlerini göstererek arama bölgesinden geçerken, bileti olmayan taraftarlar ise stada yaklaştırılmadı. 
     
     STAT TIKLIM TIKLIM 
     İlk yarının son derbisinde Ali Sami Yen Stadı tıklım tıklım doldu. 
     Taraftarlar, stada girebilmek için 300 metreyi bulan kuyruklar oluştururken, 780 Fenerbahçe taraftarı da kendilerine ayrılan tribünde karşılaşmayı izledi. 
     
     PROTOKOL TRİBÜNÜNDE BAKAN 
     Dev maçı Milli Eğitim Bakanı Hüseyin Çelik de protokol tribününde izledi. 
     Fenerbahçe Kulübü Yönetim Kurulu, topluca bu tribünün sol bölümünde otururken, Galatasaray Kulübü İkinci Başkanı Ergun Gürsoy, konuk ekip yöneticilerinin yanına gelerek, ''Hoşgeldiniz'' dedi. 
     Maçı, Galatasaray'ın UEFA Kupası'nı kazandığı kadroda yer alan Rumen oyuncusu Popescu da sporcu yakınlarının bulunduğu bölümde izledi. 
     
     BIÇAKCI'DAN 2 KULÜP BAŞKANINA TEŞEKKÜR 
     Futbol Federasyonu Başkanı Dr.Levent Bıçakcı, derbi maç öncesi hiçbir olay yaşanmamasına değinerek, ''Bu durumu, her iki kulüp başkanı ve yöneticilerine borçluyuz. Hafta boyunca tansiyonu hep düşük tuttular ve çaba gösterdiler. Kendilerine teşekkür ediyoruz'' dedi. 
     
     FENERBAHÇE'Yİ TARAFTARLARI UĞURLADI 
     Fenerbahçe kafilesini Samandıra Tesisleri'nden coşkulu bir taraftar grubu Ali Sami Yen Stadı'na uğurladı. 
     Maçın başlama saatinden 2 saat 15 dakika önce yola çıkan sarı-lacivertli futbolcuları, tesislerin önünde meşaleler yakıp büyük bir Fenerbahçe bayrağı açan taraftarlar, tezahüratlarla uğurladılar. 
     Takımı taşıyan otobüsün arkasında konvoy yapmak isteyen taraftarları, jandarma yolu keserek önledi. 
     Bu arada Fenerbahçe Kulübü Yönetim Kurulu da ikinci bir otobüsle takımın arkasından stada topluca geldi. 
     Fenerbahçeli futbolcular, maçtan önce sahaya çıkıp kontrol ederken, sarı-kırmızılı taraftarların tepkisiyle karşılaştılar. 
     
     GALATASARAY'DA 3, FENERBAHÇE'DE 4 OYUNCU YOK 
     Galatasaray'da, teknik direktör Gheorghe Hagi'nin kadroya almadığı Saidou, Baliç ve Ümit Karan, derbi maçta yer almadı. 
     Fenerbahçe'de ise cezalı olan Aurelio'nun dışında sakatlıkları süren Van Hooijdonk, Deniz ve Kemal maç kadrosuna alınmadı. Sarı- lacivertlilerde, hastalığı nedeniyle maça yetiştirilmesi için yoğun bir tedavi uygulanan Önder de kadroya dahil edildi. 
     Ayrıca Fenerbahçe'de genç futbolcu Gürhan, ilk kez maç kadrosuna alındı. 
     
     TOMAS, İLK KEZ ESKİ TAKIMINA KARŞI OYNADI 
     Galatasaraylı Tomas, eski takımına karşı ilk kez forma giydi. 
     Fenerbahçe'de yeni transferler Alex, Fabiano, Murat, Önder, Serkan ve geçen sezon 2 maçta da yer almayan Servet, Galatasaray'da ise Conceiçao ve Song, ilk kez Galatasaray-Fenerbahçe derbisi heyecanı yaşadı. 
     
     SKORBORDDA NOSTALJİ 
     Karşılaşma öncesi stat skorbordunda Galatasaray'ın Avrupa kupalarındaki maçları gösterildi. 
     Neuchautel Xamax maçından başlayan ve sarı-kırmızılı ekibin UEFA Kupası'nı kazandığı Arsenal maçına dek elde edilen zaferler, taraftarlarla izlettirildi. 
     
     SPORDA ŞİDDETE SON ÇIKARTMASI 
     Galatasaray Kulübü, taraftarlara centilmenliğe çağıran çıkartmalar dağıttı. 
     Koltuklara konulan çıkartmalarda, ''Ben holigan değil taraftarım sporda şiddete son'' yazısı yer aldı. 
     Galatasaraylı taraftarlar maçtan hemen önce ''Azize'nin Türkiye Cumhuriyeti'', ''Gelinim olur musun Fener'' pankartları açtı. Galatasaraylı futbolcular ise sahaya, ''Şiddete kırmızı kart'' yazılı pankartla çıktı. 
     Fenerbahçe Teknik Direktörü Christoph Daum, yedek kulübesinde oturan Hagi ile tokalaşmak için bir süre bekledi. Medya mensuplarının dağılmasının ardından, Rumen teknik adamla, Daum birbirlerine sarılarak başarılar diledi. 
     
     GALATASARAY, YEDEK KULÜBESİNİ DEĞİŞTİRDİ 
     Galatasaray Teknik Direktörü Hagi, daha önceki maçlarda oturduğu yedek kulübesini, derbi maçta değiştirdi. 
     Daha önceki maçlarda Galatasaray yedekleri ve teknik heyeti, protokol tribünün sol tarafında otururken, bu kez sağ tarafı tercih etti. 
     
     NEY DANS TOPLULUĞU GÖSTERİ YAPTI 
     Karşılaşma öncesinde Ney Dans Topluluğu, taraftarlar için bir gösteri yaptı. 
     Yaklaşık 20 dakika süren gösteride 60 dansçı, taraftarlara görsel bir ziyafet çekti. 
     
     MEDYA ORDUSU İZLEDİ 
     Galatasaray ile Fenerbahçe arasındaki derbi maçı adeta bir medya ordusu izledi. 
     Karşılaşma için 13'ü yabancı, 280 gazeteci Türkiye Spor Yazarları Derneği'ne akretide yaptırdı. Karşılaşmaya Alman, İngiliz ve Rumen basın mensupları da geldi. 
     Karşılaşma öncesi geçen günlerde vefat eden Galatasaray'ın eski oyuncularından Bülent Gürbüz için saygı duruşunda bulunuldu. Saygı duruşu sırasında Fenerbahçeli taraftarlar, Galatasaray için küfürlü tezahürat yapınca, sarı-kırmızılı taraftarlar da buna karşılık verdi. 
     
</TEXT>
</DOC>
