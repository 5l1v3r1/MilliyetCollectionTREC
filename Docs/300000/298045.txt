<DOC>
<DOCNO> 298045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas03.html </URL>
<DATE> 2004/12/15/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Müzik sektörü, internet silahını keşfetti 
</HEADLINE>
<TEXT>

     İnternetteki yasadışı müzik indirme programları yüzünden ekonomik sıkıntıya uğrayan müzik sektörü, yeni sanatçıları topluma sunmak için ''internet silahını'' kullanmayı tasarlıyor. 
     Amerikan şirketi ''Universal Music Group'', bu amaçla interneti kullanabilmek için ''Sanal Etiket'' adını verdiği bir uygulamayı denemeye başladı. Uygulamayla, toplumda fazla tanınmamakla birlikte belli bir hayran kitlesi bulunan müzik gruplarını, çok daha ucuz maliyetle internette geniş kitlelere tanıtmak, grubun müziğini halka sunmak amaçlanıyor. 
     Şirket yöneticilerinden Jay Gilbert, ''Bir sanatçıyı stüdyoya sokmak, ona klip çevirmek, turne düzenlemek çok masraflı iş. İnternet seçeneği ise hem çok ucuz, hem de yararlı'' dedi. 
     Şirketin, yeni uygulama kapsamında bir düzine kadar sanatçıyla anlaşma yaptığı, bunların şarkı ve albümlerinin internetteki yasal platformlardan indirilebileceği kaydedildi. 
     Buna göre, şirket sanatçılara önceden ödeme yapmayacak. Gruplar kendi albümlerinin sahibi olacak, ancak ''sanal etikete'' bir süreliğine albümü kullanma izni verecek. Sanatçılar da indirilen müziklerden alınan ücretin dörtte birine sahip olacak. ''Etiket'', 5 bin kez indirilen bir şarkıyı CD olarak piyasaya sürme hakkına sahip olabilecek. 
     
</TEXT>
</DOC>
