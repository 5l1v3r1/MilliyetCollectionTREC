<DOC>
<DOCNO> 277828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur15.html </URL>
<DATE> 2004/10/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Deprem aktiviteleri uydudan izleniyor... 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü, deprem aktivitelerini uydudan izlenmesi amacıyla Türkiye genelindeki uydu iletişimli geniş bantlı deprem kayıt istasyonlarının sayısını artırıyor. 
     BÜ Kandilli Rasathanesi ve Deprem Araştırma Enstitüsü Ulusal Deprem İzleme Merkezi Müdürü Dr. Doğan Kalafat, AA muhabirine yaptığı açıklamada, Türkiye'nin ilk uydu bağlantılı uluslararası standartlardaki deprem istasyonunu 17 Ağustos 2004 tarihinde Muğla Dalyan'da kurduklarını anımsattı. 
     Enstitü Müdürü Gülay Barbarosoğlu'nun girişimleri sonucu istasyon ağının geliştirilmesi yönündeki çalışmaları hızlandırdıklarını belirten Kalafat, Uluslararası Deprem İzleme Merkezi olarak Türkiye'nin değişik yerlerinde uydu bağlantılı deprem istasyonları kurma yolundaki altyapı çalışmalarını tamamladıklarını ifade etti. 
     Kalafat, Dalyan'ın ardından Çorum, Şanlıurfa, Fethiye ve Çaldıran'a da uydu bağlantılı uluslararası standartlarda deprem istasyonu kurmayı kararlaştırdıklarını belirtti. 
     Dört merkezdeki istasyonların kurulmasına kasım ayında başlayacaklarını belirten Kalafat, şunları kaydetti 
     ''Kurulacak istasyonlar, uluslararası standartta veri kalitesi sağlayan 3 bileşenli geniş bantlı deprem istasyonlarıdır. Deprem istasyonlarındaki veriler Ulusal Deprem İzleme Merkezi'ne TÜRKSAT-1C uydusu vasıtasıyla taşınacak. 
     İstasyonların kurulması ile o bölgelerdeki mikro deprem aktiviteleri sağlıklı bir şekilde izlenecek ve deprem üreten kaynakların fiziksel özellikleri saptanabilecektir.'' Kalafat, kurulacak her bir istasyonun ekipman maliyetinin 25 milyar lira olduğunu bildirdi. 
     
</TEXT>
</DOC>
