<DOC>
<DOCNO> 291728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko18.html </URL>
<DATE> 2004/11/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Deutsche Telekom'un ortaklarıyla başı dertte... 
</HEADLINE>
<TEXT>

     Avrupa'nın en büyük telekomünikasyon şirketi olan Alman Deutsche Telekom'un DT özelleştirmesinde gerçek değerinden yüksek fiyatla hisse satıldığını iddia eden 15 bin yatırımcı, paralarını geri almak için dava açtı. 
     Birçok özelliği nedeniyle dünyada bir ilk olan davada 15 bin yatırımcı, 2 bin 200 farklı iddiayla mahkemeye başvurarak, 1996, 1999 ve 2000 yıllarındaki halka arzlarda değerini yüksek göstermek için Deutsche Telekom'u kamuoyunu yanıltmaya yönelik bilgiler vermekle suçladılar. 
     Davayla ilgili soruşturmayı yürüten Frankfurt mahkemesi, yaklaşık 15 bin yatırımcıyı temsil eden 630 avukatın 100 milyon euroya ulaşan tazminat talebiyle ilgili başvurusunda şikayetleri 10 gruba ayırarak incelemeyi sürdürdüğünü bildirdi. 
     Telekom özelleştirmesiyle ilgili neredeyse bütün kişi ve kurumları suçlayan davacıların hedefi arasında, Deutsche Telekom şirketi, şirketin eski CEO'su Ron Sommer, özelleştirmeye aracılık eden Deutsche Bank, Alman özelleştirme idaresi KfW ve söz konusu yıllardaki Alman hükümetleri yer alıyor. 
     Deutsche Telekom'un halka arzlarda yaklaşık 35 bin gayrimenkulu için belirlediği değeri gelen baskılar sonucu 2001 yılında düşürme ihtiyacı hissetmesi, şikayetlerin ana konusunu oluşturuyor. 
     Yatırımcıların şikayetleri arasında, Deutsche Telekom'un 2000 yılında 40 milyar dolara satın aldığı ABD'li cep telefonu operatörü VoiceStream'a yüksek bedel ödendiği iddiaları da bulunuyor. 
     Bazı analistler, Deutsche Telekom'un Voicestream'a ödediği miktarı yüksek bularak, şirket hisselerinin daha sonraki yıllarda hızla değer kaybetmesinin en önemli nedenleri arasında bunu göstermişti. 
     
     HIZLI YÜKSELDİ, HIZLI DÜŞTÜ 
     18 Kasım 1996'da 14.32 euro karşılığı bedelle halka ilk arzı yapılan Deutsche Telekom'un 1999 yılındaki ikinci arzında fiyat 39.50 euro, 2000 yılındaki üçüncü arzında ise fiyat 66.50 euro olmuştu. 
     Halka arzların tamamlanmasıyla yükselişini sürdürerek 103.90 euroya kadar çıkan Deutsche Telekom hisseleri, bu seviyeden başladığı hızlı gerilemeyle 2002 yılında 8.59 euroya inerek değerinin yaklaşık yüzde 92'sini kaybetmişti. 
     Son iki yılda biraz toparlanan Deutsche Telekom hisselerinin, Frankfurt Borsası'nda dünkü kapanış fiyatı, 15.73 euro oldu. 
     Yüzde 62 hissesi halka açık olan ve 65 ülkede faaliyet gösteren Deutsche Telekom'un iştirakleri arasında Avrupa'nın en büyük internet servis sağlayıcısı T-Online ve ikinci büyük cep telefonu operatörü T-Mobile bulunuyor. 248 bin çalışanı olan şirketin cirosu 60 milyar euroyu buluyor. 
     
</TEXT>
</DOC>
