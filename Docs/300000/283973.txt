<DOC>
<DOCNO> 283973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yasam/yas02.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hattatların acıları ile ödüle koşuyor 
</HEADLINE>
<TEXT>


Renaudot Ödülü'ne aday gösterilen 'Hattatların Gecesi' kitabının yazarı Yasmin Ghata, Milliyet Sanat dergisine kitabını ve kökenlerini anlattı 

KÜLTÜR SANAT 

YASMİN Ghata'nın yazdığı Türkiye merkezli 'Hattatların Gecesi' kitabı, Renaudot Ödülü'ne aday gösterildi. Ghata, Milliyet Sanat dergisine, Louvre'da geçici olarak sergilenen Sabancı Koleksiyonu'na ait hat sanatı eserleri arasında, büyükannesi Rikkat Kunt'un ismini gördükten sonra kitabı yazmaya karar verdiğini anlattı. 

"Çocukken, 'Türk'üm ' derdim" 
BÜYÜKANNESİNİN hattat olduğunu ve sanat koleksiyonunu Türkiye Cumhuriyeti'ne bıraktığını sonradan öğrendiğini söyleyen Ghata, "Benim için Türkiye, kökenlerimin yeriydi. Annem Lübnanlı olmasına, ben Fransız olmama rağmen çocukken Türk olduğumu söylerdim" dedi. 

Dönemi eleştirmiyor 
KİTABINDA, Osmanlı İmparatorluğu'ndan cumhuriyete geçiş sırasında hattatların yaşadığı acıları dile getirdiğini söyleyen Ghata, "Dönemi eleştirme yetkinliğini kendimde görmüyorum" diye konuştu. Söyleşiyi Milliyet Sanat Dergisi'nin Kasım sayısında okuyabilirsiniz. 


</TEXT>
</DOC>
