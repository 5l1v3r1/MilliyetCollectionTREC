<DOC>
<DOCNO> 255034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun37.html </URL>
<DATE> 2004/07/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AİHM Türkiye'yi yine mahkum etti... 
</HEADLINE>
<TEXT>

     Avrupa İnsan Hakları Mahkemesi AİHM , insan hakları ihlal edildiği gerekçesiyle Türkiye aleyhine açılan 4 ayrı davayı bugün karara bağladı. 
     Türkiye aleyhine açılan iki davada ihlal, bir davada ihlal olmadığı görüşüne varan AİHM, bir davada ise tarafların dostane çözüme gittiğini bildirdi. 
     Türkiye, söz konusu davalarla ilgili olarak toplam 23 bin 500 euro maddi tazminat ödeyecek. 
     AİHM'den verilen bilgiye göre, Serdin Erkek isimli vatandaşın, terör örgütüne üye olmak suçundan 1992 yılında tutuklanan kardeşi Namık Erkek'in yargısız infaza uğradığı gerekçesiyle yaptığı şikayet başvurusuyla ilgili olarak, Türkiye'nin, yaşam hakkıyla ilgili Avrupa İnsan Hakları Sözleşmesi'nin AİHS 2. maddesini ihlal ettiği görüşüne varıldı. 
     Türkiye, karar gereği, Serdin Erkek'e 10 bin euro maddi tazminat ödeyecek. 
     AİHM'den yapılan açıklamada, tam ismi ve soyadı verilmeyen bir vatandaşın, yine kardeşinin güvenlik güçleri tarafından işkenceye ve yargısız infaza uğradığı gerekçesiyle yaptığı başvuruda ise Türkiye'nin AİHS'nin yaşam hakkıyla ilgili 2. ve işkencenin yasaklanmasıyla ilgili 3. maddesini ihlal etmediği bildirildi. 
     
     DOSTANE ÇÖZÜM 
     Cevahir Temel isimli vatandaşın, AİHS'nin işkencenin yasaklanması ile özel ve aile yaşamına saygı ilkesini ihlal edildiği yolundaki başvurusuyla ilgili olarak ise Türkiye'nin 6 bin euro ödeyerek ''dostane çözüme'' gittiği belirtildi. 
     Açıklamada, 2 yıl önce hayatını kaybeden Belge Uluslararası Yayıncılığın sahibi Ayşenur Zarakolu'nun açtığı davada ise Türkiye'nin AİHS'nin ifade özgürlüğüyle ilgili 10. maddesini ihlal ettiği bildirildi. 
     Türkiye, karar gereği, Zarakolu'nun eşi ve iki oğluna, mahkeme masrafları da içinde olmak üzere toplam 7500 euro maddi tazminat ödeyecek. 
     
</TEXT>
</DOC>
