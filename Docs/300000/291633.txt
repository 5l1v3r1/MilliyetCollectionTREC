<DOC>
<DOCNO> 291633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/axspo01.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş razı oldu 
</HEADLINE>
<TEXT>


Başkan Yıldırım Demirören, "Kulüp olarak terörün önlenmesine yardımcı olacak ise maçlarımızı seyircisiz oynamaya da razıyız" dedi, Futbol Federasyonu'nun kararlarını uygulamakta öncülük yapacaklarını ifade etti 

SÜLEYMAN HATISARU 


'Camiaya maletmeyin' 
BEŞİKTAŞ Yönetimi, Futbol Federasyonu'nun verdiği üç maç seyircisiz oynama cezasını olgunlukla karşıladı. Cihat Aktaş'ın İnönü Stadı'nda öldürülmesinin, camiaya mal edilmesinin vicdan ve insafla bağdaşmayacağını belirten Başkan Yıldırım Demirören, dün bir basın toplantısı düzenledi, "Beşiktaş Kulübü olarak, eğer sporda terörün önlenmesine yardımcı olacak ise maçlarımızı seyircisiz oynamaya da razıyız" diye konuştu. 

'Evladımızı kaybettik' 
DEMİRÖREN, olay her ne kadar bireysel eylem sonucu meydana gelmiş olsa dahi, kendi evlerinde gerçekleşmesinin acısını yüreklerinde hissettiklerini söyledi. Beşiktaş Başkanı, tüm anne ve babaların içlerinin kan ağladığını, camia olarak da Beşiktaşlı bir evlatlarını kaybettikleri için, bu elim olayın acısını herkesten çok yaşamakta ve kınamakta olduklarını kaydetti. Siyah - Beyazlılar, ayrıca Cihat Aktaş'ın adını uygun bir yere verecek. 

Önlemler artıyor 
BEŞİKTAŞ'IN sorumluluk sahibi olduğunu da vurgulayan Yıldırım Demirören, Futbol Federasyonu'nun, sporda anarşi ve terörün önlenmesi adına alacağı tüm kararlara, sahip çıkıp, uygulanması konusunda öncülük yapacaklarını belirtti. İnönü Stadı'nda yapılacakları da açıklayan Demirören, güvenlik elemanı sayısını 400'e çıkardıklarını, kameraların 64'e, turnike sayısının da 36'dan 72'ye ulaşacağını belirtti. 

Ailelerle gidilecek 
SİYAH - Beyazlı kulübün Başkanı, bundan sonra oynanacak ilk seyircili maçtan itibaren, yönetim kurulu olarak bir süre çocukları ve aileleriyle birlikte tribünlerde, taraftarların arasında yer alacaklarını söyledi. Yıldırım Demirören, bazı basın organlarında kabul edilemez hakaretlerin yer aldığını, kendilerinin gösterdiği hassasiyeti medyanın da göstermesi gerektiğini kaydetti. 

Kartal yolcu 

STEAUA Bükreş ile yarın UEFA Kupası'nda karşı karşıya gelecek olan Beşiktaş, bugün Romanya'ya gidiyor. Avrupa'da yoluna devam etmek isteyen Siyah - Beyazlılar, Athletic Bilbao karşısındaki 3-1'lik galibiyetin ardından Steaua'yı da devirip, gruptan çıkmayı garantilemeyi amaçlıyor. Siyah - Beyazlılar'da Serdar Özkan ve Ronaldo dışındaki 24 oyuncu da Bükreş'e gidecek. 

İnönü'de boş yok 

YENİLENEN İnönü Stadı, Beşiktaş'a yaramadı. Galatasaray derbisiyle burada oynamaya başlayan Siyah - Beyazlılar, çıktıkları 5 maçı da ceza alarak kapadı. Rize maçındaki cinayet ve üç maç seyircisiz oynama cezasıyla da tarihe geçti. 

Ceza tahtası MAÇ CEZA Galatasaray 2.5 milyar Ankaraspor 10 milyar Diyarbakır 7.5 milyar Fenerbahçe 7.5 milyar Ç.Rize 3 maç seyircisiz 

Cordoba 1 numara 

Kolombiya'da yayınlanan "Futbol" gazetesinin anketinde, Beşiktaş kalecisi, Galatasaray file bekçisi Mondragon'u ezici oy üstünlüğüyle geride bıraktı 

MEHMET ÇİFTÇİ 

Mondragon'a eleştiri 
BEŞİKTAŞLI Oscar Cordoba, Kolombiya'nın en büyük kalecisi seçildi. Ülkesinde yayınlanan "Futbol" gazetesinin düzenlediği ankette, en yakın rakibi Galatasaraylı Mondragon'a ezici bir üstünlük kuran Siyah - Beyazlı file bekçisi, ülke tarihinin en büyük kalecisi seçildi. Cordoba'yı atak, cesur ve topun gideceği yönü iyi belirleyen bir kaleci olarak değerlendiren futbolseverler Mondragon'u ise eleştirdi. 

Dünyanın en iyilerinden 
CORDOBA'YI koruyan futbolseverler, Beşiktaş ile Del Bosque'ye ateş püskürdü. İspanyol çalıştırıcının göreve gelmesinin ardından Kolombiyalı file bekçisinin geri planda kaldığını öne süren vatandaşları, forumlarda Cordoba'nın dünyanın sayılı kalecilerinden biri olduğunu vurguladı. Okuyucular, yıldız kalecinin yedek kalmasının, Kolombiya Milli Takımı'nı olumsuz etkilediği görüşünü savundu. 

Bosque'nin derdi 

ORHAN YILDIRIM 

Moral motivasyon 
KONYASPOR'DAN sonra Çaykur Rize ile de berabere kalarak lige artık iyice havlu atan Beşiktaş, tek hedef olarak gördüğü UEFA Kupası maçına yoğunlaştı. Steaua Bükreş'in maç kasetlerini futbolcularına izlettiren Teknik Direktör Del Bosque takımın, İnönü Stadı'ndaki olaylardan en az hasarla ayrılması için yoğun bir moral motivasyon çalışması içine girdi. 

'Hak etmiyorsunuz' 
DIŞ dünyaya kulaklarını tıkamalarını isteyen Bosque, yaşanan üzüntülü günleri galibiyetle aşmak istediklerini belirtti. İspanyol çalıştırıcı, futbolcularına şunları söyledi "Bu yeri asla hak etmiyorsunuz. Lig uzun maraton, ancak Avrupa Kupaları öyle değil. Bilbao'dan sonra Bükreş karşısında da aynı sonucu bekliyorum." 



</TEXT>
</DOC>
