<DOC>
<DOCNO> 286079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy07.html </URL>
<DATE> 2004/11/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şahin "Sporda şike Meclis'te araştırılacak" 
</HEADLINE>
<TEXT>

     Devlet Bakanı Mehmet Ali Şahin, sporda şike iddialarının Meclis’te enine boyuna araştırılması gerektiğini söyledi. 
     Devlet Bakanı ve Başbakan Yardımcısı Mehmet Ali Şahin, Plan Bütçe Komisyonu görüşmeleri sırasında, kendisinin de spordaki, ''kirlilik, şike, şaibe'' iddialarından rahatsız olduğunu belirterek, ''Meclis bu olayları enine boyuna araştırmalı, bazı tespitlerde bulunmalı ve bize yardımcı olmalıdır'' dedi. 
     Şike, rüşvet gibi şeyleri ispat etmenin zor olduğunu belirten şahin, Başbakanlık Teftiş Kurulu'nun da basında çıkan tüm iddiaları araştırmak üzere yeni bir çalışma başlattığını söyledi. 
     Önümüzdeki hafta sporda şike olayının TBMM'de görüşüleceğini belirten Şahin, "büyük bir ihtimalle araştırma komisyonu kurulacak" dedi. Şahin, kurulacak komisyonda geçmişte hakimlik, savcılık deneyimi olan hukukçuların ve sporun içinden gelen isimlerin görev alacağını söyledi. 
     
</TEXT>
</DOC>
