<DOC>
<DOCNO> 293360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun43.html </URL>
<DATE> 2004/11/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ukrayna'da kriz derinleşiyor, görüşmeler durdu 
</HEADLINE>
<TEXT>

     Ukrayna'da muhalefetin, yönetimle görüşmeleri durdurduğu ve bu gece parlamentonun toplanmasını istediği bildirildi. 
     Ukraynalı muhalif liderlerden Aleksandır Zinçenko, yaptığı açıklamada, parlamentonun yerel saatle 20.00'de olağanüstü toplantı yapmasını istedi. 
     Zinçenko, gazetecilere, ''Tüm milletvekillerinden toplantıya katılmalarını ve yandaşlarımızdan seferber olmalarını istiyoruz'' dedi. Zinçenko, Kiev'deki kamu binalarını yeniden ablukaya almaya başladıklarını da belirtti. 
     Ukrayna parlamentosunun bugünkü toplantısında, Başbakan Viktor Yanukoviç hakkındaki güvensizlik önergesi görüşülmemişti. 
     
     KRİZ DERİNLEŞİYOR 

     Ukrayna'daki seçim krizi 10. gününe girerken, Yüksek Mahkeme ve parlamento krizi çözmek için çabalarını bugün de sürdürüyor. 
     Yüksek Mahkeme, muhalefetin seçimlere hile karıştırıldığı iddialarını görüşmeyi bugün de sürdürürken, Ukrayna parlamentosu, seçimleri kazandığı açıklanan Başbakan Viktor Yanukoviç için verilen güvensizlik önergesini yeterli katılımın sağlanamamasından dolayı görüşemedi. 
     Uzmanlar, oylama yapılması ve güvensizlik oyu çıkması halinde bunun bağlayıcı bir tarafının olmadığını, ancak ülkedeki krizi daha da derinleştirebileceği uyarısında bulunuyorlar. 
     Parlamento Başkanı Vladimir Litvin, parlamentonun güvensizlik önergesini görüşmek üzere yarın yeniden toplanacağını açıkladı. 
     Seçimlerde hile yapıldığı iddialarını inceleyen Yüksek Mahkeme'nin toplantısı da devam ederken, mahkemenin, seçimlerin tamamen geçersiz olduğu yönünde bir karar verme yetkisi yok. 
     Siyasi gözlemciler, mahkemenin, seçimlerde sonuçları etkilemeyecek düzeyde usulsüzlükler yaşandığı yönünde karar verebileceğine dikkat çekerek, bu kararın hem ülkedeki muhalefet hem de Batı tarafından tepkiyle karşılanacağını söylüyorlar. 
     Gözlemciler, mahkemenin önündeki bir diğer seçeneğin de kilit bazı bölgelerde seçim sonuçlarını etkileyecek düzeyde usulsüzlükler yapıldığı yönünde olabileceğini belirterek, bu durumun da Yanukoviç ve taraftarlarının tepkisine neden olacağını vurguluyorlar. 
     Bazı hukukçular, parlamentonun bu yönde bir karar vermesi durumunda, yasaların ''daha önceki seçimde aday olmuş isimlerin yeniden aday olmasına izin vermediğini'' savunurken, bazı hukukçular da bu görüşe karşı çıkıyor. 
     Muhalif devlet başkanı adayı Viktor Yuşçenko, taraftarlarına yaptığı konuşmada, güven oylamasını yönetimin Ukrayna'daki kontrolü tamamen kaybetmesinden dolayı istediğini belirterek, Başbakan Yanukoviç'in görüşmeci ekibini krizi çözmeye yönelik çabaları sabote etmekle suçladı. 
     Bu arada, Devlet Başkanı Leonid Kuçma'nın seçimlerin yeniden yapılabileceği açıklaması, çözüm yolundaki umutları artırırken, daha önce toplu ihlaller olduğunun ispat edilmesi halinde seçimlerin yenilenebileceğini söyleyen Yanukoviç, Batı yanlısı muhalefet lideri Yuşçenko'nun çekilmesi halinde yenilenecek seçimlerde kendisinin de aday olmayacağını söyledi. 
     Yanukoviç, bugün İnterfaks ajansına yaptığı açıklamada, ''Bu krizi aşmalıyız. Bu yüzden ben, seçim sonuçlarının geçersiz sayılması halinde ne benim ne de Yuşçenko'nun aday olmasını öneriyorum'' dedi. 
     Bu arada, Ukrayna televizyonunun haberine göre, Yanukoviç'in devlet başkanı olması halinde Yuşçenko'ya birinci yardımcısı olmasını veya başbakanlık önereceğini ileri sürdü. Yardımcıları Yuşçenko'nun böyle bir teklifi kabul etmeyeceğini açıkladılar. 
     Ukrayna Güvenlik Konseyi'nin bugünkü toplantısından sonra yapılan açıklamada, ülkenin toprak bütünlüğünü tehdit eden yetkililer ve halktan kişiler aleyhine dava açılacağı belirtilerek, ''Halktan da bölgelerinin ayrılması konusunda açıklama yapan kişiler aleyhinde dava açılacak'' denildi. 
     Rus haber ajansları, Ukrayna Savcılığının da bu konuda soruşturma başlattığını duyurdu. 
     Ülkedeki ekonomik gelişmeyi olumlu görmeyen ve ülkenin bölüneceğinden korkan halkın bankalara akın ederek paralarını çekmeye çalıştığı ve paralarını dolar veya euroya çevirmek istediği bildiriliyor. Yetkililer, ülkedeki döviz rezervlerinin zaten yetersiz olduğunu belirterek, halka sakin olması çağrısında bulunuyorlar. 
     Ukrayna Savunma Bakanı Aleksandır Kuzmuk, bugün yaptığı açıklamada, ordunun Ukrayna'nın toprak bütünlüğünü koruyacağını söyledi. 
     
     UKRAYNA HAKKINDA BİLGİLER... 

     Yüzölçümü Fransa'dan daha büyük olan, Rusya'nın komşusu Ukrayna, jeopolitik anlamda Avrupa'nın doğusu ile batısı arasında bir hat oluşturuyor. 
     48.1 milyon nüfusuyla Ukrayna'nın nüfusunun yüzde 17'sini etnik Ruslar oluşturuyor. 
     Sovyetler Birliği'nin 1991'de dağılmasının ardından, Baltık cumhuriyetleri NATO ve AB'ye katılarak Batı ile kaynaşırken, Ukraynalı liderler de temel ticari ortakları olarak gördükleri Rusya ile ilişkilerini sıkı tuttular. 
     Ukrayna, bir yandan NATO'nun barış faaliyetlerinde aktif rol alırken, bir yandan da AB üyeliğinin stratejik anlamda hedefleri olduğunu dile getirdi. 
     Uzmanlar, seçim sonuçlarının Ukrayna'nın Batı'ya mı yoksa Moskova'ya mı yakınlaşma eğilimi olduğunu ortaya koyacağı kanaatinde. 
     Polonya gibi Orta Avrupa ülkeleri, uzun dönemdir Ukrayna'nın kendileri ile Rusya arasında tampon oluşturmasını umuyorlardı. 
     Ukrayna'nın doğusu ve batısı arasında gerçek bir kültürel fark görülürken, ülkenin doğusunda Rusça, batısında ise genellikle Ukraynaca konuşuluyor. 
     Bölünme durumunda doğu bölgesinin başkenti olması öngörülen Karkiv'in kent meclisi otonomi önerilerini reddederken, ülkenin orta bölümlerinde otonominin sözü bile edilmiyor. 
     Kiev yönetimi tarafından otonomi elde etmesi ciddi sorunlara neden olabileceği düşünülen Kırım ise ülkede yaşanan bu tartışmalara şu ana kadar katılmadı. 
     
</TEXT>
</DOC>
