<DOC>
<DOCNO> 270432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy18.html </URL>
<DATE> 2004/09/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Çelik "Türk üniversite sisteminin en büyük ayak bağı YÖK'tür" 
</HEADLINE>
<TEXT>

     Milli Eğitim Bakanı Hüseyin Çelik, ''Türk üniversite sisteminin en büyük ayak bağı YÖK'tür'' dedi. 
     Milli Eğitim Bakanlığı Öğretmen Yetiştirme ve Eğitim Genel Müdürlüğü ile Marmara Üniversitesi MÜ Atatürk Eğitim Fakültesi işbirliğiyle düzenlenen ''6. Ulusal Fen Bilimleri ve Matematik Eğitimi Kongresi'', Vali Erol Çakır Öğretmenevi'nde başladı. 
     Milli Eğitim Bakanı Çelik, kongrenin açılışında yaptığı konuşmada, YÖK meselesinin Türkiye'nin gündeminden kalkmadığına dikkat çekerek, şunları söyledi 
     ''Türk üniversite sisteminin en büyük ayak bağı YÖK'tür. Sayın Rektör, üniversitelerin mali ve idari özerkliği olmadığından şikayet etti. Yerden göğe kadar haklı. Merkeziyetçi, 77 üniversiteye aynı gömleği giydirmeye çalışan, aynı kuralları uygulayan, aynı yapıyı dayatan bir sistem Türkiye'yi bir yere götüremez. Bunun değişmesi lazım. 'Siz değiştireceksiniz' diyeceksiniz. Biz değiştireceğiz. YÖK meselesi Türkiye'nin gündeminden kalkmış bir mesele değil. Bana soruyorlar 'Ne oldu bu iş ' diye... Ben, 'sadece nadasa kaldı' diyorum. Bu iş rafa kalkmış değil, derin dondurucuya girmiş değil. Türkiye bu problemi mutlaka aşmak durumundadır.'' Türkiye'nin bilim üreten konumda olmadığına da dikkat çeken Çelik, Batı'nın bilimi üretip, teknolojiye dönüştürdüğünü ve hazır teknoloji olarak sattığını anlattı. Bakan Çelik, Türkiye'nin bu alanda açığını kapaması gerektiğini dile getirdi. 
     
     ÖĞRETMEN YETİŞTİRİLMESİ 
     İlköğretimden başlayarak çocuklara mucit ruhu aşılamak, problem çözebilen, analiz-sentez kabiliyeti olan nesillerin yetiştirilmesi gerektiğine işaret eden Çelik, öncelikle o dersleri verecek öğretmenlerin yetiştirilmesi gerektiğini belirtti. 
     Hüseyin Çelik, Milli Eğitim Bakanlığı'nın üniversitelerin arzulanan nitelikte öğretmenler yetiştirmediklerinden, üniversitelerin de kendilerine öğretmen olmak için gönderilen orta öğretim mezunu öğrencilerin yeterli olmadığından şikayet ettiklerini anlatarak, ''Yumurta mı tavuktan, tavuk mu yumurtadan çıkar döngüsü devam edip gelmektedir'' diye konuştu. 
     Bunların birbirlerine birebir bağlı meseleler olduğunu ve işbirliği yapılarak çözülebileceğini vurgulayan Çelik, şöyle devam etti 
     ''Kendi kendimizi kandırmayalım. Türkiye'de öğretmen yetiştirme sisteminde ciddi problemler var. Pedagojik formasyon meselesinde ciddi problemler var. Bunu, sorumlu insanlar biraraya gelecek, ideolojik ve kurumsal saplantılarından kurtulacak, ancak öyle çözeriz. Öğretmen yetiştirmede bizle işbirliği yapmak isteyen tüm üniversitelere kapımız açık.'' 
     
     EZBERCİ EĞİTİM 
     Milli Eğitim Bakanı Çelik, Türkiye'de ezberci eğitim tarzı sorunu olduğuna da dikkat çekerek, bu sorunu çözmek için ilköğretim müfredatını değiştirdiklerini, orta öğretimin müfredatını da değiştireceklerini bildirdi. 
     Okullarda, eğitim sisteminde fizik-matematik formülleri ezberletildiğini, o formüllere bağlı sorular sorulduğunu, test çözdürüldüğünü ve şartlandırma eğitimi verildiğini anlatan Çelik, ''Okullarımızda eğitim sisteminde 'enformatif cehalet' denilen bir sistem hakim'' dedi. 
     O sistemi ''ellerinin tersiyle'' bir tarafa bırakmakta olduklarını, ancak müfredat değiştirmekle sistemi yerleştirmenin çok kolay olmadığını anlatan Çelik, bu yıl başlamaları halinde 5 sene sonra bu sistemi oturtabileceklerini kaydetti. 
     Çelik, ''Meseleye bir tarafından başlamalı. Bu yıl 9 ilde pilot uygulama yapıyoruz. Önümüzdeki yıl bütün Türkiye'de yaygınlaştıracağız'' diye konuştu. 
     İlköğretim müfredatı değiştirilirken öğrenmeyi öğretme esasının gözetildiğini ifade eden Çelik, şöyle devam etti ''Gelecek yıl bilgisayar sertifikası olmayan öğretmen adayının müracaatını kabul etmeyeceğiz. Branşı ne olursa olsun, ister din kültürü ve ahlak bilgisi olsun, ister ev ekonomisi, ister fizik, kimya, biyoloji, ne olursa olsun... Bu dönemde eğitimin olmazsa olması haline gelen bilişim teknolojisi kullanamayan öğretmen tasavvur edemiyorum. Meslek içinde bunları öğretmemiz hem tuzluya patlıyor, hem de çok geç kalmış oluyor. Benim 10 yaşındaki kızım internette sörf yapıyor. Ama bazı öğretmenler bilgisayar açıp kapamayı bilmiyor'' 
     
     ÖĞRETMENLİKTE KARİYER SİSTEMİ 
     Öğretmenliğe kalite kazandırmak ve tatlı bir rekabet anlayışı içine sokabilmek için öğretmenlikte kariyer sistemini getirdiklerini ve stajyer öğretmen, öğretmen, uzman öğretmen ve başöğretmen olarak kariyer basamaklarına ayırdıklarını hatırlatan Çelik, bunu objektif sınavlarla belirlemek için yasa çıkardıklarını ve yönetmeliğin de bitmek üzere olduğunu anlattı. 
     Çelik, şunları söyledi 
     ''Ama bir de baktık ki birileri bunu aldı, eşitlik ilkesine aykırı diye Anayasa Mahkemesi'ne götürdü. Niye yüzde 20 uzman öğretmen kadrosu ilan etmişiz. Bunu duyunca küçük dilimi yutacak oldum. Üniversitelerde niye herkes profesör değil. Herkes doçent, yardımcı doçent olsun. Böyle bir şey olabilir mi Ama ben inanıyorum ki, adalet gerekli kararı verecektir.'' Türkiye'de eğitime pedagojik yaklaşılmasının zorunlu olduğunu, ideolojik yaklaşımlarla bir yere varılamayacağını belirten Çelik, bu durumun Türkiye'nin en büyük yanlışlarından biri olduğunu bildirdi. 
     Milli Eğitim Bakanı Çelik, ilköğretim 4. ve 5. sınıftan itibaren çocukların dominant zekalarının tespit edilerek yönlendirme yapacaklarını ifade ederek, insanların çocukluktan itibaren, başarılı olabilecekleri alanlara yönlendirilmesiyle üniversite kapılarında yığılmaların önüne geçileceğini bildirdi. 
     
</TEXT>
</DOC>
