<DOC>
<DOCNO> 255568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/yasam/axyas01.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polisim' diyen yol kesiyor 
</HEADLINE>
<TEXT>


İstanbul'da 6 ayda polise 1000'den fazla 'Gasp edildim' başvurusu yapıldı. Yol kesen gaspçıların en sık kullandığı meslek ise polislik... 

ELVAN EZBER İstanbul 

İstanbulluların korkulu rüyası haline gelen gaspçılar, artık kurbanlarını silah ve bıçak yerine "unvan" kullanarak soyuyor. Aralarında sahte kimlik çıkaran hatta kartvizit bastıranların da bulunduğu gaspçıların, en çok tercih ettiği meslek polislik. 
İstanbul'da 6 ayda yaklaşık bin 50 gasp olayı meydana geldi. Olay sayısında geçen yıla göre büyük bir artış görülmezken, gasp ve soygunlarda kullanılan yeni yöntemler dikkat çekiyor. İstatistiklere göre, olaylardan 15'i unvan gaspı, 20'si ise otomobile arkadan çarpma şeklinde gerçekleşti. Bugüne kadar yol kesip, işyeri basan gaspçılar, artık arkadan çarparak, kaza görüntüsüyle durmalarını sağladıkları sürücüleri soyuyor. Bunun yanında, yerine göre polis, doktor veya jandarma istihbarat elemanı olarak da kurbanlarının karşısına çıkabiliyor. Etkisinden dolayı çoğunlukla polis olmayı tercih ediyorlar. 

Lambalı, telsizli gaspçı 
Meydana gelen olaylar ve polisin çalışmaları sonucu otoyol gaspçılarının belirlenen çalışma yöntemi ise şöyle Otomobile tepe lambası takan gaspçı, gözüne kestirdiği sürücünün telsiz göstererek durmasını sağlıyor. Sahte polis kimliği gösterip sürücüye suç isnat ediyorlar. Gözünü korkuttukları sürücüden yüklü miktarda para alarak kaçıyorlar. Otomobillerindeki tepe lambası, siren sesi ve sahte kimlik sayesinde yakalanmaktan da kurtuluyorlar. Bazı gaspçıların 'polisim' diyerek etkisiz hale getirdiği kadın sürücelere tecavüz ettiği de oluyor. 

Polisten kurbanlara uyarılar... 

Arkadan çarptıklarında ya da sizi durdurduklarında elinizden geldiğince soğukkanlı davranın. 
Otomobilden inme durumunda kalırsanız anahtarı yanınıza alın. 
Sizi durduran kişi üniformalı olsa bile kimlik sorun. 
Sivilse, kimlikteki ismi ve otonun plakasını hafızanıza kaydedin. 
Yüzüne iyi bakın. Robot resim çizdirirken gerekli olacaktır. 
Şüpheli bir durum görmüşseniz veya başınıza olay gelmişse, zaman geçirmeden 155 Polis İmdat'ı arayın. 
Gasp gibi durumlarda polis gelene kadar olay yerinde hiçbir şeye dokunmayın. Gelen ekibe olayı abartmadan ve ayrıntılarıyla anlatın. 


</TEXT>
</DOC>
