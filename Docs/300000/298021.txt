<DOC>
<DOCNO> 298021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur49.html </URL>
<DATE> 2004/12/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ev kiralarını protesto eden öğrencilere polis müdahalesi 25 gözaltı 
</HEADLINE>
<TEXT>

     Ev kiraları ve ulaşıma yönelik talepleri için yürümek isteyen bir grup üniversite öğrencisi ile polis arasında arbede yaşandı. Olayda 25 öğrenci gözaltına alındı. 
     Ev kiralarının yüksekliğinden ve ulaşımdaki aksaklıklardan yakınan Muğla Üniversitesi öğrencilerinden oluşan bir grup, basın açıklaması yapmak ve daha sonra da belediyeye kadar yürümek amacıyla Sınırsızlık Meydanı'nda toplandı. 
     Güvenlik önlemlerinin alındığı eylem sırasında olay yerine gelen Muğla İl Emniyet Müdürü Mehmet Emin Körpe, öğrencilerin basın açıklaması yapabileceğini, ancak yürümelerine izin verilemeyeceğini söyledi. 
     Körpe'nin, öğrencilerin kendi aralarında seçecekleri beş temsilcinin belediye başkanıyla görüşmesine yardımcı olacaklarını belirtmesine karşın öğrenciler belediyeye kadar yürümek istedi. Polisin engellediği yürüyüş sırasında kısa süren bir arbede yaşandı. 
     Olayda 25 öğrenci gözaltına alındı. 
     
</TEXT>
</DOC>
