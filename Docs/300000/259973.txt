<DOC>
<DOCNO> 259973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy04.html </URL>
<DATE> 2004/08/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
MEB, liselere puan ve tercihle girme projesi hazırlıyor... 
</HEADLINE>
<TEXT>

     Milli Eğitim Bakanlığı öğrencileri yönlendirme çerçevesinde radikal bir karar almayı da öngörüyor. 
     Bakanlık, tüm liselere anadolu ve fen liselerinde olduğu gibi puan ve tercihle girilmesi uygulamasına önümüzdeki yıldan itibaren geçmeyi düşünüyor. 
     Bakanlık, özellikle Öğrenci Seçme Sınavı ÖSS ile liseye giriş sınavında LGS yaklaşık 100 bin adayın "sıfır" çekmesi nedeniyle "iflas ettiği" anlaşılan eğitim sisteminde öğretmenliğin kademelendirilmesinden, müfredatların ve ders kitaplarının yenilenmesi kadar yürüttüğü çalışmalara bir yenisini daha ekleyecek. 
     Milli Eğitim Bakanı Hüseyin Çelik'in, önümüzdeki yıldan itibaren yalnızca polis kolejlerine, Anadolu liselerine, Anadolu teknik ve imam hatip liselerine başvuracak adayların değil, tüm öğrencilerin LGS sınavına girecekleri ve sınavın zorunlu olacağı yönündeki açıklamasıyla duyurduğu projenin ayrıntıları belirlendi. Buna göre, ilköğretimin 8'nci sınıfındaki tüm öğrenciler haziran ayı içinde düzenlenen LGS'ye girecek ve başarıları ölçülecek. Sınavdan alınacak puan, öğrencinin ilköğretim birinci sınıftan başlayarak özel bir dosyada izlenen durumuna göre değerlendirilecek ve hem öğrenciye hem de ailesine hangi lisenin tercih edilmesi yönünde önerilerde bulunacak. 
     
     SINAV LİSEYE YERLEŞTİRME İÇİN DE KULLANILACAK 

     Sınavın, sadece öğrencilerin yetenekleri doğrultusunda liseye yönlendirilmeleri için rehberlik anlayışı çerçevesinde kullanılmayacağı bildilirken, alınacak puanın liseye yerleştirmede de etkili olacağı kaydedildi. Puan çerçevesinde lise tercihinde bulunulacak uygulama kapsamında tüm öğrencilerin bir liseye yerleştirilmesi de sağlanacak. 
     LGS puanı, tercih ettiği hiçbir liseye yetmeyen öğrenciler en az tercih edilen okulda eğitmlerini sürdürmek zorunda kalacak. 
     Öte yandan önümüzdeki yıl yapılacak LGS ile uygulamaya konulacak düzenlemenin özellikle ortaöğretim kademesinde var olan çeşitli sorunları ve üniversitede kapısındaki yığılmaları engelleyeceğini kaydeden Bakanlık yetkilileri, düzenlemeyi "Artık mahalledeki liseye de puanla ve tercihle girilecek" sözleriyle özetledi. 

     
</TEXT>
</DOC>
