<DOC>
<DOCNO> 271146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun20.html </URL>
<DATE> 2004/09/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rumlar endişeli AB, tüzükleri Ekimde geçiriyor 
</HEADLINE>
<TEXT>

     ABD, İngiltere, Avrupa Birliği AB dönem başkanı Hollanda ve Avrupa Komisyonu'nun, Kıbrıs Türkleriyle ilgili mali ve serbest ticaret tüzüklerinin onaylanması için 4'lü grup oluşturdukları ve gerekirse zoraki olarak bu tüzüklerin Ekim ayında onaylanmasını sağlamakta kararlı oldukları bildirildi. 
     Güney Kıbrıs'ta yayımlanan Fileleftheros gazetesi, ''güvenilir bir AB kaynağına'' dayanarak verdiği haberde, bu 4'lü grubun Rum yönetimiyle karşı karşıya geleceğinin kesin olduğunu belirtti ve kaynağının, ''Konunun gerek uzlaşıyla, gerekse başka şekilde ekim ayında kapanacağı kesin görünmelidir'' dediğini yazdı. 
     Gazete, aynı kaynağa dayanarak, ABD Dışişleri Bakanlığı Müsteşar Yardımcısı Laura Kennedy'nin Ekim ayının ilk haftasında Brüksel'e giderek iki tüzükle ilgili AB üyesi ülkelerden destek sağlaması konusunda İngiltere'ye yardımcı olmaya çalışacağını, 4'lü grubun her iki tüzüğü bir paket olarak 11 Ekim'de Lüksemburg'da yapılacak Genel İşler Konseyi'ne göndermeye çalışabileceğini belirtti. Haberde ayrıca, Kennedy'nin mali tüzüğe ilişkin AB kaleminin serbest bırakılması için Avrupa Parlamentosu'nda tüm işlemlerin tamamlanmasına da çalışacağı kaydedildi. 
     Haberde, 4'lü grubun, Kıbrıs Türklerine yönelik iki tüzüğün onaylanmasının, Türkiye'ye AB ile müzakere tarihi verilmesi tartışmalarına denk gelmemesi için her şeyi yapmakta kararlı göründükleri de savunuldu. 
     
     RUM YÖNETİMİ KENDİ TAVRINI BELİRLİYOR 
     Gazeteye göre, 4'lü grubun hareketlerinden haberdar olan Rum yönetimi ise kendi tavrını belirliyor. 
     Bu çerçevede Rum yönetimi lideri Tasos Papadopulos'un 28 Eylül'de Belçika'ya yapacağı resmi ziyarette AB yetkilileriyle bazı temaslar yapması planlanıyor. 
     Haberde, Rum yönetiminin mali tüzüğün bazı şartlara dayalı olarak onaylanmasını, doğrudan ticareti öngören diğer tüzüğün onaylanmasının ise üç ay ertelenmesini talep ettiği hatırlatıldı. 
     Rum Dışişleri Bakanı Yorgo Yakovu'nun, yarın Brüksel'de AB Genel İşler Konseyi toplantısında konuyu gündeme getirmesi bekleniyor. 
     Fileleftheros gazetesine göre, Rum yönetimi, mali tüzük konusunda diğer şeyler yanında Kıbrıs Rum mülkiyet hakkının güvence altına alınmasını ve Rum mallarına yatırım yapılmamasını talep ediyor. Buna karşı olan İngiltere'nin ısrar etmesi halinde ise tüzüğü bloke edecek. Rum yönetimi by-pass edilerek KKTC ile doğrudan ticaretin onaylanması durumunda ise Rum yönetimi Avrupa Mahkemesi'ne başvuracağını açıklamıştı. 
     
     RUM BELGESİ GEREKLİ YERLERDE DEĞİL 
     Öte yandan, Rum Alithia gazetesi, ''Hayalet Belge'' başlığıyla verdiği bir haberde, Rum yönetimi lideri Tasos Papadopulos'un, Annan Planı ile ilgili Rum görüşlerini içeren ve tüm gerekli yerlere iletildiği açıklanan Kıbrıs konusundaki belgesinin, Kıbrıs sorunuyla doğrudan ilgilenen hiçbir yabancı diplomatın elinde bulunmadığını yazdı. 
     ABD büyükelçisi ve İngiliz yüksek komiserinin büyükelçi , Rum yönetiminden böyle bir belge almadıklarını son zamanlarda açıkladıklarına dikkati çeken gazete, AB dönem başkanlığını yürüten Hollanda ile İtalya büyükelçilerinin de belgeden haberleri olmadığını belirtti. 
     Gazete, konuyla ilgili olarak, ''Tüm bunlara rağmen, hükümet, belgenin gerekli yerlere verildiğinde ısrar ediyor, belgenin hiç olmazsa BM'nin elinde bulunduğuna dair bir güvence dahi verecek durumda değil'' yorumunda da bulundu. 
     Alithia gazetesi yorumunu şöyle sürdürdü 
     ''Gerek BM, gerek Kıbrıs sorununda baş rolü oynayanlar böyle bir belgenin varlığından habersiz olduğunu bildiriyorlardı. Çünkü görüldüğü üzere hiçbir zaman böyle bir belge teslim almadılar. 
     Dolayısıyla Cumhurbaşkanı Rum lideri Papadopulos'un açıklaması, Kıbrıs konusundaki çabaların başlatılması için gerekli girişimlerde bulunduğuyla ilgili iç tüketime yönelik bir taktik hareketti. Bu meşhur belgeden Ulusal Konsey de haberdar değil.'' 
     
</TEXT>
</DOC>
