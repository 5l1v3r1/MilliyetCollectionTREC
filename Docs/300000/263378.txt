<DOC>
<DOCNO> 263378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun04.html </URL>
<DATE> 2004/08/14/ </DATE>
<TIME> 00.55 </TIME>
<AUTHOR>  </AUTHOR>
<HEADLINE>
Eşcinsel valinin sevgilisi belli oldu 
</HEADLINE>
<TEXT>

     ABD'nin New Jersey Eyalet Valisi Demokrat Partili Jim McGreevey'in evliliğinin yanı sıra bir erkekle eşcinsel ilişkisi olduğunu açıklayarak görevinden istifa etmesi tüm ABD'de günün konusu olurken, ilişki yaşadığı kişinin bir İsrail vatandaşı olan Golan Cipel olduğu kaydedildi. 
     Eşcinsel olduğu için istifasını açıkladığı basın toplantısında ''Gerçek şu ki, ben bir eşcinsel Amerikalıyım'' sözü dolayısıyla bir anda Amerikalı eşcinsellerin kahramanı halinde geldiği kaydedilen Vali McGreevey'in ilişki içinde olduğu eski bir denizci olan İsrail vatandaşı Golan Cipel'e yüksek maaşla önemli görevler vermesi yüzünden daha önce yerel basın tarafından eleştirildiği ortaya çıktı. 
     Cipel'in McGreevey ile tanışmasından sonra hayatının tamamen değiştiği kaydedilirken, Vali McGreevey'in Cipel'e tanıştıkları gün New Jersey'deki Yahudi cemaati konusunda danışmanlık önerdiği kaydediliyor. 
     Cipel'in, McGreevey'in kampanyasına en fazla mali destek sağlayan ve bir seks komplosundan dolayı şu an yargılanmakta olan işadamı Charles Kushner'in sağladığı 2001 yılında geçici vizeyle ABD'ye geldikten sonra bir süre New York'taki İsrail Konsolosluğu'nda sözcülük görevinde de bulunduğu kaydediliyor. 
     McGreevey'in 2001 yılında vali seçildikten sonra Cipel'e yıllık 110,000 dolar maşla iç güvenlikte bir görev verdiği, ancak Cipel'in İsrail vatandaşı olduğu için yüksek duyarlılıklı İç Güvenlik toplantılarına bile katılamadığı ifade ediliyor. 
     Eleştiriler üzerine McGreevey'in Cipel'i bu görevden alarak ''özel danışmanlığına'' atadığı belirtilirken, sürekli olarak McGreevey ile seyahatlere çıkan Cipel için yerel basının ''hiçbir şey yapmayan bu adama neden 110,000 dolar maaş verildiğini'' sorguladığı ifade ediliyor. 
     Cipel'in eleştirilerin önüne geçmek için nihayet görevinden ayrıldığı ve McGreevey'e yakınlığı ile bilinen iki halkla ilişkiler firması için çalışmaya başladığı, ancak iki firmanın da bir ay içinde Cipel'in işine son verdiği kaydediliyor. 
     Perşembe günü, karısı yanında olduğu halde bir basın toplantısı düzenleyen McGreevey, evliyken bir erkekle ilişki yaşadığı için ailesinden özür dilemiş ve doğru olanın istifa etmek olduğuna karar verdiğini ve istifasının 15 Kasım'dan itibaren uygulamaya geçeceğini ifade etmişti. 
     Ocak 2002 tarihinde New Jersey eyalet valisi olarak seçilen McGreevey'in ilk dönem valilik süresi 2006 Ocak ayında sona erecekti. 
     
</TEXT>
</DOC>
