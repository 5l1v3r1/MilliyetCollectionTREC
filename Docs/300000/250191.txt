<DOC>
<DOCNO> 250191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun24.html </URL>
<DATE> 2004/06/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Şener Kıbrıs'ta yeni bir durum olduğunu kabul etmek gerekir... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Kıbrıs'ta referandumdan sonra yeni bir durum oluştuğunu kabul etmek gerektiğini belirterek, geleceğe yönelik tedbirlerin alınacağını söyledi. 
     Şener, KKTC ile Türkiye arasında her alandaki ilişkilerin gelişerek devam edeceğini kaydetti. 
     Devlet Bakanı ve Başbakan Yardımcısı Şener, KKTC Cumhuriyet Meclisi Başkanı Fatma Ekenoğlu ile Başbakan Mehmet Ali Talat'ı ayrı ayrı ziyaret etti. 
     Şener, ziyaretlerde yaptığı açıklamada, toplum ve devlet hayatında demokratik kurumların önemli olduğunu ifade ederek, KKTC'de kurumsal bir gelenek ve kurumsal bir kültürün yerleşmiş olmasından memnuniyet duyduğunu belirtti. 
     KKTC'de güzel şeylerin ortaya çıkması için meclise büyük görevler düştüğünü belirten Şener, Ekenoğlu'nun bu görevleri yerine getirebileceğine inancını dile getirdi. 
     En önemli noktanın, Türkiye ile KKTC arasındaki işbirliği olduğunu vurgulayan Şener, ''İşbirliği ve dayanışma her zaman var olacaktır. Sorunlar geçicidir, bu sorunlar her zaman aşılabilir. Kalıcı olan Türkiye Cumhuriyeti ile Kıbrıs Türküdür. Önümüzdeki süreci buna göre değerlendirmek lazımdır. Güzel şeylerin olacağına inanıyorum'' diye konuştu. 
     Ekonomik olarak güçlü olmanın önemine işaret eden Şener, KKTC'nin ekonomik açıdan güçlü olmasının bugün ve gelecek açısından önemli olduğunu vurguladı. Şener, içinde bulunulan durumda, ''her şeyin en iyisi nasıl yapılır'', ''Kıbrıs Türkünün refah düzeyi nasıl yükseltilir'' arayışı içinde olduklarını belirtti. 
     
     MECLİS BAŞKANI EKENOĞLU 
     KKTC Cumhuriyet Meclisi Başkanı Fatma Ekenoğlu, Şener'in ziyaretinden duyduğu mutluluğu dile getirerek, Kıbrıs Türkünün bugüne kadar kapalı bir toplum olarak yaşadığını ve Türkiye'nin de Kıbrıs Türkünün dışarıya açılan penceresi olduğunu söyledi. 
     Ekenoğlu, Türkiye'nin ekonomik olarak ve her yönüyle KKTC'ye destek olduğuna işaret ederek, Kıbrıs Türkünün toplum sorunlarını aşma noktasının hep bir süreç içinde olduğunu kaydetti. 
     Tanınmamışlığın ülkede belli sorunları da beraberinde getirdiğine dikkat çeken Ekenoğlu, ''Annan planı ile her şeyin değiştiğini ve AK Parti hükümetinin de bu sürece katkı koyduğunu'' söyledi. Ekenoğlu, AK Parti'nin Annan planı sürecinde KKTC'ye olumlu katkıları olduğuna işaret ederek, Kıbrıs Türkünün referandumda yüzde 65 ''evet'' demekle dünyaya sesini duyurduğunu belirtti. 
     Kıbrıs Türk halkının dünyaya, ''artık biz de varız, dünyayla buluşmak istiyoruz'' mesajı verdiğini ifade eden Ekenoğlu, sonucun da dünyada bazı etkiler yarattığını belirtti ve bu sonuçla KKTC'ye uygulanan izolasyonların kaldırılmasını beklediklerini söyledi. 
     KKTC'nin bütçesinin Türkiye'nin yardımlarıyla ayakta durduğuna işaret eden Ekenoğlu, ''Kendi ayakları üzerinde duran bir ekonomi yaratmak istiyoruz. Bütün bu sürecin de bunları getireceğine inanıyorum'' dedi. 
     
     BAŞBAKAN TALAT 
     Başbakan Mehmet Ali Talat da Şener'in ziyaretinin Kıbrıs sorununun yeni bir aşamasında ve dünya ile bütünleşme çalışmalarının belli bir aşamaya ulaştığı dönemde yapıldığını ifade ederek, paylaşacakları çok düşünce olduğunu kaydetti. 
     İki ülke teknik heyetlerinin pazar gününden beri çalıştığını belirten Talat, KKTC ekonomisinin kalkınması için yapılan çalışmaların son aşamaya geldiğini söyledi. 
     Kıbrıs Türkünün haksız tecrit politikasından kurtulmasındaki en büyük destekçisinin Türkiye olduğunu vurgulayan Talat, Türkiye'nin Kıbrıs Türkünün dünyaya açılan penceresi olduğunu ve uzun zaman bunun böyle gideceğini kaydetti. 
     Türkiye ile ekonomik, kültürel ve sosyal bağlarının her zaman olacağını, bunun Kıbrıs Türkü için güç kaynağı olduğunu dile getiren Talat, ekonomiyi geliştirecek projelerin son derece önemli olduğunu belirtti. 
     Başbakan Talat, ''Türkiye'nin yardımlarının, izolasyonların kalktığı koşullarda çok daha verimli olacağını'' söyledi. Devlet Bakanı ve Başbakan Yardımcısı Şener, temasları çerçevesinde, Kıbrıs Türk Barış Kuvvetleri Komutanı Korgeneral Işık Koşaner ve KKTC Güvenlik Kuvvetleri Komutanı Tuğgeneral Necmeddin Baykul'a da nezaket ziyaretinde bulundu. 
     Şener, Cumhurbaşkanı Rauf Denktaş'ın, Lefkoşa Saray Otel'de onuruna verdiği yemeğe katıldı. 
     
</TEXT>
</DOC>
