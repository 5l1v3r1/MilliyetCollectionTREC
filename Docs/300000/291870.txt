<DOC>
<DOCNO> 291870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/ekonomi/eko01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dedikodu ile iş yapılıyor YTL devalüasyonu yok' 
</HEADLINE>
<TEXT>


Merkez Bankası Başkanı Serdengeçti, 'YTL'ye geçilirken gizli devalüasyon yapılacak' dedikodusuna tepki göstererek "Allah'tan etkileri olmuyor" dedi 

ANKARA Milliyet 

Merkez Bankası Başkanı Süreyya Serdengeçti, Yeni Türk Lirası'na YTL geçerken 'gizli devalüasyon yapılacağı' dedikodusuna, "Türkiye ilginç bir ülke, dedikodu ile de birçok iş yapılıyor. Böyle bir şey yok" diyerek tepki gösterdi. 
Ekonomi yönetimi, Yarınlar İçin Düşünce Platformu tarafından düzenlenen, 'YTL Reformunun Ülkemizin Ekonomisine Getireceği Olumlu ve Olumsuz Etkiler' panelinde konuşan Serdengeçti, "Sizlerin de kulağına gelmiştir" diyerek devalüasyon dedikodusu için şunları söyledi "'Otoriteler, hükümet veya Merkez Bankası, Hazine, bu işi YTL'ye geçişi fırsat bilecekler. Nasıl olacaksa bilmiyorum, bir devalüasyon da yapıverirler, borçları da biraz konsolide ederler.' Bunun adını da gizli devalüasyon koymuşlar. Böyle bir şey yok. Yapılan devalüasyon nasıl gizli kalır bilmiyorum. Bazı çevreler, Türkiye iyiye doğru giderken buna karşı dedikodular geliştiriyor. Allah'tan çok da fazla etkileri olmuyor" dedi. 

Akaryakıtta yuvarlama yok 
Hazine Müsteşarı İbrahim Çanakçı ise Avrupa Birliği'ne verilecek katılım öncesi ekonomik program ile IMF'yle yapılacak yeni stand - by düzenlemesinin altyapısını oluşturan orta vadeli istikrar programının son aşamaya getirildiğini söyledi. Gelirler Genel Müdür Vekili Osman Arıoğlu da, akaryakıtta özel tüketim vergisi hesaplanırken YTL ile yuvarlama yapılarak fiyat artırılmaması için yasa taslağı hazırladıklarını söyledi. 

IMF, 30 Kasım'da geliyor Yeni stand - by düzenlemesine dönük çalışmalara başlamak üzere Rıza Moghadam başkanlığındaki Uluslararası Para Fonu IMF heyeti Türkiye'ye davet edildi. Hazine Müsteşarlığı'ndan yapılan yazılı açıklamada, orta vadeli ekonomik programın önemli bir ayağını oluşturan yapısal reformlar konusunda çalışmaların belli bir aşamaya geldiği kaydedildi. Açıklamada, "Bu çerçevede, Devlet Bakanı Ali Babacan'ın, yeni stand - by düzenlemesine ilişkin sürdürülen görüşmeler kapsamında Rıza Moghadam başkanlığındaki bir Uluslararası Para Fonu heyetini 30 Kasım 2004 tarihinde çalışmalara başlamak üzere ülkemize davet etmiştir" denildi. 


</TEXT>
</DOC>
