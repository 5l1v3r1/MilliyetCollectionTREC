<DOC>
<DOCNO> 291364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun14.html </URL>
<DATE> 2004/11/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
ABD'nin operasyon sırası Musul'da iddiası 
</HEADLINE>
<TEXT>

     ABD güçlerinin Felluce kentine düzenledikleri operasyondan sonra Irak'ın üçüncü büyük kenti Musul'a operasyon hazırlığında olduğu ileri sürüldü. 
     Felluce operasyonu öncesi ve sonrasında çok sayıda direnişçinin Baas rejiminin güçlü kalelerinden biri olarak kabul edilen Musul'a kaçıp sığındığı, ABD askerlerine ve Irak Ulusal Muhafız güçlerine yönelik saldırılar düzenlediği görülünce ABD askeri güçlerinin önümüzdeki günlerde Musul'a yönelik operasyon düzenlemek için Güney ve Orta Irak'tan Musul'a bugüne kadar 6 bine yakın asker ve ağır silah takviye ettiği ileri sürüldü. 
     ABD askeri takviyenin yanı sıra Celal Talabani ve Mesut Barzani'ye bağlı peşmergeleri de Musul'a gönderdiği savunuldu. Kürdistan Yurtsever Birliği ve Kürdistan Demokrat Partisi'ne bağlı çok sayıda peşmergenin Musul ve çevresine yerleştirildiği ve peşmerge sayısının daha da artırılmak istendiği iddia edildi. 
     Musul'da son günlerde düzenlenen saldırılarda ölen, kurşunlanan, başları kesilen asker ve sivil insanların çoğunun Kürt olması Kürt bölgesinde insanların gönüllü peşmerge olmasına neden oldu. 
     Musul'da yaşanan askeri hareketlilik bölgede tedirginlik yaratırken bazı ailelerin daha güvenli bölgelere göç etmeye başladığı görüldü. Dün sabah ABD askeri güçleri ile Arap direniçiler arasında Musul da bir çatışma çıktığı, bu çatışmada Duhok'a gitmek isteyen sivil aracının vurulduğu, bu araçta 4 sivilin öldüğü 1'inin de yaralandığı belirtildi. 
     
</TEXT>
</DOC>
