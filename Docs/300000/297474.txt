<DOC>
<DOCNO> 297474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun02.html </URL>
<DATE> 2004/12/14/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Pinochet'nin 'gözetimi' kalktı 
</HEADLINE>
<TEXT>

     Eski Şili diktatörü Augusto Pinochet'nin evinde gözetim altında tutulmasına dair alınan karar kaldırıldı. 
     Santiago mahkemesi, Pinochet'nin, 1970 ve 1980'li yıllardaki ''Akbaba Operasyonu'' sırasında suç işlediği gerekçesiyle evinde gözetim altına alınmasına yönelik kararı, savunma avukatlarının başvurusu üzerine askıya aldı. 
     Şilili yargıç Juan Guzman, ''Akbaba Operasyonu sırasında 9 kişinin zorla alıkonulmasına ve bu kişilerden birinin ölümüne karışmakla'' suçlanan 89 yaşındaki Pinochet'nin hakkında dava açma kararı aldığını söylemişti. 
     Pinochet'nin, başkent Santiago'nun batısındaki La Dehesa mahallesinde bulunan evinde gözetim altında tutulacağı belirtilmişti. 
     Pinochet, Latin Amerika'daki muhaliflerini yok etmeyi amaçlayan ''Akbaba Operasyonu''nda işlenen cinayetlerden sorumlu tutuluyor. 
     
</TEXT>
</DOC>
