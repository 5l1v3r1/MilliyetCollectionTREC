<DOC>
<DOCNO> 284825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun18.html </URL>
<DATE> 2004/10/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Afganistan'da kaçırılan rehineler için talepler artıyor 
</HEADLINE>
<TEXT>

     Afganistan'da kaçırılan 2 kadın ve 1 erkek BM çalışanının serbest bırakılması karşılığında öne sürülen taleplere, Afganistan'dan yabancı askerlerin çekilmesi de eklendi. 
     Devlet başkanlığı seçimlerinin organizasyonu için Afganistan'da bulunan BM çalışanları Filipinli Anjelito Nayan, Kuzey İrlandalı Annetta Flanigan ile Kosovalı Şekip Hebibi'yi kaçıran ''Ceyşi Müslimin'' örgütü lideri Molla Seyid Muhammed Ekber Aga, Reuters ajansına taleplerini açıkladı. 
     Molla Seyid Muhammed Ekber Aga, grubunun 4 talebi olduğunu belirterek, bunlardan ilkinin ''BM'nin Afganistan'ı terk etmesi ve ABD ile İngiltere'nin bu ülkedeki faaliyetlerini yasadışı olarak nitelemesi'' olduğunu söyledi. 
     Aga, ikinci olarak ''Afganistan'daki askeri müdahaleye karışmayan Filipinler gibi ülkelerden de ABD ile İngiltere'nin faaliyetlerini yasadışı olarak nitelemelerini ve bu ülkelerin BM aracılığıyla ABD ile İngiltere'nin Afganistan'daki faaliyetlerine katkıda bulunmaya son vermesini'' istedi. 
     Üçüncü talep olarak ''Kosova ve İngiltere'den Afganistan'daki güçlerini hemen çekmesini'' isteyen Aga, dördüncü taleplerinin ''Guantanamo ve Afganistan'daki Taliban ya da El Kaide üyesi olduğu belirtilen tüm Müslüman tutukluların serbest bırakılmaları'' olduğunu söyledi. 
     Grubun sözcüsü, daha önce taleplerinin yerine getirilmesi için çarşamba gününe kadar 3 gün süre tanıdıklarını açıklamıştı. 
     Rehinelerle ilgili bir video kaset, El Cezire televizyonunda yayınlanmış ve BM çalışanlarının iyi oldukları görülmüştü. 
     
</TEXT>
</DOC>
