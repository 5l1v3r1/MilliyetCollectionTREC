<DOC>
<DOCNO> 278308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/tamer.html </URL>
<DATE> 2004/10/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başbakan'ın AB coşkusuyla yok olan bıyıkları 
</HEADLINE>
<TEXT>

Boyner'in davetinde karar verildi 6 Ekim'i bundan böyle sadece İstanbul'un değil, Türkiye'nin kurtuluş günü olarak da kutlayacağız 

Önce Boyner Grubu Yönetim Kurulu Başkanı Cem Boyner'in, 3 Kasım 2002'deki son genel seçimin hemen öncesine denk düşen, Altınyıldız'ın 50. yıldönümü daveti üzerine Milliyet'te çıkan yazımdan birkaç cümle 
"Cuma gecesi, seçimlere 48 saat kala Altınyıldız'ın 50. yıldönümü davetine katılanların çoğunu AKP korkusu sarmıştı. Darphane - i Amire'ye girdiğimizde AKP'nin 29'larda dolaşan oy oranı, bir başka grupla merhabalaştığımızda 34'e, konser için Aya İrini'ye giderken 39'a kadar çıkmıştı. Davetliler, birbirleriyle sözleşmişçesine "Gelecekse tek başına gelsin, aman CHP ile koalisyon olmasın" diyorlardı. AKP'nin kimseye bahane bulmadan, kimsenin engellemesine maruz kalmadan icraatın başına geçmesi isteniyordu. Tahminler, "kısa sürede ellerine yüzlerine bulaştıracakları" şeklinde özetlenebilirdi." 

Mağazadaki coşku 
Ve Çarşı markasının Boyner olarak değiştirilmesi vesilesiyle Cem Boyner'in önceki akşam verdiği davette Başbakan Tayyip Erdoğan'ın topladığı takdir. Maslak'ta yeniden dizay edilmiş, pırıl pırıl mağazada çoğunluğu iki yıl önceki davette de bulunan konukları AB sevinci sarmıştı. 
Oya - Bülent Eczacıbaşı'ndan Finansbank'ın sahibi Hüsnü Özyeğin'e, Arzuhan - Mehmet Ali Yalçındağ'dan Ethem Sancak'a, Vuslat - Ali Sabancı'dan Mustafa Taviloğlu, Sedat Aloğlu ve adını burada sıralayamadığım işadamlarından gazete yöneticilerine, herkesin yüzünde güller açmış, kadehler AB yolunda 40 yıldır hayal edilen virajın dönülmesine ve bu başarının mimarı Başbakan Erdoğan için kalkıyor. 
Finansbank'ın Murahhas Azası Ömer Aras, "Çocuğum doğduğundan beri bu kadar sevinmemiştim. 6 Ekim'i artık sadece İstanbul'un değil, Türkiye'nin kurtuluşu olarak da kutlayacağız" diyor. Aras'ın zarif eşi, "Çocuğumuz üniversiteye gidiyor" diye bir ekleme yaparak, arada 19 - 20 yıllık çoook uzun bir sürenin varlığını ima ediyor. Baba Osman Boyner, Başbakan Erdoğan'ın Strasbourg'da yaptığı konuşmayı ve sorulara verdiği yanıtları neredeyse gözyaşları içinde, çok beğenerek izlemiş. Taa 23 - 24 yıl önce, Turgut Özal Davos'ta ilk kez konuştuğunda da benzeri duygulara kapıldığını anlatıyor. Ömer Aras gibi Osman Boyner'in hayatında da son 20 yılda bu duyguların üçüncü bir benzeri yok. 

Bıyıkları yok oluverdi 
CHP İstanbul milletvekili Kemal Derviş'in başkanlığındaki ekibin hazırladığı Türkiye raporlarının sunuluşu nedeniyle, önceki hafta Brüksel'de birlikte olduğumuz Bülent Eczacıbaşı, AB'ye dönük lobi faaliyetlerinde çok aktif olduğu halde, müzakerelerin başlayabileceğine h l inanamıyor gibiydi. Mutluluktan başını iki yana sallayarak, "Çocuklarımıza daha güzel bir dünya bırakacağız" dedi. O sırada her zamanki dinamik hali ve pozitif enerjisiyle Güler Sabancı geldi yanımıza. Tarihi kararın sevincini onunla da paylaşırken birden "Başbakan'ın artık bıyığı da yok" gibisinden bir şey söyledi. Ben her zamanki Alman disipliniyle Sabancı'nın sözlerini birebir alıp, Tayyip Bey'in h l bıyıklı olduğunda ısrar etmeye başladım. Sabancı gülerek "Hayır bıyıksız" diyor, ben "Bütün gün televizyon başından ayrılmadım, bıyıklıydı" derken birden kahkahayı patlattık. 
AB yolundaki bu kararlılığı ve elde ettiği başarılı sonuçla Tayyip Bey'in bıyıkları Güler Hanım'ın gözüne gözükmez olmuştu. Gece eve dönünce TV'yi açtığımda Tayyip Bey'in bıyıklarının kızılımtrak ve saçlarına göre çok daha az dikkat çeker olduğunu hayretle fark ettim. 



</TEXT>
</DOC>
