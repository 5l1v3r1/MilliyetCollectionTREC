<DOC>
<DOCNO> 288368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy04.html </URL>
<DATE> 2004/11/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anayasa Mahkemesi farklı müebbet ağır hapisler olabilir 
</HEADLINE>
<TEXT>

     Anayasa Mahkemesi, çeşitli cezalarda indirim oranı hesaplanırken idam cezasının baz alınmasını öngören yasa hükmünün iptali istemini reddederken farklı müebbet ağır hapis cezası uygulamaları olabileceğine hükmetti. 
     Resmi Gazete'de yayınlanan Anayasa Mahkemesi kararına kaynaklık eden başvuruyu Kastamonu Ağır Ceza Mahkemesi, Samsun 2. Ağır Ceza Mahkemesi ile Muş Ağır Ceza Mahkemesi yaptı. 
     İtirazlarda 2001'de yapılan Anayasa değişikliği sonucu savaş, çok yakın savaş tehdidi ve terör suçları halleri dışında ölüm cezası verilemeyeceği hükmünün getirildiği, bu Anayasa değişikliği doğrultusunda TCK'da yer alan idam cezalarının müebbet ağır hapis cezasına dönüştürüldüğü anımsatıldı. 
     Başvuruda TCK'nın tahrik ile takdiri indirim nedenlerini düzenleyen maddelerine ilişkin hükümlerinin saklı tutulduğu, bu durumda, idam cezası kaldırılmasına karşın TCK'nın bu hükümleri yönünden idam cezasının esas alınarak indirim nedenlerinin uygulanmasının, sanıklar yönünden eşitliğe aykırı sonuçlar doğuracağı belirtildi. 
     Başvurularında, haksız tahrik altında kalmadan aynı kasıt altında birden fazla kişiyi öldüren sanıkla, tahrik altında aynı suçu işleyen sanık hakkında nihai ceza yönünden herhangi bir fark olmayacağına işaret eden üç mahkeme de, iki kişiyi öldüren ve hakkında takdiri indirim sebebi uygulanan sanık ile takdiri indirim sebebi uygulanmayan sanığa hükmedilecek cezalarda fark olmayacağını dile getirdi. Belli şartlar altında idam cezasının Anayasa'dan kaldırıldığı anımsatılan başvuruda, bu durumun Anayasa'nın eşitlik ilkesine aykırılık taşıdığına işaret edildi. 
     
     KARAR 
     Anayasa Mahkemesi ise idam cezalarının kaldırıldığı ve bu cezalar yerine müebbet ağır hapis cezası verileceği esasının benimsendiğini dile getirerek, ancak TCK'nın 11. maddesinde cürümlere mahsus cezalar arasında sayılan "müebbet ağır hapis" cezası ile idam cezası yerine hükmedilecek "müebbet ağır hapis cezası" arasında bir nitelik farkı gözetildiğine işaret etti. 
     Yüksek mahkeme, ayrıca infaz hukuku yönünden bu iki cezanın farklı rejimlere tabi tutulduğu, böylece sonuçları ve uygulaması itibariyle birbirinden farklı iki cezanın ihdas edildiğini kaydetti. Yüksek Mahkeme, cezanın caydırıcılığı ve suçlunun toplumla uyum sağlayabilmesinin, ceza politikasının temel ilkelerinden birini oluşturduğuna işaret ederek, yasa koyucunun kendisine tanınan takdir yetkisi içinde, kamusal düzeni, güven ve huzuru bozan eylemlerden öngördüklerini suç olarak belirleyebileceğini, bunlara verilecek cezaları tür ve ağırlık olarak saptayabileceğini ve yine benimsediği ilkeler doğrultusunda bunlar için farklı cezalar tayin edebileceğini vurguladı. 
     Anayasa Mahkemesi, idam cezasından dönüştürülen müebbet ağır hapis cezası ile normal olarak hükmedilen müebbet ağır hapis cezasının farklı hukuki rejime tabi tutulduğunu, böylece ihlal edilen hukuki değerlerdeki farklılık nedeniyle, bu iki ceza bakımından farklı hükümler getirildiğini kaydetti. 
     Anayasa'nın 10'uncu maddesinde ifadesini bulan eşitlik ilkesinin, eylemli eşitliği değil, hukuksal eşitliği ifade ettiğine işaret edilen Anayasa Mahkemesi kararında, eşitliğin, her yönüyle aynı hukuksal durumda bulunanlar arasında söz konusu olabileceğinden, benzer suçları işlemeyenler bakımından, öngörülen cezaların farklılığının bir eşitsizliğe yol açmayacağına işaret edildi. 
     Yüksek Mahkeme kararında, müebbet ağır hapis cezasını gerektiren fiiller ile idam cezasından dönüştürülen müebbet ağır hapis cezasını gerektiren fiillerin nitelik ve ihlal ettikleri değerler birbirinden tamamen farklı olduğu, hukuki durumların farklılığını gözeten yasa koyucunun yasayla öngördüğü itiraz konusu düzenlemelerin eşitlik ilkesine aykırı bir yönünün bulunmadığı dile getirildi, her üç mahkemenin itirazının reddine oybirliği ile karar verdi. 
     
</TEXT>
</DOC>
