<DOC>
<DOCNO> 283886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur47.html </URL>
<DATE> 2004/10/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Emniyete çağırdıkları kuyumcuyu soydular .. 
</HEADLINE>
<TEXT>

     Sivas'ta, telefonda kendilerini polis olarak tanıttıkları kuyumcuyu Emniyet Müdürlüğü'ne çağıran kişiler, işyerinden çok miktarda altın çaldılar. 
     AA muhabirinin aldığı bilgiye göre, Atatürk Caddesi'nde faaliyet gösteren Halil Ataş'a ait kuyumcu dükkanına giren kimliği belirsiz kişi veya kişiler, işyerinden çok miktarda altın çaldı. 
     İşyerinin soyulduğunu anlayan kuyumcu Halil Ataş, durumu polise bildirdi. Ataş, ifadesinde, kendisini telefonla arayan bir kişinin polis olduğunu söylediğini ve ''Bir hırsızlık olayıyla ilgili size ait olduğunu düşündüğümüz 175 gram altın var, gelin alın'' diyerek, kendisini emniyete çağırdığını belirtti. 
     Bunun üzerine Emniyet Müdürlüğü'ne gittiğini bildiren Ataş, polis tarafından çağrılmadığını öğrenip işyerine döndüğünde ise soyulduğunun farkına vardığını kaydetti. 
     İşyerinde parmak izi araştırması yapan ekipler, hırsızların yakalanmasına çalışıldığını bildirdiler. 
     
</TEXT>
</DOC>
