<DOC>
<DOCNO> 271840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas13.html </URL>
<DATE> 2004/09/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Sözcük dağarcığının azlığı şiddet nedeni.." 
</HEADLINE>
<TEXT>

     Ankara Üniversitesi AÜ TÖMER Kayseri Şube Müdürü Oktay Durukan, toplumda zaman zaman ortaya çıkan şiddet eğiliminin çoğunlukla kendini ifade edememeden kaynaklandığını savundu. 
     Durukan, yaptığı açıklamada, Türkçe'de bulunan 100 bin sözcüğe rağmen, günlük hayatta kullanılan sözcük sayısının 400-500'ü geçmediğini belirterek, Avrupa ülkelerinde bir öğrenci haftada 1, yılda en az 50 kitap okurken, Türkiye'de böyle bir sayının tespit edilmesinin bile imkansız olduğunu öne sürdü. 
     Durukan, dil yetersizliği nedeniyle kendini ifade edememenin insanları şiddet kullanmaya yönelttiğini savunarak, şöyle konuştu 
     ''İnsanımız sorunlar karşısında tepkisini, duygusunu ve düşüncelerini karşısındakine tam olarak aktarabilecek sözcük dağarcığına sahip olmadığında ve Türkçeye hakimiyeti de yetersiz olduğunda köşeye sıkışınca şiddete başvuruyor. Böyle durumlarda davranışları tamamen içgüdüler yönetiyor ve sözcüklerin yerini silahlar, yumruklar alıyor. Bu nedenle televizyonlarda, gazetelerde cinayet, dayak gibi şiddet olayları büyük yer kaplıyor.'' Oktay Durukan, aile içi şiddetin nedeninin de, ebeveyn-evlat, karı-koca arasındaki iletişimsizlikten kaynaklandığı görüşünü savundu. 
     
</TEXT>
</DOC>
