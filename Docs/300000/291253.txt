<DOC>
<DOCNO> 291253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonyas05.html </URL>
<DATE> 2004/11/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İşte dünyanın ismi en zor söylenen gölü... 
</HEADLINE>
<TEXT>

     ABD'nin Massachusetts eyaletinin Nipmuck Kızılderililerinin yaşadığı orta kesimlerinde bulunan bir gölün 45 harften oluşan ismini telaffuz etmek neredeyse imkansız. 
     Dünyanın en uzun ve söylenmesi en zor isimlerinden birine sahip olan ''Chargoggagoggmanchauggagoggchaubunagungamaugg'' gölünün adı zaman zaman değiştirilmek istenmiş, ancak tepkiler nedeniyle bundan her seferinde vazgeçilmiş. 
     İsminde 15 ''g'' harfi bulunan göl ile ilgili çok sayıda şiir yazılmış, beste yapılmış. 15 ''g'' harfinden sadece ikisinin isimden çıkarılması girişimleri 1949'daki kampanyayla engellenmiş. 
     ''Telaffuz sorunu'' nedeniyle pek çok kişinin ''Webster'' gölü diye adlandırdığı 'Chargoggagoggmanchauggagoggchaubunagungamaugg''un Nipmuck Kızılderililerinin dilinde, ''Sen kendi tarafında, ben kendi tarafımda balık avlayalım, ortada ise kimse avlanmasın'' anlamına geldiği iddia ediliyor. 
     Çevre sakinleri, gölün isminin Guinness Rekorlar Kitabı'na alınmasını istiyor, ancak rekorlar kitabında ''en uzun göl ismi'' kategorisinin bulunmadığı belirtiliyor. 
     Guinness Rekorlar Kitabı'ndaki en uzun yer isminin de resmi kayıtlarda bulunan Bangkok'taki ''krungthephphramahanakhon bowonratanakosin mahintharayuthaya mahadilokphiphobnovpharad radchataniburirom udomsantisug''a ait olduğu bildiriliyor. 
     
</TEXT>
</DOC>
