<DOC>
<DOCNO> 252118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun30.html </URL>
<DATE> 2004/07/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Guantanamo esir kampı kapatılıyor 
</HEADLINE>
<TEXT>

     ABD Savunma Bakanlığı zorda... Anayasa Mahkemesi'nin terör suçlularına dava açma hakkı tanıması üzerine Guantanamo esir kampı kapatılıyor. Mahkumlar ABD'ye nakledilecek ve hakim karşısına çıkarılacak. 
     ABD Anayasa Mahkemesi'nin, Afganistan'da yakalandıktan sonra Guantanamo Üssü'ne konulan terör şüphelilerine dava açma hakkı tanıması ABD Savunma Bakanlığı'nı zor durumda bıraktı. 
     Küba'da bulunan Guantanamo üssü, ABD mahkemelerinin yargı alanına girmiyor. Bu durum da 600'den fazla tutuklunun ABD'deki 94 farklı yargı bölgesinde Savunma Bakanlığı hakkında dava açmasına olanak sağlıyor. 
     Pentagon yönetimi, onlarca farklı mahkemede açılacak davalarla aynı anda başedemeyeceği için Guantanamo'un hapishane bölmünü kapatmayı düşünüyor. 
     Los Angeles Times gazetesine göre 3 yıldır Guantanamo'da tutulan esirler ABD'ye götürülecek. Mahkumların muhafazakar yargı sistemleriyle tanınan Kansas veya Güney Carolina eyaletlerindeki askeri üslere yerleştirilmesi planlanıyor. 
     Böylece, haksız yere tutuklandıkları gerekçesiyle ABD yönetimini davaya boğmaya hazırlanan mahkumların yargı süreci sadece tek bir mahkemede görülecek. Bu mahkemenin muhafazakar olması da Beyaz Saray yönetimi aleyhinde karar çıkması olasılığını azaltacak. 
     
</TEXT>
</DOC>
