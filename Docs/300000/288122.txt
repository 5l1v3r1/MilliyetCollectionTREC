<DOC>
<DOCNO> 288122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur08.html </URL>
<DATE> 2004/11/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hırsız dilenci kılığında apartmana girince... 
</HEADLINE>
<TEXT>

     TOKAT DHA 

TOKAT'ta dilenci kılığında bir apartmana giren hırsız, panik yarattı. Bir dairenin kapısını açan hırsız, içeri girerek değerli eşya aradı. Polis, kaçan hırsızı arıyor. 
     Tokat'ta 600 Evler Mahallesi'ndeki Yeşilırmak Siteleri C Blok'ta oturan 55 yaşındaki Makbule Çelik, polisi arayarak evinin kapısının açılmadığını belirterek, içeride hırsız olabileceği ihbarında bulundu. Gelen polis ekipleri apartmanda bulunan diğer boş dairelerin kapılarının zorlandığını, Makbule Çelik'in kapısının ise açıldığnı belirledi. Çilingir çağıran polis içeride hırsız olabileceğini göz önüne alarak içeriye girdi. Polislerle birlikte içeri giren ev sahibi Makbule Çelik evindeki çekmecelerin karıştırıldığını tesbit etti. Evde yalnız yaşayan Makbule Çelik, "Alışveriş için dışarı çıkmıştım. Geldiğimde kapının kilit tarafıyla oynandığını gördüm ve kapıyı açamadım. Polise haber verdim. Evde param veya değerli eşyam yoktu. Bütün çekmece ve dolaplarım karıştırılmış. Eksik eşyam yok'' dedi. 
     Emniyet güçleri hırsızın kapı kapı gezerek evde olan dairelerden dilendiğini, kimse olmayan dairelerin soyulmaya çalışıldığını belirleyerek parmak izi aldı. 55-60 yaşlarındaki dilenciyi gören apartman sakinleri, sabıkalı hırsızların fotoğraflarına bakarak, sanığı teşhis etmeye çalıştı. 
     
</TEXT>
</DOC>
