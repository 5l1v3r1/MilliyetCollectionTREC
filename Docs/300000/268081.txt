<DOC>
<DOCNO> 268081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun13.html </URL>
<DATE> 2004/09/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Terminatör kongrede hayatının rolünü oynadı 
</HEADLINE>
<TEXT>

     New York'ta yapılan Cumhuriyetçi Parti Kongresi'nin ikinci gününde konuşmacıların daha çok Cumhuriyetçilerin sosyal sorunlara yaklaşımlarını anlattıkları ''ulusun şefkati'' konusu egemen olurken, gecenin önemli konuşmalarını, eski sinema yıldızı Kaliforniya Valisi Arnold Schwarzenegger ile ABD Başkanı George Bush'un eşi Laura Bush yaptı. 
     Laura Bush ve Arnold Schwarzenegger, Başkan Bush'un ''tehlikeli bir dönemde göstermiş olduğu güç ve sebatı'' överek, yarım kalan işlerini bitirmesi için bir dört yıla daha ihtiyacı olduğunu söylediler. Cumhuriyetçilerin ''yumuşak ve şefkatli'' yönünü göstermeyi amaçlayan Kongre'nin ikinci gecesinde konuşan Laura Bush, konuşması için uydu bağlantısıyla eşi Başkan Bush, ikiz kızları Barbara ve Jenna tarafından takdim edildi. 
     Bushların ikiz kızları da annelerini takdim öncesinde daha çok aile üyeleri ve Beyaz Saray yetkilileri hakkındaki esprilerle süsledikleri bir konuşma yaparak babaları hakkındaki şahsi düşüncelerini dile getirdiler. 
     Kocasını savaşçı bir komutan olarak takdim eden Laura Bush, ''ABD liderliği ve başkanının vizyonu sayesinde Afganistan ve Irak'ta 50 milyon insanın daha özgürlük içinde yaşadığını'' iddia etti. 
     ''George, ülkemizi korumak ve bütün çocukların daha barışçı bir dünyada yaşayabilmesini sağlamak amacıyla terörü yenmek için çalıştı'' diyen Bayan Bush, eşinin ''ülkeyi güç ve inançla yönetme tarzından'' gurur duyduğunu ifade etti. 
     Laura Bush, konuşmasında Cumhuriyetçilerin son dört yılda eğitimin kalitesini yükseltmek, sağlık hizmetlerini geliştirmek, iskan imkanlarını artırmak ve insanın kutsiyetine zarar vermeyecek şekilde kök hücre araştırmalarının desteklenmesini sağlamak konusunda yaptıklarını anlattı. 
     
     SCHWARZENEGGER ARTIK SİYASETÇİ OLDUĞUNU TESCİLLEDİ 
     Amerika'nın ABD dünyaya ilham vermeye devam eden ''büyük bir fikir'' olduğunu söyleyen ve ''Amerikan Rüyası''ndan bahseden Avusturya göçmeni film yıldızı ve çiçeği burnunda siyasetçi, vurdulu-kırdılı ''terminatör yok edici '' kurgu-bilim filmlerinin oyuncusu ve eski vücut geliştirme sporcusu Schwarzenegger ise yaptığı konuşmada, çocukluk yıllarında rüyasını gördüğü Amerika'ya geliş ve buradaki yükseliş serüvenini anlattı. 
     Delegeler ve izleyicilerde büyük heyecan uyandırdığı gözlenen Schwarzenegger'in konuşması, slogan ve alkışlarla sık sık kesildi. Schwarzenegger, ''Amerika'nın, 43. Başkan George Bush'un sebatı, karakteri ve liderliği sayesinde yeniden kendine geldiğini'' ileri sürdü. 
     Cumhuriyetçi Parti'nin resmi duruşunun aksine kürtajdan ve eşcinsel evliliklerden yana olmasına rağmen Kongre'nin en çok izlenen saatinde konuşan Schwarzenegger, başrollerinde oynadığı ''Terminatör - Yok edici'' adlı filminde kullandığı ''Geri geleceğim'' ifadesinden esinlenerek ''Amerika geri geldi'' dedi. Schwarzenegger, ''Amerika geri geldi. Yurdumuza yapılan saldırıdan geri geldi, ekonomimize yapılan saldırıdan geri geldi, yaşam tarzımıza yapılan saldırıdan geri geldi. Biz Başkan'ın liderlik, sebat ve karakteri sayesinde geri geldik'' dedi. 
     Bu sözleriyle bir siyasetçiden çok bir aktörü hatırlatmasına rağmen, Schwarzenegger konuşması vesilesiyle hep bir film yıldızı olarak bilindiği Amerika'ya artık siyasetçi olduğunu da tescil ettirdi. 
     Göçmenlerle ilişkileri problemli olduğu bilinen Cumhuriyetçiler adına konuşan ve göçmenlere adeta göz kırpan Avusturya kökenli Schwarzenegger, ''Amerika bana fırsatlar verdi ve benim göçmenlik rüyam gerçekleşti. Diğer insanların da benim yakaladığım şans ve fırsatları yakalamasını istiyorum. Ve inanıyorum ki yakalayabilecekler. Bu yüzden ki ben bu ülkeye, bu partiye ve bu Başkan'a inanıyorum'' dedi. 
     
     ''GÖÇMEN ARKADAŞLARIM'' 
     Göçmenleri hedef alarak Cumhuriyetçi Parti'yi övmeye devam eden Schwarzenegger, ''Beni dinleyen göçmen arkadaşlarım, bu partide ne kadar hoş karşılanacağınızı bilmenizi isterim. Biz Cumhuriyetçiler, sizin arzunuza hayranız. Sizin rüyanızı destekliyor ve geleceğinize inanıyoruz'' dedi. 
     ABD ekonomisinin içinde bulunduğu durum konusunda kötümser olanlar hakkında daha önce büyük tartışma yaratan ifadeleri tekrar kullanan Schwarzenegger, bu çevreler için ''ekonomik kız gibi adamlar'' yakıştırmasında bulundu. 
     Gecenin teması ''ulusun şefkati'' konusuna da değinen Schwarzenegger, ABD'nin ihtiyaç içinde olan yoksul ülkelere yaptığı yardımlardan bahsederek ''Biz emperyalizm için değil insan hakları ve demokrasi için savaşan Amerikayız'' ifadesini kullandı. 
     Schwarzenegger'in konuşması, salonda bulunan eşi Maria Shriver ve dört çocuğu tarafından da izlendi. Bir Demokrat olan Shriver'in Kennedy ailesiyle akrabalığı bulunuyor. 
     Yakın tarihe kadar Bush'un başkanlık kampanyasında yer almaktan uzak duran Schwarzenegger'in Kaliforniya'daki popülaritesi yüzde 65'i bulurken, Bush'un halk desteği yüzde 40'ta kalıyor. Ancak, yabancı bir ülkede doğduğu için siyasi geleceği belirsiz olan Schwarzenegger'in ABD başkanlığına aday olabilmesi için anayasanın değiştirilmesi gerekiyor. 
     
     DEMOKRATLAR ''ULUSUN ŞEFKATİ''Nİ ELEŞTİRDİ 
     Bu arada, Cumhuriyetçilerin günün teması olarak seçtikleri ''ulusun şefkati'' demokratlar arasında eleştiri ve alay konusu oldu. Demokratlar, 2000 yılı seçim kampanyasında Cumhuriyetçiler tarafından en çok kullanılan kavram olan ''şefkatli muhafazakarlık''ın büyük vergi indirimi yaparak 1,8 milyon istihdam olanağını yok eden Başkan Bush tarafından ortadan kaldırıldığını iddia ettiler. 
     Öte yandan, daha muhafazakar partililerin Kongre konuşmacısı olarak hep ılımlı kişilerin seçildiği eleştirilerine muhatap olan parti yetkilileri, son anda Kongre'de konuşacaklar arasına ABD ordusunun Irak ve Afganistan'daki eski komutanı General Tommy Franks'ın da eklendiğini bildirdiler. General Franks'ın konuşmasını perşembe gecesi yapacağı kaydedildi. 
     
</TEXT>
</DOC>
