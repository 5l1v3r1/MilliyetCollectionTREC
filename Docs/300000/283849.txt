<DOC>
<DOCNO> 283849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur10.html </URL>
<DATE> 2004/10/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sevgili katiline öbür boyu hapis cezası... 
</HEADLINE>
<TEXT>

     KAHRAMANMARAŞ, DHA 

KAHRAMANMARAŞ'ta ormanlık alanda hayvanlar tarafından parçalanmış cesedi bulunan 15 yaşındaki Süheyla Geren'i, iple boğarak öldürmek suçundan tutuklu yargılanan sevgilisi 24 yaşındaki Ömer Barmanpek ömür boyu hapis cezasına çarptırıldı. 
     Geçen Ocak ayında ortadan kaybolan ve 5 Mayıs'ta Çınarpınarı Köyü Karabasan mevkiinde cesedi bulunan Süheyla Geren'i öldürdüğü iddiasıyla arkadaşı 23 yaşındaki Cuma Ekiz ile birlikte tutuklu yargılanan Ömer Barmanpek, ve tutuksuz ağabeyi 25 yaşındaki Hasan Barmanpek, Ağır Ceza Mahkemesi'nde hakim karşısına çıktı. 
     Süheyla Geren'in babasından boşanan annesi 39 yaşındaki Leyla Şahin'in de katıldığı duruşmada katil zanlısı Ömer Barmanpek, sevgilisinin kendisini tehdit ettiği için öldürdüğünü söyledi. Bir süre birlikte olduğu Süheyla'yı İstanbul'a gönderdikten sonra kendisinin bir aşiret kızı ile evlendiğini belirten Barmanpek, "Süheyla, benimle birlikte olmak için tekrar Maraş'a döndü. Kendisini karşılayarak bir piknik alanına götürdüm. Orada kendisiyle birlikte olamayacağımı evlendiğimi anlattım. Ancak benimle nikahsız yaşayabileceğini belirterek birlikte olmamız için ısrar etti. Kabul etmeyince beni tehdit edip, Zorla kaçırıp ilişkiye girdi, tecavüz etti' diyerek şikayet edeceğini söyledi. Ardından da kaçmaya başladı. 100 metre koştuktan sonra yakalayıp iple boğarak öldürdüm. Ağabeyim ve arkadaşımın bu olayla bir ilgisi yok'' dedi. 
     
     TAZMİNAT DA ÖDEYECEKLER 

     Tutuklu sanık Cuma Ekiz ile tutuksuz yargılanan ağabeyi Hasan Barmanpek ise cinayetle bir ilgilerinin olmadığını tekrarladı. Süheyla Geren'in annesi Leyla Şahin ise zanlıların üçünden de şikayetçi olduğunu, ayrıca zanlılardan 20 milyar lira maddi ve manevi tazminat talep ettiğini söyledi. 
     Mahkeme heyeti, Ömer Barmanpek'i kasten adam öldürmek suçundan ömür boyu hapis cezasına çarptırırken, arkadaşı Cuma Ekiz'i ise küçük yaştaki Süheyla Geren'in cinayetten önceki dönemde alıkonulmasına yardım etmek suçundan 2 ay 15 gün hapis cezasına çarptırdı. 
     Ayrıca, Ömer Barmanpek ile Cuma Ekiz'in Süheyla Geren'i alıkoymaları nedeniyle toplam 6 milyar lira annesi Leyla Şahin'e manevi tazminat ödemelerine de hükmetti. Heyet, Cuma Ekiz ile ağabey Hasan Barmanpek'in cinayete yardım ve yataklık etmek suçundan, delil yetersizliğinden beraatlerine karar verdi. 
     Kararın açıklanmasından sonra Leyla Şahin, cezanın az olduğunu savunarak mahkeme heyetine bağırdı. Güvenlik görevlileri tarafından sakinleştirilen Şahin, adliyeden çıkartıldı. 
     
</TEXT>
</DOC>
