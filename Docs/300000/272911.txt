<DOC>
<DOCNO> 272911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko14.html </URL>
<DATE> 2004/09/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ali Coşkun, hayatında tek dostu baston olan adamı görünce... 
</HEADLINE>
<TEXT>

     Sanayi ve Ticaret Bakanı Ali Coşkun, ''IMF ile çatışmaya girmeden sıkıntıları hep birlikte aşmaya çalışıyoruz'' dedi. 
     Coşkun, Zonguldak Valiliği Salonu'nda kentin sorunlarına yönelik yapılan toplantıda, Vali Yavuz Erkmen'den brifing almasının ardından yaptığı konuşmada, borçların çevrilip çevrilmeyeceği endişelerinin olduğu, işsizlik, hayat pahalılığı ve coğrafi iller arasındaki gelir dağılımındaki yozlaşmanın da had safhaya vardığı dönemde iktidara geldiklerini söyledi. 
     İşsizlik sorununun çözülmesi için tek reçetenin üretim ve yatırım olduğunu, 2001 yılı ekonomik depreminin ardından da makro ekonomik dengelerin tamamen bozulduğuna işaret eden Coşkun, şunları kaydetti 
     ''Geçen yıl, makro ekonomik dengelerin tamamen yeniden kurulduğu bir yıl oldu. Kapasite kullanım oranları ilk defa cumhuriyet tarihinde yüzde 84'lere vardı. Bizim istikrar içinde kalkınma hedefi 3 yıllık plandır ve 2005'in sonu hedef gösterilmiştir. Gelir dağılımındaki yozlaşmayı önleyip toplumsal meselelere çare bulmak için geliri kişi başına 1500 doların altında olan bölgelere yeni teşvikler getirdik. Bunda adaletsizlik var mı yok mu tartışılabilir. Ekonomi 'devlette devamlılık esastır' prensibi dahilinde halen IMF'nin gözetimi altındadır. IMF ile çatışmaya girmeden sıkıntıları hep birlikte aşmaya çalışıyoruz. Çünkü, siz istediğiniz kadar istikrara kavuşun ve güçlü olun, uluslararası düzeylerde onların sözü geçiyor. Türkiye'nin aleyhine yayınlanan bir rapor ülkemizi fevkalade sıkıntıya sokuyor.'' Bakan Coşkun, Türkiye'nin büyük borç yükü altındayken iktidar olduklarını, hükümete geldiklerinde de 5 bin 47 projenin, ya proje safhasında ya da yatırım aşamasında yarım kaldığını belirterek, ''Bunların tamamına ödenek ayıramadığımıza göre, en önemlilerine yönelerek kaynak göndermeye başladık. Özelleştirilecek kurumlara yatırım yapılmamasını da prensip olarak belirledik'' diye konuştu. 
     
     BASTON ANISI 
     Vali Erkmen'in, kömür tozundan yapılmış masa saati ile dünyaca ünlü Devrek bastonu hediye ettiği Bakan Coşkun, bastonun insan hayatında çok önemli bir yeri olduğunu belirterek, şu anısını anlattı 
     ''Camiye gittiğim geçmiş yıllarda bir gün 89 yaşlarındaki bir dede kaldırımdan inemiyordu. Yardım etmeye gittim, ''dokunma evlat'' dedi. Yardım etmeyi teklif ettim. Yaşlı adam, 'ya sonra.. Benim hayatta kimsem kalmadı, evladım yok, hanımımı da kaybettim. Çok zenginim ama kimseden hayır yok. Bu baston benim hayat arkadaşım' dedi. Ondan sonra karar verdim baston koleksiyonu yapıyorum. Bu da koleksiyonda yer alacak.'' 
     
     KÜÇÜK VE ORTA ÖLÇEKLİ İŞLETMELER 
     Küreselleşme sürecinde bütün dünyada rekabet çağının başladığını, ticari engellerin kalkmasıyla da küçük ve orta büyüklükteki işletmelerin çok önem arz ettiğini belirten Coşkun, şöyle konuştu 
     ''Onların bu rekabete ayak uydurmaları için teknoloji ihtiyaçlarının giderilmesi ve sermaye yapılarının güçlenmesi için KOBİ borsalarının gelişmesi gibi 38 çeşit destek belirledik. İşletmeleri dünya markası yapmak için cumhuriyet tarihinde ilk defa sıfır faizle kredi veriyoruz. 3 bankayla anlaşma gerçekleştirerek 100 bin dolarla başladık. Bu tabii ekonominin istikrarı içinde düzenli büyümenin getirdiği rahatlamadır. Güveni, ülkede siyasi istikrara ve kesimler arasındaki sosyal barışın sağlanması, haklı olduğunuz davada kendinizi uluslararası kuruluşlar nezdinde itibarlı bir seviyeye getirmeniz ve ekonomideki istikrarın devam ettirilmesi sağlayacaktır. Bizim hedefimiz yüzde 5 büyümeydi, ancak yüzde 7-8 üzerinde büyüme olacak.'' 
     
     ERDEMİR'DE YENİ HEDEFLER 
     Sanayi hayatında önder kuruluşlardan ERDEMİR'in dünya markası olduğunu belirten Coşkun, ''Özellikle bir ara verimlilikte düşük seviyeye inip tamamen zarara yönelen ERDEMİR'in gösterilen gayretlerle karlılık seviyesine çıkarak borsadaki değeri artması dolayısıyla teşekkür etmeye, özelleştirmede yanlışlık olmaması için bizzat yerinde görmek ve sayın başbakanımıza rapor sunmak amacıyla arkadaşlardan gerçek bilgileri almak için kente geldim'' dedi. 
     
</TEXT>
</DOC>
