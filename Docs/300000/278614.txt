<DOC>
<DOCNO> 278614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/axspo02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ringin sultanları 
</HEADLINE>
<TEXT>


Avrupa Boks Şampiyonası'nda 70 kiloda Nurcan Çarkçı da Polonyalı Eukasık'ı yenerek finale adını yazdırdı. Türk Milli Takımı bugün dört sıklette altın madalya için ter dökecek 


Tarihi başarı yakaladık 
İTALYA'NIN Riccione kentinde devam eden 3. Avrupa Bayanlar Boks Şampiyonası'nda, Türk Milli Takımı'ndan 70 kiloda Nurcan Çarkçı da finale yükseldi. Polonyalı rakibi Karolina Eukasık'ı oldukça çekişmeli ve başa baş geçen müsabaka sonucunda 32 - 30 yenen Çarkçı, finale adını yazdıran dördüncü bayan boksörümüz oldu. Türkiye dokuz yarı finalin dördünden galibiyetle ayrılarak tarihi bir başarı elde etti. 

Bakış ve Yağcı'ya bronz 
FİNALE kalma mücadelesi veren diğer Türk boksörlerden 66 kiloda Mehtap Bakış, Rus Sinepskaya'ya 3. rauntta hakem kararıyla, 80 kiloda Selma Yağcı ise Rus İvanova'ya 3. rauntta abondone ile yenilerek bronz madalyada kaldı. Bugün yapılacak final müsabakalarında, 48 kiloda Derya Aktop, 52 kiloda Sümeyra Kaya, 60 kiloda Gülsüm Tatar ve 70 kiloda Nurcan Çarkçı altın madalya için ringe çıkacaklar. 


</TEXT>
</DOC>
