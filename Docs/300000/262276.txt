<DOC>
<DOCNO> 262276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/siyaset/siy03.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal'ın sözleri okkalı yalan' 
</HEADLINE>
<TEXT>


ABDULLAH KARAKUŞ Ankara 


Milli Eğitim Bakanı Hüseyin Çelik, eski Van Milletvekili Mustafa Bayram olayında kendisini ağır dille eleştiren Deniz Baykal aleyhine dava açtı. Çelik, Baykal'ın uyuşturucuyla ilgili suçlamaları olduğunu belirterek "Hayatımda sigara içmedim ki, toz toprak işiyle uğraşayım. Okkalı yalan. Bu yüzden dava açtım" dedi. Baykal, Çelik'i Bayram'a "geçmiş olsun" telefon açmakla suçlamıştı. Çelik şöyle konuştu "Beni dağdaki çoban arasa cevaben ararım. O gün de Bayram'ın oğlu Edremit Belediye Başkanı Hecer Bayram'ın beni ısrarla aradığı bildirildi. Verilen telefonu aradım. Karşıma Mustafa Bayram çıktı. Bayram, bana oğlunun çeteler tarafından kaçırıldığını, fidye istendiğini söyledi. Ben de meseleyi yanımdaki valiye, emniyet müdürüne aktaracağımı söyledim. Emniyet müdürünün haberi olduğunu söyledi. O zaman 'gereken yapılır' dedim. Sonra Van Emniyet Müdürü Tacettin Kurt'u aradım ve işin aslını öğrendim." 



</TEXT>
</DOC>
