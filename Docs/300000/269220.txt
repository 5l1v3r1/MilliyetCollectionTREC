<DOC>
<DOCNO> 269220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonsiy04.html </URL>
<DATE> 2004/09/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal Gerek ANAP gerek AKP bugün vardır, yarın yoktur... 
</HEADLINE>
<TEXT>

     CHP Genel Başkanı Deniz Baykal, CHP'nin kökleri eski bir parti olduğunu ve her geçen gün büyüdüğünü belirterek, ''Gerek ANAP, gerek AKP mevsimlik açan çiçekler gibi bugün vardır, yarın yoktur ama CHP her zaman vardır'' dedi. 
     Deniz Baykal, Muğla'nın Marmaris İlçesi'ne bağlı beldelerdeki CHP'li belediye başkanlarını ziyaret etti. Partisinin İçmeler Belde binasını da hizmete açan Baykal, burada yaptığı konuşmada şunları söyledi 
     ''CHP, kökleri Atatürk'e giden bir partidir. Laikliğin, Atatürkçülüğün savunucusu CHP'nin belde örgütleri ise okullarımızdır. Bu okulda yurttaşlarımız dürüstlüğü, cumhuriyeti, Atatürk'ü öğreniyorlar. O yüzde bu birimlere çok önem veriyoruz. CHP her dönemde vardı. 'İyi ki CHP var' diyorsunuz. Evet gerçekten CHP iyi ki vardır. Gerek ANAP gerek, AKP mevsimlik açan çiçekler gibi bugün vardır, yarın yoktur ama CHP her zaman vardır.'' CHP'nin Türkiye'yi ''bir savaştan kurtardığını'' söyleyen Baykal, TBMM'ye gelen Irak'a asker gönderilmesine ilişkin tezkereye karşı büyük uğraş verdiklerini ve CHP'nin Irak'a Türk askeri gönderilmesini önlediğini ifade etti. 
     Bugün Felluce'nin ''kan gölüne'' döndüğünü belirten Baykal, ''Biz karşı çıkmasaydık, bugün ölenler Türk askeri olacaktı. Biz, bu konuda çok eleştirildik, ama bugün doğru yaptığımız herkes söylüyor'' dedi. 
     
</TEXT>
</DOC>
