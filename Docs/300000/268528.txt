<DOC>
<DOCNO> 268528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur19.html </URL>
<DATE> 2004/09/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rusya'da rehin alınanların arasında 2'si çocuk 3 de Türk var... 
</HEADLINE>
<TEXT>

     Kuzey Osetya'daki rehine krizinde kritik saatler yaşanıyor... Okulda rehin alınanlar arasında 2'si çocuk 3 Türk vatandaşının bulunduğu ortaya çıktı... Saat 14 30 sıralarında okuldan on dakika arayla şiddetli patlama sesleri geldi ve duman yükseldi. 
     Patlamanın okul yakınında yanan bir otomobilden geldiği açıklandı. Ancak otomobilin neden yandığı bilinmiyor. Seslerin okuldan atılan el bombalarına benzediği öne sürülüyor. Okuldan silah sesleri de geliyor. Teröristlerin çevreye rastgele ateş açtıkları sanılıyor... 
     Gergin bekleyiş sürerken, saat 15 40 sularında 2 çocuk, 2 kadın rehine, saat 16 15 sularında ise 26 kadın ve çocuğun serbest bırakıldığı haberi geldi. Böylece 30 rehine serbest kalmış oldu. 
     Türkiye ziyaretini erteleyen Rusya lideri Putin ise rehineleri kurtarmak için her şeyi yapacaklarını söylemişti. 
     Rehin alınan Türk vatandaşlarının İstanbul'daki akrabası olan avukat Danış Akpolat, dayısı Seyfi Doğan'ın Anetta Gadiava Doğan ile Türkiye'de tanışarak evlendiğini söyledi. 
     Türkiye'de bir süre kaldıktan sonra Kuzey Osetya'ya yerleşen Doğan ailesinin İzmir'de doğan 8 yaşında Alana ve 1 yaşında Milena adlı 2 kız çocukları bulunduğunu anlatan Akpolat, olayı televizyondan duyduktan sonra dayısı Seyfi Doğan ile irtibat kurduklarını kaydetti. 
     Akpolat, yaptıkları görüşmede, ''törenlere katılmak için okula giden Anetta, Alana ve Milena Doğan'ın da rehin alma olayı sırasında okulda bulunduğunu öğrendiklerini'' belirtti. 
     Avukat Akpolat, evliliklerinin ardından Anetta Gadiava Doğan'ın Türk vatandaşlığına geçtiğini vurguladı. 
     Danış Akpolat, eşi ve 2 çocuğu hakkında bilgi edinemeyen Seyfi Doğan'ın Türk Hükümeti'nden yardım beklediğini belirtti. 
     
     BABA DOĞAN "ÇOCUKLARDAN RAHATSIZLANANLAR VAR" 

     Kuzey Osetya'daki rehin alma olayında eşi ve 2 kızı rehineler arasında bulunan Seyfi Doğan, ''Sanıyorum rehin çocuklardan rahatsız olanlar var, içeriye doktor istendi'' dedi. 
     Doğan, telefonla görüştüğü A.A muhabirine, Kuzey Osetya'da dün okulların açıldığını ve tören yapıldığını anlatarak, eşi ile 2 çocuğunun da bu nedenle okulda bulunduğunu söyledi. 
     Büyük kızı Alana'nın törenlere annesinin gelmesini istediğini ve eşi Anetta'nın da 1 yaşındaki Milena'yı yanına alarak okula gittiğini kaydeden Seyfi Doğan, ''Rehineler arasında ailem var. Bekliyoruz...'' diye konuştu. 
     ''Sanıyorum rehin çocuklardan rahatsız olanlar var, içeriye doktor istendi'' diyen Doğan, teröristlerin ayrıca Çeçenistan ve İnguşetya başbakanlarını da olay yerine istediklerini kaydetti. 
     ''Teröristlerin sürekli havaya ateş açtığını'' da dile getiren Doğan, evinin rehin alma olayının gerçekleştiği okulun hemen karşısında olduğunu, hatta açılan ateşler dolayısıyla yan dairede yangın çıktığını ifade etti. 
     Doğan, ''evden okulu gördüğünü, ancak teröristler tarafından pencereler masalarla kapatıldığı için rehinelerin görülmediğini, içeriyle de irtibatın olmadığını'' belirtti. 
     
     ''TÜRK DIŞİŞLERİ BAKANLIĞI'NDAN ARANDIM'' 

     Dedesinin Osetya kökenli olduğunu ve 1992 yılında dedesinin geldiği yerleri görmek için Kuzey Osetya'ya geldiğini anlatan Doğan, şunları söyledi 
     ''O zaman bekardım ve eşimle tanıştım. Evlendik ve Türkiye'ye yerleştik. Kendisi de Türk vatandaşı. 1996 yılından bu yana da burada yaşıyorum. Burada fırıncılık yapıyorum. Burada yaşamak çok zor, tehlikeli ve riskliymiş, bunu gördük. Türkiye buraya göre çok güzel ve sakin.'' Seyfi Doğan, ''Türk Dışişleri Bakanlığı'ndan arandığını'' sözlerine ekledi. 
     
</TEXT>
</DOC>
