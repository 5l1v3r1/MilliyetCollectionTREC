<DOC>
<DOCNO> 286952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/dunya/adun.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın başı Afrika'da belada 
</HEADLINE>
<TEXT>


Fransa ile Fildişi Sahili arasında patlayan kriz büyüyor. Halk, palalarla ev ev dolaşarak Fransız arıyor. Fildişi Sahili Meclis Başkanı, "Vietnam, yapacaklarımızın yanında hiç kalır" dedi 

DIŞ HABERLER SERVİSİ 


Afrika ülkesi Fildişi Sahili'nde rejim muhaliflerinin kontrolündeki Bouke kenti yakınlarında önceki gün operasyon düzenleyen Fildişi Sahili Hava Kuvvetleri'ne ait savaş uçaklarının bir Fransız üssünü vurarak 9 Fransız askeriyle 1 Amerikalının ölümüne yol açmasıyla patlak veren gerginlik tırmanarak devam ediyor. Fransa Cumhurbaşkanı Jacques Chirac'ın emriyle Fildişi Sahili'ne ait 2 savaş uçağı ile 5 helikopterin imha edilmesinin ardından binlerce kişilik öfkeli kalabalık, ülkenin en büyük kenti Abidjan ile başkent Yamousskouro'da Fransız hedeflerine saldırdı. 
Fildişi hükümeti yanlısı "Genç Yurtseverler"in lideri Charles Ble Goude'un halkı direnişe çağırmasıyla sokağa dökülen göstericiler, Abidjan ve Yamousskouro'daki Fransız okullarını ateşe verdi. Pala ve demir çubuklarla yabancıların oturduğu mahalleleri basan göstericiler, ev ev dolaşarak Fransa vatandaşı aradı. Abidjan'ın Bietry bölgesindeki 50 kadar Fransızın evleri yağmalanırken, bazı evler ateşe verildi. Fransız askerlerinin kalabalığın üzerine ateş açılmasıyla da en az 15 gösterici öldü, 78'i de yaralandı. Can güvenliklerinden endişe duyan kentteki Fransız vatandaşları, BM Barışgücü'nün karargahına sığındı. Fransız Dışişleri Bakanı Michel Barnier, Fransız vatandaşlarının şu an için ülkeyi terk etmesinin düşünülmediğini belirtti. 
Fildişi Sahili'nde gerginliğin artması üzerine, Fransa'nın ülkedeki 4 bin kişilik 43. Deniz Piyade Tugayı'na 660 kişilik takviye gönderildi. Acil toplanan BM Güvenlik Konseyi, Fildişi Sahili Devlet Başkanı Luarent Gbagbo'dan ülkede düzeni sağlamasını istedi. Fildişi Sahili Ulusal Meclis Başkanı Mamadou Coulibaly ise, Fransa'yı rejim karşıtlarına silah sağlamakla suçlayarak, Fransa'nın müdahalesinden sonra ülkedeki Fransız vatandaşlarının can güvenliğinin tehlikede olduğunu belirtti. Coulibaly, "Bu Fransa için bir bataklık olacak. Vietnam, bizim burada yapacaklarımızın yanında hiç kalır" dedi. 

Kuzey isyancıların elinde 

1960 yılında Fransa'dan bağımsızlığını kazanan Fildişi Sahili'nde 2000 seçimlerinde Laurent Gbagbo'nun devlet başkanı seçilmesinin ardından, 2002 yılında çıkan iç savaş sonrası ülkenin kuzeyi isyancıların kontrolüne geçti. Ülkenin kuzeyi ile güneyi arasındaki tampon bölgeye 4 bini Fransız olmak üzere 10 bin BM Barışgücü askeri yerleştirildi. Ülke dışında, Fransa'nın iç savaşa müdahalesinin Gbagbo hükümetini kurtardığı görüşü hakimken, Fildişi hükümeti yanlıları Fransa'nın isyancılara yardım ettiğini öne sürüyor. 


</TEXT>
</DOC>
