<DOC>
<DOCNO> 270880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/yazar/altan.html </URL>
<DATE> 2004/09/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İlahi Tayyip Bey, sen çok yaşa e mi... 
</HEADLINE>
<TEXT>


HAVALAR serinlemeye başladı gibi meteorolojiye göre yağmurlar da geliyormuş. Tatil dönemi bitiyor, okullar açılıyor. Her ne kadar daha pastırma yazı falan varsa da yaprakların sararmaya başlaması engellenemez. 
Herhalde şairleri de, ressamları da en çok etkilemiş olan mevsim sonbahar olmalı... 
Her ne kadar 50, hatta artık 60 yaşını aşmadan, "sonbahar kemanlarının uzayan hıçkırıklarını" duymak zor olsa da Cahit Sıtkı daha 35'inde yansıtmaya başlamıştı o titreşimleri 
Ayva sarı, nar kırmızı, sonbahar 
Her yıl biraz daha benimsediğim... 

Politikacılar, yaşam düzeyleriyle çağların çok gerisinde kalmış olan seçmen kitlelerine gönül alıcı bir karanfil fırlatır gibi, geleneklerimizden, göreneklerimizden, törelerimizden vazgeçemeyeceğimiz mesajlarını gönderseler de gerçekte ne seçmen kitleleri ister geleneklerimizi, göreneklerimizi, törelerimizi yüzde yüz sürdürmeyi, ne de politikacılar... 

Geleneklerimizde elektrik yok, mum vardı. O nedenle de atasözlerimiz elektrik üstüne değil, mum üstünedir. 
"Mum, dibine ışık vermez", "Yalancının mumu yatsıya kadar yanar", "Mum gibi eriyip gitti"... 

Geleneklerimizde otobüs de yoktu. Uzun yollar için yaylı araba, kısa yollar için eşek vardı. 
İşte Orhan Veli'nin "Yolculuk" şiirinden birkaç dize 
Bir sabah kızıllığında 
Yola çıkarım Uzunköprü'den 
Yaylının atları şıngır mıngır 
Arabacım on dört yaşında, 
Dizi dizime değer bir tazenin, 
Çarşaflı, ama hafifmeşrep... 
Eşek üstüne geleneksel deyimler de az değildir "Geçti Bor'un pazarı, sür eşeği Niğde'ye", "Eşek sudan gelinceye kadar dövdü herifi", "Eşek hoşaftan ne anlar, suyunu içer tanesini bırakır"... 

Gelenek, görenek ve törelerimiz... 
Tarlanın kara sabanla öküzleri... Tahta kaşıkla aynı tastan çorba içilen yer sofraları... Ev dışında elde ibrikle gidilen susuz tuvaletler... 
Bu arada İstanbul'un kendine özgü gelenek, görenek ve törelerine dönersek... 
Boğaz'ın kayıkla geçildiği dönemler... Ezanların hoparlörsüz okunduğu dönemler... Kocaların, öfkeyle hemen boşayıp, sonra yeniden evlendikleri karılarını böyle ancak 3 kez boşayabileceklerinin şeriat ilkesi sayıldığı dönemler... 

Karısına öfkelenen koca 
- Seni "talak - ı selase", 3 hakkımı birden kullanarak, 3 kez birden boşuyorum, bir daha evlenmemek üzere, derse... 
Ve sonra da, "talak - ı selase" ile boşadığı karısıyla, bir daha evlenmek isterse ne olacak 

Ne olacağı var mı gelenek, görenek, töre ve dinimizin öne sürdüğü koşullara göre kocasının 3 kez boşadığı kadın, ancak başka biriyle evlenip boşandıktan sonra, yeniden evlenebilir eski kocasıyla... 
Ve devreye "hülle" kurnazlığı, yahut aldatmacası, yahut hilesi girer. Kocasının öfkelenip "talak - ı selase" ile boşadığı kadın, bir geceliğine bir başkasıyla sözde evlendirilir, ama aynı yatağa asla girmezler ve ertesi gün de, parayla "hülle" için tutulmuş koca, karısını boşar ve kadın yeniden eski kocasıyla evlenir... 
İster misiniz bu tür gelenek, görenek ve törelerimize yeniden uyulmasını 

Belli birinin neler yaşamak zorunda kalacağını saptamak için, aptest alıp, özel bir rüya görmeye yani "istihare"ye yatma geleneği... 
Cenazelerde, ölen kişinin hiç namaz kılmamış olduğunu varsayıp kılmadığı namazların kefaretini hesaplayarak, yoksullara dağıtmak... 
Böylesi bir kefaretin para toplamı çok büyük tutacağı için, uygulamaya yine hile girer. Bir aylık, yahut bir yıllık kılınmamış namazın kefaret bedeli hesaplanır ve bir keseye konarak, çember halinde oturmuş cenaze profesyonellerine verilir. 
Profesyoneller aralarında, ölenin kılması gereken namaz sayısınca döndürürler keseyi, "kabul - ü ve heptü" diyerek... Kılınmayan bir aylık namazın hesabına göre keseye konmuş olan kefaret, yani sadaka kabul edilip, yine bir başkasına ödendiğinde 2 defa, 3 defa, 4 defa vs. ödenmiş olur. Ve bir ömür boyu tüm kılınmamış namazların kefareti ödenmiş sayılır... 

Gelenek, görenek ve törelerimiz... 
Çatal bıçakla masada yemek yemek, Sultan Aziz döneminde benimsendi yazılan bir yazıda kelimeler arasına "virgül, noktalı virgül", cümle sonuna "nokta" koymak ise, Tevfik Fikret'in öncülüğüyle 1911'de... 

Gelenek, görenek ve törelerimiz... 
Baki'nin mezarının Edirnekapı'da olduğunu, Nedim'in mezarının "Karacaahmet"te kaybolduğunu, Sultanahmet Meydanı'ndaki III. Ahmet Çeşmesi'nin üstünde ne yazdığını bilen kaç politikacımız var ki 

Havalar hafif hafif soğumaya başladı. Kapıyı çalıyor sonbahar... Neyse ki bir de ilkbahar var mevsimler arasında. 
Nedim'in kaybolan mezar taşında da şöyle yazıyormuş 
"Bir nim yarım neşe say bu cihanın beharını, 
Bir sagar - ı keşideye bir içimlik kadehe tut lalezaranı lale bahçeleri dönemini ... 
Gelenek, görenek ve törelerimiz... İlahi Tayyip Bey, sen çok yaşa e mi... 



</TEXT>
</DOC>
