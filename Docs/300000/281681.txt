<DOC>
<DOCNO> 281681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/dunya/adun.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide 60 ülkede 
</HEADLINE>
<TEXT>


Londra'daki Uluslararası Stratejik Araştırmalar Enstitüsü raporunda, El Kaide'ye bağlı 18 bin teröristin dünyaya yayıldığı ve Irak Savaşı'nın örgütü güçlendirdiği belirtildi 

Nevsal Elevli - Londra 


Merkezi Londra'da bulunan Uluslararası Stratejik Araştırmalar Enstitüsü IISS , 2004 - 2005 Askeri Dengeler Raporu'nu yayımladı. Dünya çapında 169 ülkenin askeri gücünü, savunma ekonomisini ve dünyanın önde gelen terör örgütlerinin yapısını ve gücünü inceleyen 400 sayfalık raporda, El Kaide'ye bağlı 18 bin teröristin halen dünya çapında 60'tan fazla ülkede barındığı, örgütün 2003 yılı kasım ayında Türkiye'de düzenlediği saldırılarda, Türkiye'nin Batı tarzı laik bir rejimle yönetilmesinin etkili olduğu savunuldu. 
IISS'nin yıllık raporundan öne çıkan başlıklar şunlar 
18 bin El Kaide teröristi IISS raporunda, terör örgütü El Kaide'nin 60'tan fazla ülkede barındığı belirtildi. IISS, El Kaide'nin önde gelen 30 üyesinin yarısıyla, yaklaşık 2 bin üyesinin öldürülmesine rağmen, dünyanın çeşitli bölgelerinde halen 18 bin El Kaide üyesi terörist bulunduğunu kaydetti. El Kaide'nin operasyonel gücündeki düşüşe rağmen, örgütün orta kademeli yöneticilerinin eylem planlama, lojistik destek ve malzeme sağlama, eylemleri finanse etme işlevlerini yerine getirebileceklerine dikkat çekildi. El Kaide'nin "Afganistan'da zayıflamasına rağmen, Irak Savaşı'nın örgüte güç kattığı" vurgulandı. Laik Türkiye hedef seçildi El Kaide'nin yeni eylem dalgası içinde 2003 yılı kasım ayında İstanbul'da düzenlenen bombalı saldırıların önemli bir yer tuttuğunu belirten IISS uzmanları, Türkiye'nin hedef alınmasında ülkenin Batı tipi laik bir yönetim tarzına sahip olmasının, NATO içindeki tek Müslüman ülke olmasının ve İsrail ile yürüttüğü ılımlı diplomatik ilişkilerin rol oynadığını dile getirdi. "Türkiye'nin İslami kökleri olan bir parti tarafından yönetilmesi nedeniyle El Kaide'nin burada radikal İslamı daha kolay etkili kılabilmeyi umuyor olabileceğini" ifade eden IISS uzmanları, "Bu nedenle de Türk hükümetine Batı ve İsrail ile ılımlı ilişkilerin tolere edilmeyeceği mesajı veriliyor olabilir" görüşünü savundu.PKK güç toplamaya çalışıyor Rapor Türkiye'de, IBDA - C, PKK KONGRA - GEL, DHKP - C ve Hizbullah örgütlerinin faaliyetlerini sürdürdüğüne dikkat çekti. Hizbullah'ın güç kazanmaya çalıştığı yönünde bazı göstergelerin bulunduğunu da öne süren IISS raporu yazarları, PKK KONGRA - GEL'in de yeniden güç toplamaya çalıştığını ve bunun da Türkiye'nin terörle mücadelesini güçleştirdiğini öne sürdü.Yunanistan silahlanıyor IISS, Yunanistan ve Türkiye arasında savunma yükünü hafifletme yönünde karşılıklı açıklamalar olmasına karşın, Yunanistan'ın son hızla silahlanmayı sürdürdüğünü belirtti. Türk ve Yunan hükümetlerinden son zamanlarda yapılan açıklamalara göre, her iki ülkenin de savunma harcamalarını NATO ortalaması olan GSMH'nin yüzde 2.7'si oranına çekme yönünde hemfikir olunduğu, Türkiye'nin bu yönde bazı olumlu adımlar atmasına karşın Yunanistan'ın geçtiğimiz yıl içinde 3 büyük askeri ihaleyi sonuçlandırdığına dikkat çekildi. 

</TEXT>
</DOC>
