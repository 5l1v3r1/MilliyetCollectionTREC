<DOC>
<DOCNO> 283889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur50.html </URL>
<DATE> 2004/10/27/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Mahalleli imecede Pendik'te yıkılan evler yeniden yapılıyor... 
</HEADLINE>
<TEXT>

     Pendik Ertuğrul Gazi Mahallesi'nde ilköğretim okulu için ayrılan araziye yapılan kaçak konutların yıkımının ardından, evleri yıkılan aileler yeniden inşa faaliyetine başladı. 
     Pendik'te Ercan Görür İlköğretim Okulu'na ek bina yapılması amacıyla ayrılan alanda bulunan gecekonduların sabah saatlerinde yıkılmasının ardından ekipler ile polis bölgeden ayrıldı. 
     Evleri yıkılan aileler ekiplerin çekilmesinden sonra komşularının da yardımıyla inşa faaliyetine girişti. 
     Gecekonducular, harç yapma, duvar örme, malzeme taşıma gibi görevleri aralarında imece usulü bölüşerek, ilk olarak Salih Gülbahar'ın eşi ve 3 çocuğuyla yaşadığı gecekonduyu yeniden yapmaya başladı. Mahalle sakinleri, bu evden sonra yıkılan diğer evleri de inşa edeceklerini söylediler. 
     Bu arada, tuğla bulamayan bazı kişiler de yıkılan evlerinin yerine tahtadan ev yapmaya başladı. 
     
     EMNİYETİN AÇIKLAMASI 
     Öte yandan, İstanbul Emniyet Müdürlüğü Basın Protokol ve Halkla İlişkiler Şube Müdürlüğü'nce yapılan yazılı açıklamada, Pendik Yayalar mevkiindeki okul alanı işgal edilerek inşa edilen 13 gecekondunun yıkımının belediye görevlilerinin çevre güvenliği sağlanarak yapıldığı belirtildi. 
     Yıkım sürerken görevli memurlara taşlı sopalı saldırıda bulunan grubun tazyikli su ve biber gazı kullanılmak suretiyle dağıtıldığı anlatılan açıklamada, olayla ilgili 4 kişinin gözaltına alındığı kaydedildi. 
     Saldırıda Çevik Kuvvet Şube Müdürlüğü'nden 25, Pendik İlçe Emniyet Müdürlüğü'nden 4 olmak üzere toplam 29 personelin taşla çeşitli yerlerinden hafif yaralandığı, yaralı polislerin Pendik ve Kartal Devlet hastanelerinde ayakta tedavi edildikleri bildirildi. 
     
</TEXT>
</DOC>
