<DOC>
<DOCNO> 269279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonyas06.html </URL>
<DATE> 2004/09/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Alman turistlerin gözdesi Türkiye... 
</HEADLINE>
<TEXT>

     Akdeniz ve Ege sahilleriyle özellikle yaz tatillerinde turistlerin gözde ülkelerinden olan Türkiye'yi, Temmuz ayında da en fazla Almanlar ziyaret etti. 
     Devlet İstatistik Enstitüsü DİE verilerinden yapılan değerlendirmeye göre, Türkiye'yi Temmuz'da ziyaret eden 2 milyon 597 bin 432 turistin yüzde 20.1'ini Alman turistler oluşturdu. Temmuz'da Türkiye'ye gelen Alman turist sayısı 522 bin 5 kişiyi bulurken, 247 bin 760 kişiyle Ruslar ikinci sırada yer aldı. Geçen yılın aynı ayında ülkeyi, 456 bin 3 Alman, 198 bin 822 Rus turist ziyaret etmişti. 
     Temmuz'da Türkiye'ye gelen İngiliz sayısı ise yüzde 9.5 oranında artışla, 245 bin 735 kişiye ulaşırken, Hollanda'dan gelen turist sayısı 221 bin 688, Avusturya'dan gelen turist sayısı da 120 bin 731 kişiyi buldu. 
     Ülke grupları dikkate alındığında Temmuz ayında Türkiye'yi ziyaret eden turistlerin büyük bölümü OECD ülkelerinden geldi. 
     Buna göre Temmuz'da 1 milyon 618 bin 301 kişi OECD Avrupa ülkelerinden, 390 bin 314 kişi Bağımsız Devletler Topluluğu'ndan BDT , 279 bin 3 kişi diğer Avrupa ülkelerinden ve 20 bin 592 kişi de Afrika ülkelerinden geldi. Okyanusya ülkelerinden Türkiye'ye gelen turist sayısı da bir önceki yılın aynı ayına göre yüzde 250 oranında artarak, 14 kişiye ulaştı. Geçen yılın Temmuz ayında Okyanusya ülkelerinden Türkiye'ye sadece 4 kişi gelmişti. 
     
     DEMİRYOLUNA RAĞBET YOK 
     Temmuz'da Türkiye'yi ziyaret edenlerden karayolunu tercih edenlerin sayısı, yüzde 31.7 oranında artarken, havayolunu tercih edenlerin sayısı yüzde 22 oranında arttı. 
     Denizyolunu tercih edenlerin sayısı da yüzde 7.5 oranında artarken, demiryolu ile seyahati tercih edenlerin sayısındaki yüzde 1.6 oranındaki düşüş dikkati çekti. 
     Öte yandan bu yılın Temmuz ayında Türkiye'yi günü birlik 112 bin 228 yabancı turist ziyaret etti. 
     
</TEXT>
</DOC>
