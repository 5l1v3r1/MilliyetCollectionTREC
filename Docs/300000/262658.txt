<DOC>
<DOCNO> 262658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/spo05.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha ne yapalım 
</HEADLINE>
<TEXT>


Bakan Şahin, Süreyya Ayhan'a sahip çıkılmadığı yolundaki eleştirileri yanıtladı. MİLLİYET'e özel demeç veren Bakan, "Başbakan bile sıkıntısını paylaştı. Daha ne olsun " dedi 

ANKARA-Milliyet 


"Masrafları karşılandı" 
BAŞBAKAN Yardımcısı ve Spordan Sorumlu Devlet Bakanı Mehmet Ali Şahin, Atina Olimpiyatları'ndan çekilmek zorunda kalan milli atlet Süreyya Ayhan'la ilgili olarak antrenör Yücel Kop ve muhalefetin "Süreyya'ya sahip çıkılmıyor, linç politikası izleniyor" eleştirilerine sert yanıtlar verdi. Şahin, "Süreyya Ayhan nerede kamp yapmak istiyorsa oraya gönderilmiştir. Bütün masrafları biz karşılıyoruz. Kendisine beş kuruş harcatmayız. Şimdi mesela Almanya'da. Oraya da biz gönderdik. Yine parasını verdik" dedi. 

"Ödüllerini aldı" 
ŞAHİN, "Her türlü masraflarını karşıladık. Bunun dışında da başka bir şey yapamayız" yorumunu da yaptı. Bakan, "Kaldı ki, Başbakanımız, Avrupa Şampiyonu olduğunda daire verdi. Ödüller aldı. Daha nasıl sahip çıkmamız gerekir bilmiyorum. Bir bireysel sporcu herhangi bir sıkıntıya girdiğinde direkt Türkiye Cumhuriyeti'nin Başbakanı'nı arayabiliyorsa, bundan daha büyük değer verilemez sanırım. Bakın Antalya'da tesise sokulmadılar diye haber oldu, Başbakan aynı gün kendisini aradı" diye konuştu. 

"Ört bas edilemez" 
DEVLET Bakanı, son gelişmelerden haberleri olmadığını da ekledi. Şahin, "Edirne'de, iki numune almışlar da, üçüncüsünü vermemişler. Onlar da zabıt tutup, bu vermemeyi dopingli sayan bir rapor yollamışlar Uluslararası Atletizm Federasyonu'na. Tabi bir de sakatlığı var. Bizim ondan da son anda haberimiz oldu. O yüzden Federasyon Genel Sekreteri'ni soruşturma sonucunda görevden aldık" dedi. M.Ali Şahin, suç varsa ört bas edilemeyeceğini belirtti, "Aklanırsa çalışmalarına devam eder" ifadesini kullandı. 

Elvan'a koruma 
ŞAHİN, federasyon düzeyinde girişimlerde bulunmanın ters tepeceğini hatılattı, "'Sporcularından emin değiller ki, aracı sokuyorlar' diye değerlendirilir" yorumunu yaptı. Başbakan R.Tayyip Erdoğan'ın gelişmeleri izlediğini söyleyen Şahin, "Çok üzüldü tabi. Kendisinden olimpiyat şampiyonluğu beklediğimiz bir sporcumuzdu. Ama inşallah Elvan 1500'de koşar da, bu madalyayı alır. Böylece açığını kapatırız" diye devam etti. Bakan, Elvan'ın da etkilenmemesi için özel bir yerde hazırlandığını ekledi. 

'Dopingli değilim' 

SAKATLIĞI nedeniyle Atina Olimpiyatları'na katılmayacağı açıklanan, ardından kendisiyle ilgili bir çok spekülasyon yapılan milli atlet Süreyya Ayhan, Çankırı'nın Korgun İlçesi'nde yaşayan babasını telefonla arayarak, "Üzülme babacığım, ben dopingli değilim. İçiniz rahat olsun. Sadece sakatlığım var. Ne sizi ne de kendimi üzecek birşey yapmadım" dedi. Baba Yaşar Ayhan, kızının morallinin çok bozuk olduğunu ve telefonda ağladığını söyledi. 


</TEXT>
</DOC>
