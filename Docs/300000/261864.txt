<DOC>
<DOCNO> 261864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur41.html </URL>
<DATE> 2004/08/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Boğaz'da botla sürüklenen 3 çocuğu polis kurtardı 
</HEADLINE>
<TEXT>

     Plastik botla açıldıkları İstanbul Boğazı'nda sürüklenen 3 genci, polis kurtardı. 
     16 yaşındaki Emrah S., 12 yaşındaki kardeşi Emre S. ve arkadaşları 15 yaşındaki Aydoğan A., yaklaşık 2 metre boyundaki plastik botla Baltalimanı Kemik Hastalıkları Hastanesi yakınlarından İstanbul Boğazı'na açıldı. 
     Botun akıntıya kapılarak sürüklendiğini ve çevreden geçen gemilerin yarattığı dalgalarla tehlike atlattığını gören vatandaşlar, durumu polise bildirdi. 
     Bunun üzerine harekete geçen Deniz Şube Müdürlüğü'ne bağlı polisler, botla 3 gence ulaşarak Rumelihisarı'nda kıyıya çıkmalarını sağladı. 
     Sarıyer İlçe Emniyet Müdürlüğü Çocuk Büro Amirliği'ne teslim edilen çocukların, balık tutmak için İstanbul Boğazı'na açıldıklarını ve sürüklendiklerinin farkında olmadıklarını söyledikleri öğrenildi. 
     
</TEXT>
</DOC>
