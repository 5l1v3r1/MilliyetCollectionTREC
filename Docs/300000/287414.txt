<DOC>
<DOCNO> 287414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko10.html </URL>
<DATE> 2004/11/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İkinci el otomobil piyasasında bayram hareketliliği... 
</HEADLINE>
<TEXT>

     Yaklaşan Ramazan Bayramı'nı hem araçsız geçirmek, hem de yüksek kira ücreti ödemek istemeyen vatandaşlar, kısa süreli oto alımına gidiyorlar. 
     edinilen bilgiye göre, bayramı otomobilsiz geçirmek istemeyen vatandaşlar, oto kiralama şirketlerinde günlüğü 70 milyon liradan başlayan otomobillerin ücretini de fazla bularak kiralamak yerine, açık oto pazarları ile galerilerden otomobil satın alıyorlar. 
     Adana Oto Galericiler Odası Başkanı Ali Çırak, özellikle son yıllarda yaygınlaşan bu yöntemle her bayram öncesi oto galerilerinde hareketliliğin arttığını, bu bayramda da galerici esnafının yoğunluk yaşadığını belirterek, şunları söyledi 
     ''Bayramı araçsız geçirmek istemeyen ve araç kiralama ücretlerini de yüksek bulan vatandaşlar açık oto pazarları ile galerilerde ihtiyaçlarını kısa süreli de olsa gideriyorlar. Örneğin bir köşede 10 milyar lirası bekleyen vatandaş, bayramda eş dost gezmesi sırasında sorun yaşamamak için bu parayı birkaç hafta ya da aylığına, bayram arifesi otomobile bağlıyor. Aynı meblağdaki bir aracın günlük kirası 70 milyon liradan başladığından iki-üç hafta hatta birkaç ay bile otomobil elinde kalsa ve 300-500 milyon lira da düşük fiyata satsa kira bedelinin çok altında kayba uğruyor.'' Çırak, bu yöntemi benimseyen kişi sayısının hayli yüksek olduğunu, uygulanan yöntemin galericilerin de işine geldiğini, en azından piyasayı hareketlendirdiğini kaydetti. 
     Çırak, buna paralel olarak aynı dönemde ÖTV zammının da ikinci elde son aylarda yaşanan durgunluğu büyük ölçüde giderdiğini de bildirdi. 

     
</TEXT>
</DOC>
