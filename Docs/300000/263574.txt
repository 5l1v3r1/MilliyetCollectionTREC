<DOC>
<DOCNO> 263574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sondun20.html </URL>
<DATE> 2004/08/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İtalya Terör tehdidini yabana atmıyoruz, ama bizi korkutamazlar... 
</HEADLINE>
<TEXT>

     İtalya İçişleri Bakanı Giuseppe Pisanu, El Kaide ile bağlantılı olduğu ileri sürülen Ebu Hafs El-Mısri Tugayları'nın internet üzerinden İtalya'ya ve Başbakan Silvio Berlusconi'ye yine tehditler savurmasına karşılık olarak, ''Terör tehdidini yabana atmıyoruz, ama bizi korkutamazlar'' dedi. 
     Pisanu, düzenlediği basın toplantısında, İtalyan güvenlik güçlerinin alarmda olduğuna dikkati çekerek, ''Terör saldırısı riskini ihtimal dışı olarak değerlendirmiyoruz. Uyuyan ya da kısmen aktif terör hücrelerinin, hatta yurtdışından herhangi bir teşvik olmaksızın bazı kişilerin bireysel inisiyatifleriyle aniden harekete geçebilmeleri mümkündür'' diye konuştu. 
     Ebu Hafs El-Mısri Tugayları'nın son tehdit mesajının daha önceki tehditlerin devamı olduğunu vurgalayan Pisanu, sözlerini şöyle sürdürdü 
     ''Güvenlik birimlerimiz alarmdadır. Ancak tehditlerle bizi korkutmalarına da izin veremeyiz. Nitekim İtalyanların alışkanlıklarında herhangi bir değişiklik gözlenmemektedir. Bu, İslamcı terörün medya aracılığıyla tehditlerinin etkisini artırma uğraşına karşı verilmiş en güzel yanıttır. Günümüz dünyasında hiç kimse dünyanın hiçbir yerinde yüzde yüz güvencede olduğunu söyleyemez. Dolayısıyla hiçbir tehdidi hafife almıyoruz. Ama korkuya esir düşmeme konusunda da kararlıyız.'' Pisanu, Corriere della Sera gazetesinde yer alan, patlayıcı yüklü bir kamyonetin İtalya'da dolaşmakta olduğu iddiasıyla ilgili olarak da, ''Bu, güvenlik birimlerimize ulaşan pek çok ihbardan biridir. Her türlü ihbar değerlendirilmekte, gereken yapılmaktadır. Çok özel bir alarm gerektirecek bir durum söz konusu değil'' dedi. 
     
</TEXT>
</DOC>
