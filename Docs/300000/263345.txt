<DOC>
<DOCNO> 263345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yasam/axyas02.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Ayşe'ye şans doğdu 
</HEADLINE>
<TEXT>


TUNCAY DAĞLI Adana DHA 

Doğuştan işitme engelli olan ve konuşmayı da öğrenemeyen 4.5 yaşındaki Ayşe Yılmaz'ın sağlığına kavuşması için SSK'da 3 yıl sıra beklemesi gerektiği haberi, küçük kız için ameliyat şansı doğurdu. 
Ameliyatın yapılacağı SSK Ankara Dışkapı Hastanesi Başhekimi Dr. Sami Türkoğlu, kulak içine takılan 32 milyar liralık 'cocholer implant' cihazından 25 adet almak için ihale açıldığını kaydetti. Türkoğlu, "Yılbaşına kadar da sırada bekleyen tüm hastaların ameliyatını yapmayı planlıyoruz. Ayşe pazartesi günü getirilsin, ameliyatı için gerekeni yapalım" dedi. Yılmaz ailesi, SSK'dan gelen haber üzerine büyük sevinç yaşadı. SSK Adana Bölge Hastanesi'nden torununun sevkini yaptıran Ahmet Yılmaz da "Bize destek olan herkese teşekkür ederiz" dedi. 
Çukurova Üniversitesi Balcalı Hastanesi KBB Anabilim Dalı Başkan Vekili Prof. Dr. Mete Kıroğlu da, "Ayşe, ameliyat edilse bile, konuşabilmesi için alması gereken eğitimi merkezde biz vereceğiz" dedi. 





</TEXT>
</DOC>
