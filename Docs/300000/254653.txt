<DOC>
<DOCNO> 254653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/dunya/adun.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerlerimiz Bush yüzünden ölüyor' 
</HEADLINE>
<TEXT>


ABD'de Demokratların başkan adayı Kerry, Irak'taki başarısızlığın bedelini Başkan Bush'a seçim sandığında ödetmek için görülmemiş sertlikte konuşmaya başladı 

SEMA EMİROĞLU New York 


Demokratların kasım ayındaki başkanlık seçimlerinde Cumhuriyetçi Başkan George W. Bush'u yenmek için umudunu bağladığı Massachussetts Senatörü John Kerry ve yardımcısı Kuzey Carolina Senatörü John Edwards, Beyaz Saray'a taşınmaları halinde kendileri için en önemli konunun Irak olacağının işaretini verdi. 
Kerry, Edwards'ı başkan yardımcılığı adaylığına getirdiğini açıklamasından 3gün sonra Edwards'la birlikte büyük bir medya kampanyasına başlarken, iki aday, ABD'nin önde gelen gazetelerine ortak mülakat verdi ve CBS televizyonunun ünlü haber programı "60 Dakika"ya konuk oldu. 
Kampanya uçağında New York Times'a da özel mülakat veren Kerry ve Edwards, Bush'un dış politikasının, ABD içinde terör olasılığını azaltmak yerine artırdığını vurguladı. Kerry, Bush yönetiminin Irak konusunda yanılgı içinde olduğunu belirterek, "Bu konuda haksızdılar ve onların haksızlığı yüzünden askerlerimiz öldü. Amerika, milyarlarca dolar ödüyor, çünkü onlar haksızdı ve müttefiklerimiz şu anda bizlerle birlikte değil, çünkü onlar haksızdı" dedi. 

'Bush çok pahalıya mal oldu' 
Edwards da, Başkan Bush'un hem savaş öncesinde hem de savaştan sonra yaptıklarının, Amerika'ya çok pahalıya mal olduğunu, ayrıca başarı olasılığını ortadan kaldırdığını bildirdi. 
Ancak Başkan'a Irak'ta savaşa gitmek için yetki veren öneriye Senato'da evet oyu vermiş olan Kerry ve Edwards, Senato İstihbarat Komitesi'nin CIA'yi suçlayan son raporunun ardından bu konuda pişman olup olmadıkları sorusunu direkt biçimde yanıtlamaktan kaçındı. Edwards, "Geriye gidip o zaman ne yapabileceğime dair teorik soruları yanıtlamayacağım" derken, Kerry de, "Edwards'la aynı fikirdeyim. Bu oylama bugün yapılmıyor" diye konuştu. 


</TEXT>
</DOC>
