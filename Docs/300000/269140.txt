<DOC>
<DOCNO> 269140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/spo04.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan kırık not 
</HEADLINE>
<TEXT>


Trabzonspor Teknik Direktörü, Samsunspor hazırlık maçında şans tanıdığı yedek oyuncularından memnun kalmadığını söyledi. Ziya Doğan, "Çok eksikleri var" dedi 


Hayal kırıklığı 
TEKNİK Direktör Ziye Doğan, 1 - 0 yenildikleri Samsunspor hazırlık maçının ardından forma şansı tanıdığı yedek oyuncularını yorumladı. Tecrübeli çalıştırıcı, sergilenen futboldan memnun kalmadığını açıkladı. Doğan, "Amacımız sakatlıktan kurtulan futbolcuların son durumlarını görmekti. Ancak halen bazı eksiklerinin olduğunu tespit ettik" ifadelerini kullandı. 

Yattara'ya ceza 
ZİYA Doğan, izin süresi dolmasına karşın halen Trabzon'a dönmeyen Yattara'ya iki ceza birden vereceklerini söyledi. Doğan, "Yönetimin vereceği cezanın yanısıra özel olarak antrenman yapacak. Takımın bir gün çalıştığı günlerde o eksiklerini kapatabilmek için iki kez antrenmana çıkacak. Zamanında gelip, çalışma programını aksatmasaydı" yorumunu yaptı. 

Transfer için erken girişim 

ARA transfer döneminde de takıma takviye yapmayı planlayan Trabzonspor Yönetimi'nin, şimdiden girişimlere başladığı öğrenildi. Bordo - Mavililer'in, CSKA Moskova'da forma giyen Brezilyalı yıldız Carvalho'yu liste başına aldığı iddia edildi. Bu arada Gençlerbirliği'nin Mısırlı oyunusu El Saka için de görüşmelerin büyük bir hızla devam ettiği belirtildi. 

İbrahim'e af planı 

ALMANYA kampı sırasında adı cinsel taciz skandalına karıştığı için takımdan gönderilen İbrahim Ege'nin, Trabzonspor'a dönüş yapmasının gündemde olduğu öğrenildi. Başkan Atay Aktuğ'un "İbrahim geri dönemez" sözlerine karşın genç futbolcunun tekrar özür dilemesi olumlu bir adım olarak değerlendirildi. Yönetimin, İbrahim'e 50 milyar lira para cezası verip, PAF Takımı ile birlikte antrenmanlara başlamasına sıcak baktığı iddia edildi. 

Bıçakçı'dan ziyaret 

FUTBOL Federasyonu Başkanı Levent Bıçakçı, Trabzonspor Mehmet Ali Yılmaz Tesisleri'ne giderek, Başkan Atay Aktuğ'u ziyaret etti. Bıçakçı, Bordo - Mavililer'e UEFA Kupası maçlarında başarılar diledi. Federasyon Başkanı, sıcak sohbetin ardından Akçaabat Sebatspor Tesisleri'ni de gezdi. 


</TEXT>
</DOC>
