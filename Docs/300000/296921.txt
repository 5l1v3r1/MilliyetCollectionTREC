<DOC>
<DOCNO> 296921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/guncel/gun01.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremi unuttular 
</HEADLINE>
<TEXT>


Hükümetin 450 trilyonluk ödeneğinden yararlanacak 225 projeyi belirleyen TÜBİTAK, genetik projelerine bol yatırım yaptı. Desteklenen projelerin hiçbiri deprem konulu değil 

İSTANBUL Milliyet 

Araştırma - Geliştirme AR - GE projelerinin koordinatörlüğünü üstlenen TÜBİTAK, toplam 535 projenin 225'ine destek verdi. Favori genetik bilimi olurken, desteklenen projelerin hiçbirinde deprem konusunun yer almaması dikkat çekti. 
Hükümet, AR - GE projelerine bütçeden 450 trilyon lira pay ayırdı. TÜBİTAK da değerlendirmeye aldığı 535 projeden 225'ine maddi destek sağlanacağını açıkladı. Genetikle ilgili projelerin yanı sıra, 'geleceğin madeni' bor ve toryumla ilgili projeler de ilgi gördü. Kahramanmaraş Sütçü İmam Üniversitesi'nden Doç. Dr. İskender Demirkol önderliğindeki, "Yeni nesil reaktörlerde toryumun yakıt olarak kullanılması" projesi ve, İzmir Yüksek Teknik Enstitüsü'nden Yrd. Doç. Dr. Ahmet Koç'un "Bor madeninin biyolojik etki mekanizması" projesi desteğe hak kazandı. 

Van Gölü'ndeki tehlike 
Gaziantep Üniversitesi'nden Dr. Vedat M. Karslı'nın hızlı trenlerle ilgili "Eletromanyetik yastıklı havaya kaldırmalı prototip hızlı tren geliştirme projesi" de dikkat çekti. 
Ege Üniversitesi'nden Doç. Dr. Sema Akyıl'ın "Van Gölünün Radyolojik ve Hidrojeokimyasal Risk Açısından Değerlendirilmesi" projesi, göl havzasında sık görülen yemek borusu ve bağırsak kanseri vakalarının nedenlerini araştırıyor. Çalışmanın tanıtımında, Van Gölü'nde bulunan uranyuma dikkat çekildi ve "Burada tutulan inci kefalinin tüketimi risk faktörü olabilir" denildi. 
Desteklenen projeler arasında bir tane de uzay projesi yer aldı. Çukurova Üniversitesi'nden Doç. Dr. Muhittin Şahan'ın projesinde, TÜBİTAK Ulusal Gözlemevi'ndeki büyük teleskoplarla Samanyolu'nda gökadaları incelenecek. 




</TEXT>
</DOC>
