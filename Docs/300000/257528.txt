<DOC>
<DOCNO> 257528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/axspo05.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni başkan Bıçakçı 
</HEADLINE>
<TEXT>


Ulusoy'un kontrolündeki oyları ustaca kendine çeviren Yılmaz'ın 83 oyuna karşın 109 delegenin tercihi ile seçimi kazandı. Levent Bıçakçı'nın kaybettiği MHK seçiminde ise tekrar olasılığı doğdu 

HABER YORUM CEMAL ERSEN 


Türk futbol kamuoyunun merakla beklediği ve son iki aylık döneme damgasını vuran olağan genel kurul, tahmin edilenin aksine tansiyonu yüksek ve sürprizlerle dolu ortamda gerçekleştirildi. Genel Kurul, siyasi destekli olduğu iddia edilen ve favori gösterilen Levent Bıçakçı'ya çok önemli deneyimler kazandırdı. Bir dönem sporun patronluğunu da yapan "kurt politikacı" Mehmet Ali Yılmaz'ın gece yarısı operasyonlarına alışık olmayan Bıçakçı, birkaç saat içinde rüzgarın yön değiştirdiğini gördüğü zaman, nasıl bir savaşın içine girdiğini de sorgulama fırsatı buldu. 
Fenerbahçe Başkanı Aziz Yıldırım'ın genel kurul öncesi elinde liste, tek tek delegeleri dolaşması, politikaya yakınlığı ile anılan isimlerin bizzat katkı sağlaması, Levent Bıçakçı için "bulunmaz nimetti". Eğer bu saydığımız faktörler genel kurula ağırlığını koyup, tüm kozlar oynanmasa, Bıçakçı, UEFA Tahkim Kurulu Asbaşkanı sıfatıyla Zürih'e hareket edecek ilk uçaktaki yerini ayırtmak zorunda kalabilirdi. Bu tarz atmosferlere alışık olmayan çiçeği burnunda başkan, belki de ilk kez "uluslararası deneyim, bilgi, görgü ve futbol kültürünün" seçim kazanmaya yetmediğini görmenin burukluğunu yaşadı. 
Bıçakçı, 15 oyu biraraya getirip getirmeyeceği tartışılan Yılmaz'ın, 15 saat içinde "akıllara durgunluk veren çalışma yöntemine" boyun eğmekten zor kurtuldu. Eski başkan Haluk Ulusoy'un kontrolündeki oyları ustaca birkaç manevrayla kendine çeviren Mehmet Ali Yılmaz'ın 83 oyuna karşın Levent Bıçakçı, 109 delegenin tercihi ile yeni bir döneme adını yazdırdı. 

Yasa ihlali var 
Bu gelişmelerin ardından MHK seçiminde şok yaşandı. Oğuz Sarvan ile günler süren pazarlıktan sonra uzlaşan Bıçakçı, Fenerbahçe, Galatasaray, Trabzon ve Ankaragücü gibi kulüplerin organizasyonu sonrası, eski başkan Bülent Yavuz patentli, sabaha karşı oluşturulan ve Sabri Çelik'e "emanet edilen" bir Merkez Hakem Kurulu ile çalışmak zorunda bırakıldı. 
Oğuz Sarvan'ın listesinde yer alan ve başta Galatasaray olmak üzere bazı kulüplerin karşı çıktığı Ali Aydın konusunda taviz vermemesi, FIFA kokartlı eski hakeme karşı delegelerin ortak hareket etmesine yol açtı. İşin şaşırtıcı yanı, kongrede yarışan üç liste arasında Sarvan ve ekibine 47 oy çıkması oldu. Kemal Ulusu'nun listesi 55 oy alırken, "sürpriz" başkan Çelik 83 oya ulaştı 
Ancak İKİNCİ ŞOK, MHK seçiminin iptalinin gündeme gelmesiyle yaşandı. Kemal Ulusu, divan başkanlığına itirazda bulunarak, yasada yer alan "üyelerin yedi tanesi faal olmayan hakemlerden, ikisi spor alanında en az mesleki deneyimi olan kişiler arasından seçilir" hükmünün açıkça ihlal edildiğini savundu. Çelik'in dokuz kişilik listesinin tamamı eski hakemlerden kurulu olduğu için MHK seçiminin mahkeme yoluyla iptali gündeme geldi. 

Yönetim Kurulu 
Asım Atmaz 
Cemil Kazancı 
Davut Dişli 
Erdal Atalay 
Erdoğan Turgut 
Hasan Doğan 
Mahmut Özgener 
Mehmet Baykan 
Osman Çağlıkoç 
Rıfat Bescili 
Serdar Güzelaydın 
Şekip Mosturoğlu 
Ufuk Özerten 
Zekeriya Alp 

Merkez Hakem Kurulu 
Sabri Çelik Başkan 
Muhittin Boşat 
Necmi Temizel 
Mevlüt Güzel 
Murat Ilgaz 
Alican Lakot 
Mahmut Çetiner 
Ali Kunak 
Salih Türktunç 

Tahkim Kurulu 
Prof. Dr. Samim Ünan 
Prof. Dr. Selçuk Öztek 
Erkan Vardar 
Ali Turan 
Gürol Kaymak 

Denetleme Kurulu 
Sezai Onaral 
Sedat Eratalar 
Halil Kaya Özer 
Vehbi Karabıyık 
Burhan Gezgin 

Ne dediler 

LEVENT BIÇAKÇI Ana hedefimiz futbolun çehresini güzelleştirmek. İlkesi adalete dayanmayan hiçbir federasyon geçmişte olduğu gibi başarılı olamaz. Ligimizi Avrupa'nın en iyi altı ligi arasına sokmak için gayret edeceğiz. 
M.ALİ YILMAZ Beklemediğimiz bir sonuç oldu. Ama delegelerin takdiri böyle. Demokrasi bu. Birilerinin üstünden şaibeyi kaldırmak için bu işe giriştik. Ama delege bunu istemedi. Acaba kaybeden mi kazanıyor, kazanan mı kaybediyor 
HALUK ULUSOY Görevden kaçanlar bugün yönetime talip olabilir. Yedi yıl namusumla çalıştım. Adımızı altın harflerle yazdık. Federasyonu kimseye peşkeş çektirmedim. Adam gibi gidiyorum. Veda değil, bir müddet ara veriyorum. 
MEHMET ALİ ŞAHİN Yeni seçilecek ekip, komşumuz Yunanistan nasıl Avrupa Şampiyonası olduysa, bizi 2006'da Dünya Şampiyonu yapmalı. Tek isteğim kendi göbeğinizi kendinizin kesmesi. Medya önünde tartışmayın. 
ŞENES ERZİK İtiraf ediyorum, diktatorya ile göreve geldik. Ancak yine seçilen ilk federasyon başkanı olduk. Buradaki güvenlik önlemlerine şaşırdım. Elbette gerekçesi vardır ama Sayın Bakan'dan rica ediyorum bir daha yaşanmasın. 
AZİZ YILDIRIM Şikayetlerimiz bu yönetimle sona erecek. Beyaz bir sayfanın açılmasını bekliyorum. Emrivaki idareye artık kulüpler izin vermeyecek. Şampiyon olamamanın sebebini federasyonda arıyorduk, şimdi bu tarz arayışlar olmayacak. 

Bomba paniği 

GENEL Kurul'un yapıldığı Sheraton Oteli'ne bomba ihbarı yapıldı. Delegeler 09.00'da dışarı çıkartılarak, tek tek arandıktan sonra içeri alındı. Ankara Emniyet Müdürlüğü'nden Çevik Kuvvet ve Güvenlik Şubesi'nin yanı sıra Kaçakçılık ve Organize Suçlarla Mücadele şubesinden de özel sivil ekipler güvenliği sağladı. Yüze yakın sivil polis görev alırken, otelde kameralı çekim de yapıldı. 

Türkmen vazgeçti 

NECMİ KEPÇETUTAN 

MEHMET Ali Yılmaz'ın listesinde yer alan Hadi Türkmen kongre günü kararından vazgeçti. Listede Hüsnü Hayali, Ali İpek, İsmail Dilber gibi isimleri gören Türkmen, "Böyle yönetimde görev almam söz konusu değil" dedi. 184 delegenin katılımıyla yapılan genel kurulda divan başkanlığını 5. kez seçilen Celal Doğan yönetti. 



</TEXT>
</DOC>
