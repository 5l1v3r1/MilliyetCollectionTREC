<DOC>
<DOCNO> 279305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/axspo02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Grubun final maçı 
</HEADLINE>
<TEXT>


Danimarka basını, Türkiye ile oynayacakları karşılaşmanın zirvenin şeklini belirleyeceğini iddia ettiler, Emre Belözoğlu için de "Türkiye'nin Maradona'sı" benzetmesini yaptılar 

İRFAN KURTULMUŞ 


'Hakan ikiye böldü' 
DANİMARKA medyası yarın oynanacak Türkiye maçına geniş yer ayırdı. Ülkenin yüksek tirajlı gazeteleri, karşılaşmayı, "Grubun final maçı" olarak yorumladılar. Ekstra Bladet, "Gelecek için Türk inancı" başlığıyla verdiği haberde, Ersun Yanal'ın, Hakan Şükür'ü kadroya almamasını ön plana çıkardı, "Bu karar Türkiye'yi ikiye böldü. Ancak Yanal'dan kesinlikle taviz yok" ifadelerini kullandı. 

Helveg'e sordular 
GAZETE, Danimarka'nın dinamosu Gravesen'in de "Bu maç bizim için final olacak. Ancak kendi oyunumuzu oynarsak grupta inanılmayacak bir pozisyona geliriz" sözlerine yer verdi. B.T de, "favorilerin finali" başlığıyla sunduğu haberde, Emre Belözoğlu'nu "Türkiye'nin Maradona'sı" olarak tanıttı, milli oyuncunun Inter'deki takım arkadaşı Helveg ile Milanlı Thomasson'un düşüncelerini aktardı. 

Nihat Kahveci uyarısı 
İKİ futbolcu da, Emre'nin süper bir yetenek olduğuna dikkat çektiler ve "İtalyanlar ona 'fantastica' diyor. Yani bu şu demek. Saha içinde öyle bir on numara ki, tam bir bitirici, yani virtiöz. Acı tatlı, ama daha çok tatlı. Agrasif bir oyuncu, kanı kaynıyor. Yalnız onun üzerine gidildiği zaman rahatsız olur" diye konuştular. Gazeteler, Nihat Kahveci'ye de çok dikkat edilmesi gerektiğini belirttiler. 


</TEXT>
</DOC>
