<DOC>
<DOCNO> 261349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun11.html </URL>
<DATE> 2004/08/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Necef ve Sadr kenti mahallesinde çatışmalar yeniden başladı... 
</HEADLINE>
<TEXT>

     Irak'ın Necef kentinde Amerikan askerleri ve Irak güvenlik güçleriyle Şii lideri Mukteda El Sadr'a bağlı milisler arasındaki çatışmaların yeniden başladığı bildirildi. 
     Bölgede bulunan AFP muhabiri, Necef üzerinde yeniden uçakların uçtuğunu, kent merkezinden otomatik silah, havan topu ve roket seslerinin duyulduğunu belirtti. 
     Kent hastanesinden Hüseyin Kazım adlı bir yetkili, çatışmaların başladığı perşembe gününden beri, hastaneye 19 cesetle 71 yaralı getirildiğini belirterek, ''bu sabah ölen 4 kişiden 2'sinin polis olduğunu'' söyledi. 
     Kazım, şiddetli saldırıların olduğu kent merkezine ambulans ya da ilk yardımın ulaşamaması nedeniyle ölü sayısının çok daha fazla olabileceğini belirtti. 
     Öte yandan, başkent Bağdat'ın Sadr Kenti semtinde de Amerikan güçleriyle Şii milisler arasında çatışma çıktığı belirtildi. 
     Bölgedeki AFP foto muhabiri, ABD ordusuna ait onlarca tankın Sadr Kenti mahallesine girdiğini, Sadr'a bağlı ''Mehdi Ordusu'' milislerinin tanklara, roket ve havan topu saldırısında bulunduğunu bildirdi. 
     Aynı kaynak, milislerin sokakları tuğla ve ateşe verdikleri lastiklerle kapattıklarını, ancak tankların bu engelleri aştığını belirtti ve milislerin mahalle çevresinde barikatlar kurarak insanların işlerine gitmesini engellediklerini kaydetti. 
     Bu arada, hastane kaynakları, bu bölgede önceki gün çıkan çatışmalarda en az 26 kişinin öldüğünü, 90 kişinin yaralandığını açıkladı. 
     
</TEXT>
</DOC>
