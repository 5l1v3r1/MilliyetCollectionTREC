<DOC>
<DOCNO> 281439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yasam/yas07.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçeğine para yetmeyince 'sanal müzik müzemiz' oldu 
</HEADLINE>
<TEXT>


'Sanal Müzik Müzesi'nde, eski çağlardan günümüze dek uzanan müzik kültürümüze dair bilgiler bulmak mümkün 

KÜLTÜR SANAT SERVİSİ 

Kültür Bakanlığı'nın globalleşmeye karşı Anadolu'nun otantik değerlerini korumak amacıyla internet üzerinde hazırladığı Türkiye Sanal Müzik Müzesi'nde ilk aşama tamamlandı. 
Müze, Türkiye coğrafyasında yaşamış medeniyetlerin müzik kültürü ve enstrümanlarına yer verecek. Projenin mimarı Oğuz Elbaş, sanal müzenin maddi imk nların yetersiz olması sonucu doğduğunu kaydetti ve şunları söyledi 
"1994'te bir müzik müzesi yapılandırmak üzere proje hazırladık. Projenin çok pahalı ve zor olması nedeniyle 'hiç olmazsa sanalını yapalım' dedik. Ekip, Türkiye'yi kat ederek Anadolu'nun müzik kültürünü ve tüm müzik materyallerini kaydetti. Böylece Türkiye'nin 12 bin yıllık müzik kültürü arşivlenmiş oldu." 
"www.kultur.gov.tr" adresindeki ilgili linkten ulaşılabilen sanal müzede eserler 'Eski Çağlar' ve 'Yakın Çağlar' olmak üzere 2 ana başlıkta toplanıyor. Elbaş, "Beklentimiz, Kültür Bakanlığı'nın 'gerçek' müzik müzesi projesini hayata geçirmek" dedi. 




</TEXT>
</DOC>
