<DOC>
<DOCNO> 277767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy04.html </URL>
<DATE> 2004/10/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Komisyon üyelik görüşmelerini başlatmayı önerdi 
</HEADLINE>
<TEXT>

     Avrupa Birliği Komisyonu, Türkiye'nin yıllardır beklediği tarihi tavsiyesini açıkladı 
     "Komisyon, Türkiye'nin siyasi kriterleri yeterli düzeyde karşıladığını düşünmekte ve katılım müzakerelerinin açılmasını tavsiye etmektedir". 
     Komisyon'un uzun ve yoğun tartışmalar sonucu yaptığı tavsiye Türkiye'yi AB macerasında bir aşama ileriye taşıdı. Tavsiye, diğer adaylarınkiyle kıyaslandığında oldukça detaylı ve zorlu bir müzakere sürecinin sinyallerini verse de, her şey Türkiye'ye bağlı olacak. Komisyon'un görevini yerine getirmesinin ardından gözler 17 Aralık'ta Brüksel'de yapılaca liderler zirvesinde Türkiye'yle müzakerelerin başlayıp başlamayacağı konusunda nihai kararı verecek olan AB liderlerine çevrildi. 
     Komisyon'un 9 sayfa ve yedi bölümden oluşan tavsiye kararında müzakere sürecinde izlenecek yöntem de detaylı biçimde yer aldı. 17 Aralık'ta liderlerin de yeşil ışık yakması halinde Türkiye'nin en az on yıl sürmesi beklenen "müzakere macerasının" detayları şu şekilde belirlendi 
     
     MÜZAKERE BAŞLASIN 

     Türkiye siyasi reform sürecinde, özellikle Katılım Ortaklığı'nda dile getirilen öncelikler doğrultusunda geçen yıllarda kabul edilen anayasal ve yasal değişikliklerle özlü bir ilerleme sağladı. Bununla birlikte Dernekler Yasası, yeni Ceza Kanunu ve İstinaf Mahkemeleri'ne ilişkin yasa henüz yürürlüğe girmedi. Ceza Muhakemeleri Yasası halen kabul edilmeyi bekliyor. Reformlara ilişkin olarak sağlanan genel ilerleme ışığında Komisyon, Türkiye'nin siyasi kriterleri yeterli düzeyde karşıladığını düşünmekte ve katılım müzakerelerinin açılmasını tavsiye etmektedir. Reform sürecinin geri döndürülmezliğinin, özellikle temel özgürlüklere yönelik uygulamasının daha uzun bir zaman dilimi için konfirme edilmesi gerekiyor. 
     NE ANLAMA GELİYOR Metnin ilk halinde yer alan "gecikmeksizin" sözcüğü kaldırıldı. Ancak bu olumsuz bir etki yaratmıyor. Müzakerelere ilişkin tarih atfı yapılması Konsey'in görevi. 2002 Kopenhag Zirvesi sonuç bildirisinde "müzakereler gecikmeksizin başlar" yönündeki ifade Türkiye açısından güvence oluşturuyor. Komisyon bu süreyi 4 - 6 ay olarak öngörüyor. 

     
</TEXT>
</DOC>
