<DOC>
<DOCNO> 261682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/spo05.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Figüran masör çıktı 
</HEADLINE>
<TEXT>


Süreyya Ayhan'ın yerine Edirne'de numune veren kişinin masörü Günseli Öz olduğu bildirildi. Ayhan ile Öz'ün imzalarının tutmaması sonucu, skandalın patlak verdiği belirtildi 

ÖZEL HABER MURAT AĞCA, AYŞE YEŞİN 


Süreyya Ayhan'ın Atina Olimpiyatı'na "sakatlık" nedeniyle katılmayacağını açıklamasının ardından gelişen "numune" skandalında milli atlet yerine idrar örneği veren kişinin masör Günseli Öz olduğu ortaya çıktı. 
İlk doping kontrolü sırasında Edirne'de bulunan Öz, bağımsız denetçilere Süreyya Ayhan olarak tanıtıldı. Ancak denetçilerin gelişte Ayhan'dan aldığı imzayla, Öz'ün numuneyi verdikten sonra attığı imzalar birbirini tutmayınca, skandal patlak verdi.Masör Günseli Öz, Süreyya Ayhan ile uzun zamandır birlikte çalışıyor. Milli atletin hemen hemen tüm kamp çalışmalarına katılan Öz, Ayhan'a benzerliğiyle de dikkat çekiyor. 

Berk isyan etti 
Bu arada WADA yetkililerine Süreyya Ayhan'ın yerine kendi idrar numunesini verdiği iddia edilen milli atlet Arzu Berk isyan etti. Ayhan'ın Edirne kampında kendisinin bulunmadığını, 2.5 aydır Gaziantep'te yarışlara hazırlandığını belirten Berk, "Edirne'de bile değilken böyle bir suçlama ile karşı karşıya kaldım. Hakkımı hukuksal yollardan arayacağım" dedi. 
Süreyya Ayhan'a Antalya ve Kayseri kamplarında partnerlik yaptığını ifade eden Berk, "Kayseri kampını da normal süreden 10 gün önce Süreyya ablanın tedavisi için kestik. Ben de o tarihten itibaren Gaziantep'e gittim. Ben milli bir sporcuyum. 2005 Üniversitelerarası Avrupa Şampiyonası'na hazırlanıyorum. Kimsenin psikolojimi bozmaya, geleceğimle oynamaya hakkı yok" diye konuştu. 

Kop pişman oldu 
Ayhan'ın antrenörü Yücel Kop ise WADA Uluslararası Anti Doping Ajansı yetkililerine iki kez numune verdiklerini ancak üçüncü kez idrar örneği istediklerinde reddettiğini hatırlattı. Kop, "Fakat keşke bu üçüncü örneği de verseydik. Zaten sağlık sorunları yaşadığımız bir dönemdi ve sinirlerimiz çok gergindi. Tartıştık ve hatta erkek olanı odaya girmesin diye kolundan ittim. İki kez örnek almalarına rağmen yenisini istemeleri sinirlerimizi iyice bozdu. Bu iki idrar numunesi zaten ellerinde artık ne olursa olsun" ifadesini kullandı. 

Yapsakaloğlu İlahi adalet 

ANTALYA Gençlik ve Spor İl Müdürü Nadir Yapsakaloğlu, mayıs ayındaki olimpiyat hazırlıkları sırasında, kendisini sahaya sokmamakla suçlayan Süreyya Ayhan hakkındaki sakatlık ve doping iddialarını "ilahi adalet" olarak nitelendirdi. "Keşke katılsaydı da, ülkemize madalya getirseydi" dediği Ayhan ve eşinin, yanlışlıklar yaptığını savunan Yapsakaloğlu, "Duyduğuma göre, Antalya'yı kendi şahsi menfaatlerine alet etmek istemiş. Yaptıkları yanlış hesap Bağdat'tan döndü. Bu bence İlahi adalettir" diye konuştu. 

Yücel Kop şaşırttı 

Süreyya Ayhan'ın Edirne kampı sırasında WADA'nın iki doping kontrolünde de erkek denetçileri içeri sokmadığını söyleyen Yücel Kop'un bu açıklaması şaşkınlık yarattı. 
WADA Dünya'nın her yerinde takibe aldığı sporcuları mutlaka iki ya da daha çok denetçiyle takip eder. Yarışma sonrasında direkt yarış alanında, yarış dışı kontrolde kimlik göstermek şartıyla sporcunun bulunduğu yerde numune alınır. Denetçiler sporcuyu idrar vermeye davet eder ve doping kontrol formu uzatırlar. Sporcu bu formu imzalamakla yükümlüdür. İmzalamaz ya da imzalayıp vermezse doping yapmış sayılır. Kurallar gereği izlenen sporcu idrar verirken odaya sadece kendi cinsinden bir denetçi girer. Kop'un iddia ettiği gibi erkek denetçinin içeriye girmesi mümkün değildir. Ancak kadın denetçi de sporcunun önceden herhangi mahrem yerinde ve plastik torba içinde idrar saklamadığından emin olmak için idrar alma işlemi sırasında sporcunun yanında olur. 

Atalay duacı 
GENÇLİK ve Spor Genel Müdürü Mehmet Atalay, "İnşallah, Süreyya Ayhan'a dopingli muamelesi yapmazlar. Eğer böyle muamele görürse veya doping kontrolüne müsaade etmediği muamelesi görürse bizim için ciddi sıkıntıdır" dedi. Atalay, Edirne'deki olayları sonradan öğrendiklerini, Yücel Kop'un ifadelerinde de çelişkiler tespit ettiklerini ekledi. 

Test günü 
SÜREYYA Ayhan ve Antrenörü Yücel Kop'un, perşembe günü Türkiye'ye döneceği öğrenildi. Ayhan'ın, Almanya'da Bayern Münih'in doktoru Wolfart tarafından bugün kapsamlı kontrolden geçirileceği, dönüşte de basın toplantısı düzenleneceği bildirildi. Bu arada Süreyya Ayhan'ın ceza gelmesi halinde uluslararası mahkemeye gideceği de ifade edildi. 

Psikolojik destek şart 

AYŞE YEŞİN 

Emin Ergen uyardı 
ANKARA Üniversitesi Spor Hekimliği Ana Bilim Dalı öğretim görevlisi Prof. Dr. Emin Ergen, Süreyya Ayhan'ın geçirdiği belirtilen mide kanamasının yüksek stres ve suçluluk kompleksinden kaynaklanabileceğini belirtti. Ergen, "Sporcuda doping kullanmak suçluluk oluşturur. Süreyya'ya derhal psikolojik destek sağlanması gerek. Hazırlıklardaki stres, başka boyuta geçti. Zaten bunalımda olan sporcu bu gelişmelerle tüm değerlerini sıfırlamış olur" dedi. 

"Savunma önemli" 
WADA'NIN Bağımsız Gözlemciler Grubu'nun Türkiye'deki tek üyesi Doç. Rüştü Güner ise IAAF'ın Süreyya Ayhan'dan savunma istemesinin, doping suçu işlediği anlamına gelmediğini söyledi. Güner, "WADA tarafından gönderilen bağımsız denetçiler kontrol sırasında hata yapmış olabilir. Sporcu bunu yakalar ve savunmasında belirtirse o zaman iş değişir. Temkinli olmak lazım. Önemli olan bundan sonra sporcunun psikolojisini yükseltmek" diye konuştu. 


</TEXT>
</DOC>
