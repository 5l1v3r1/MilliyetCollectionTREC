<DOC>
<DOCNO> 276701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/yersen.html </URL>
<DATE> 2004/10/02/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Bu liste çok konuşulur... 
</HEADLINE>
<TEXT>


Hakem camiasıyla farklı bir diyaloğumuz, çoğuyla iyi dostluğumuz var. Bugüne kadar kimseye karşı önyargılı olmadık. Birbirini pek sevmeyen bu toplulukta dedikodulara, bize anlatılanlara değil, gördüklerimize, yaşadıklarımıza itibar ettik. Zaman bizi haklı çıkardı, yanılma payımız çok azdı. 
MHK'nin bu yılki gözdesi Metin Aydoğan'ı fazlaca tanımam. İyi bir insan, iyi bir doktor olup olmadığını tartışamam. Süper Lig hakemliği sırasında hem çıplak gözle, hem televizyondan seyrettiğim maçları oldu. Doğrusu şu anki performansıyla FIFA listesinde yer alacak yeterlilikte olduğunu hiç düşünmüyorum. 
Süper Lig'deki 3. sezonunda MHK tarafından kollandığı apaçık ortada. Gözlemciler Kurulu Genel Sekreteri Bedri Dölkeleş'in de katkılarıyla vizyona sokulmaya çalışılan Aydoğan, birkaç yıl içinde yaşayacağı deneyimlerle iyi bir hakem olma yoluna girer mi bilemem Gerçek, epey bir zamana ihtiyacı olduğu... Ama müthiş bir hızla, baş döndürücü bir irtifa kazandırılmaya çalışılması, yazık ki sadece ona değil, Türk hakemliğine de zarar verecek 
Şimdi, rakamlara bakın. Aydoğan kardeşimiz süper ligdeki ilk sezonunda toplam 4 maç yönetti. Geçen sezon 5 kez görev aldı. İki sezon içindeki genel görüntüsü "vasatın altı". Bu yıl ise sihirli bir değnek dokundu 34 yaşındaki hakeme. Metin Aydoğan şu haftaya dek aralarında Galatasaray ve Beşiktaş maçlarının da bulunduğu 5 karşılaşmaya atandı. FIFA'ya bildirilen listede yer alan iki yeni isimden Cüneyt Çakır söz konusu dönemde 22 arada askerlik yaptığı süre de var , Cem Papila ise 
19 maça çıktı. Üstelik zorluk dereceleri de bir hayli yüksekti. Şimdi varın değerlendirmeyi siz yapın. 
Hakemliğin duayenleri iyi bilir. FIFA kokartı takmaktan çok, onu taşıyabilmek önemlidir. 
Çok değil birkaç yıl geriye gidin. Ne demek istediğimizi anlayacaksınız.. 

Çakır'ı yiyecekler mi 
Federasyonun FIFA'ya bildirdiği 8 kişilik listede yapılan sıralama çok önemli. Kim "alfabetik sıraya göre gönderdik", ya da "bu sezon sayı 8'e çıkacak" diyorsa fazla inandırıcılığı olmadığını söyleyelim. Bizim duyumlarımız, son sıraya yerleştirilen Cüneyt Çakır'ın 7 kişilik listenin dışında bırakılacağı yolunda. Diğer ülkelerde kontenjan indirimine gittiği bir dönemde FIFA, Türkiye'ye ekstra hak vermezse, sekiz kişiden biri kokart şansını yitirecek. 
Selçuk Dereli, Bülent Demirlek, Kuddusi Müftüoğlu, Metin Aydoğan, Cem Papila, İsmet Arzuman, Mustafa Çulcu ve Cüneyt Çakır sıralamasında ibre kimi gösterir dersiniz 
Eğer babasının MHK ile ilişkileri iyi değil diye Cüneyt Çakır ise... Yazıklar olsun size... 

Ne alaturka milletiz 

Ankaraspor yenilgisi sonrası Beşiktaş Teknik Direktörü Del Bosque için yazılan senaryoların tümü kısa bir süre için rafa kalktı. İspanyol adamı darağacına yollayanlar, tazminatını hesaplayanlar, yerine aday arayanlar şimdi suspus. Bodo galibiyeti sonrası ortalık süt liman. 
Futbol Komitesi Başkanı Kıvanç Oktay'ın maç sonrası açıklaması da bir hayli ilginç. Oktay, "Asla hocamızın gitmesi yönünde bir karar almadık. İki yıllık sözleşmesini sonuna kadar kullanmak istiyoruz" diyor. Peki günlerce, saatlerce süren yönetim toplantılarında ne konuşuldu dersiniz Geçen hafta Bosque'yi istifaya davet eden tribünler önceki akşam aynı hocayı bağrına basmak için yarışırken nasıl bir ruh hali yaşıyordu acaba 
Ne alaturka bir milletiz. Sabır sözcüğü lugatımızda yok gibi. Üzüntülerimiz, heyecanlarımız, sevinçlerimiz, tepkilerimiz hep abartılı. 
UEFA Ligi'ne kalındı ya... Tüm dertler sona erdi Beşiktaş cephesinde. 
Peki yarın Trabzon deplasmanında ligdeki kötü gidiş devam ederse Bosque senaryoları inecek mi o raflardan 
Elbette... Hiç kuşkunuz olmasın. Hem de büyük bir iştahla ve "nerede kalmıştık" söylemleriyle. 

Kıldan tüyden şeyler 

Efendim, Galatasaraylı yıldız futbolcunun ayak başparmağı incindi. Fenerbahçeli golcünün kılı döndü. Beşiktaş'ın yabancısı uyum sağlayamadı. Ötekinin MR'ı çekildi, berikinin canı sıkıldı... 
Bu arada, bilmem haberiniz var mı 
Türkiye'nin en genç Olimpiyat Şampiyonu sporcusu Taner Sağır dizinden menisküs ameliyatı oldu. Yok yok merak etmeyin hemen Milli haltercinin durumu gayet iyi. Evinde dinleniyor. Bir haftaya kalmaz yine tonlarca ağırlığın altına girmeye başlar. Aslan gibi çocuk. Öyle kıldan - tüyden şeylere pabuç bırakmaz bizim Taner 

Bugün Demirören, yarın kim 

Beşiktaş Kulübü Başkanı Yıldırım Demirören ve İkinci Başkan Murat Aksu, yönetici arkadaşlarıyla birlikte hafta içinde Futbol Federasyonu Başkanı Levent Bıçakcı'nın kapısını çalıp, hakemleri şikayet etmişler. Bıçakcı'dan "yumruğunu masaya vurup, Siyah - Beyazlı ekibin hakem hatalarıyla puan kaybetmesine engel olmasını istemişler." 
Beşiktaş ligde tarihinin en kötü dönemlerinden birini yaşarken, Sayın Demirören ve Aksu'nun hakemlere "gözdağı"verme operasyonu olarak da değerlendirilmesi gereken bu ziyareti, doğrusu bizi şaşırttı. Şaşırttı çünkü, Beşiktaş adresi karıştırmış, yanlış kapı çalmıştı 
Hem Demirören, hem de Aksu çok iyi anımsarlar. Federasyon Genel Kurulu'nda son dakika operasyonu ile sözde Bıçakcı'nın desteklediği Oğuz Sarvan başkanlığındaki MHK listesini nasıl devre dışı bıraktıklarını. Çoğu kulüp gibi söz geçiremeyeceklerini düşündükleri Sarvan ve arkadaşlarının, bağımsız bir kurul olarak göreve gelmesini, nasıl bir işbirliği yaparak önlediklerini... 
Birkaç ay önce söylemiştik. Bugünlere gelineceğini kestirmek için kahin olmaya gerek yoktu. Şimdi, Beşiktaş kulübü canının yandığını iddia ediyor. Yarın başarısızlığın faturasını hakemlere kesme alışkanlığı içindeki bir başka kulüp aynı yolu zorlayacak. 
Peki ya Levent Bıçakcı'ya ne demeli Demirören'in talepleri karşısında masaya yumruğunu vurmasa bile Sayın Bıçakcı'dan, "MHK özerktir. Ben işlerine karışamam" demesini beklerdik. Oysa Bıçakcı federasyonda gövde gösterisi yapan Beşiktaşlı yöneticiler karşısında suskun kalmayı tercih etti. 
Pardon beyler... Bugün aba altından sopa göstermeye çalıştığınız Merkez Hakem Kurulu, genel kurulda sizlerin oylarıyla, bağımsız bir kimlikle göreve geldi. 
Varsa eğer bir sıkıntınız, muhattabınız Levent Bıçakcı değil, MHK Başkanı Sabri Çelik'dir. Şikayet ve memnuniyetlerinizi bildireceğiniz adres çok açık. 
Tabii eğer, Ulusoy Federasyonu'nun yıkılmasında üstlendiğiniz misyona dayanarak bazı ayrıcalıklara sahip olduğunuzu düşünmüyorsanız.. 



</TEXT>
</DOC>
