<DOC>
<DOCNO> 268510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur01.html </URL>
<DATE> 2004/09/02/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
İzmir'de otomobil denize uçtu 
</HEADLINE>
<TEXT>

     İzmir'in Konak İlçesi'nde denize uçan otomobilin sürücüsü hayatını kaybetti. 
     AA muhabirinin aldığı bilgiye göre, Mustafa Kemal Sahil Bulvarı'nda seyreden Erdoğan Erdem'in kullandığı 45 ER 507 plakalı özel otomobil, Mektupçu Durağı yakınlarında viraja süratli girdi. Sürücünün denetiminden çıkan otomobil, denize uçtu. 
     Kazanın ardından sürücünün çıkarılması için dalgıç arandı. Dalgıcın gecikmesi üzerine, bazı vatandaşlar denize girerek otomobile ve sürücüsüne ulaşmak istediler. Ancak bunda başarılı olamadılar. 
     Olay yerine gelen Deniz Polis Botu ve İtfaiye Müdürlüğü AKS-110 ekibinin çalışmaları sonucu, otomobil denizden çıkarıldı. 
     İzmir Emniyet Müdürü Halil Tataş da olay yerine gelerek çalışmaları izledi ve ilgililerden bilgi aldı. 
     Kazayla ilgili soruşturma sürdürülüyor. 
     
     SÜRÜCÜ UĞUR DERSANELERİNİN GENEL MÜDÜRÜ 

     İzmir Mustafa Kemal Sahil Bulvarı'ndan dün gece denize yuvarlanan otomobilin ölen sürücüsünün, Manisa Uğur Dershaneleri Kurucu Genel Müdürü Erdoğan Erdem 53 , olduğu ortaya çıktı. 
     Manisa Milli Eğitim Müdürü Hasan Özdemir, gazetecilere yaptığı açıklamada, iyi bir eğitimci olduğunu belirttiği Erdem'in kaybından büyük üzüntü duyduklarını söyledi. 
     Manisa Lisesi eski fizik öğretmenlerinden ve eski Eğitim-Sen Manisa Şube Başkanlığı görevi de yapmış olan Erdem'in çalıştığı dershanede üzüntü hakim. 
     
</TEXT>
</DOC>
