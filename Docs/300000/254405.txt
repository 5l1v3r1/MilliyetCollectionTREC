<DOC>
<DOCNO> 254405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo04.html </URL>
<DATE> 2004/07/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gençlerbirliği yeni sezona iddialı hazırlanıyor... 
</HEADLINE>
<TEXT>

     Yeni sezon hazırlıklarının 2. etabını Bolu'da sürdüren Gençlerbirliği, 2004-2005 sezonuna iddialı hazırlanıyor. 
     Kırmızı-siyahlıların takım kaptanı Ümit Bozkurt, hazırlıkların çok iyi sürdüğünü ve lige fırtına gibi gireceklerini belirterek, ''İyi bir kadromuz var. Yeni transferlerle en kısa sürede kaynaşıp ekip ruhunu yakalayacağız ve ortalığı kasıp kavuracağız'' dedi. 
     Yeni sezonda zirve mücadelesi yapacaklarını söyleyen Ümit Bozkurt, ''Kaliteli oyuncuların transferi ile güçlü ve geniş bir kadro oluştu. Gençlerbirliği'nde başarı için her şey hazır. Şu anda çok iyi çalışıyoruz. Kadroda da sorun yaratacak eksiklik yok. En kısa sürede bize gerekli olan ekip ruhunu yakalamamız gerekiyor. Çünkü bizim sistemden çok ekip ruhunu yakalamak önemli'' diye konuştu. 
     Ümit Bozkurt, hedef konusunda sıkıntı yaşamayacaklarını da ifade ederek, şöyle konuştu 
     ''Gençlerbirliği'ne gelen oyuncular hedefin büyük olduğunu biliyor. Geniş bir kadroda formayı kapmak için büyük çaba harcıyorlar. Bu da takımı olumlu etkiliyor. Hazırlık maçlarının başlaması ile iyi bir takım olduğumuzu göstereceğiz.'' Öte yandan, Gençlerbirliği ilk hazırlık maçını Malatyaspor ile Bolu Koru Otel sahasında yarın yapacak. 
     
</TEXT>
</DOC>
