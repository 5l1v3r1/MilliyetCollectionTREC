<DOC>
<DOCNO> 280414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo26.html </URL>
<DATE> 2004/10/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Denizlispor'da bir fire daha Botha da sakatlar listesine eklendi... 
</HEADLINE>
<TEXT>

     Denizlispor'da Konyaspor maçı hazırlıkları devam ederken, sakat futbolcular listesine Botha da eklendi. 
     Teknik direktör Giray Bulak, son antrenmanda Güney Afrikalı Botha'nın dizinden sakatlandığını, bu futbolcunun Konyaspor maçında oynayamayacağını söyledi. 
     Bulak, dizindeki sakatlığın ardından çalışmalara başlayan kaptan Timuçin'in de tam olarak iyileşmediğini, bu futbolcunun da pazar günü oynamasının zor olduğunu belirtti. 
     
     MOTİVASYON BOZULDU 
     Lige verilen aradan sonra futbolcuların yeniden toparlanmasına çalıştığını kaydeden Bulak, ''15 gün aradan sonra yeni bir lig maçına çıkacağız. Epey uzun olan bu aradan sonra toparlanmak zor oluyor. Ama bizim işimiz bu. Futbolcuları yeniden konsantre etmenin çabasındayız'' dedi. 
     Takımın yarın Karahayıt'ta kampa alınacağını da ifade eden Bulak, ''Kendi sahamızda oynuyoruz. Tabii ki hedefimiz galibiyet. Ama son maçını kazanan Konyaspor karşısında işimiz zor olacak. Taraftarımızın da desteğini sağlayıp, iyi bir mücadeleyle sahadan 3 puanla ayrılacağımıza inanıyorum'' diye konuştu. 
     Öte yandan, Denizlispor Yönetim Kurulu, Konyaspor maçının bilet fiyatlarını açıkladı. Buna göre, üst kapalı tribün biletleri 20 milyon, üst kapalı tribün numarasız ve alt kapalı tribün biletleri 10 milyon, açık tribün biletleri 10 milyon ve kale arkası tribün biletleri 3 milyon liradan satılacak. 
     
</TEXT>
</DOC>
