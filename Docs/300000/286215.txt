<DOC>
<DOCNO> 286215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/dunya/dun01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arafat öldü' paniği 
</HEADLINE>
<TEXT>


Paris'te yoğun bakımda tutulan Arafat'ın öldüğü yolundaki haberler, dünyayı karıştırdı. Sonunda ölmediği anlaşılan Arafat için Bush, 'Ruhu şad olsun' dedi 

DIŞ HABERLER SERVİSİ 


Filistin lideri Yaser Arafat'ın 75 ne olduğu henüz tespit edilemeyen bir hastalık yüzünden geçtiğimiz cuma günü kaldırıldığı Fransa'nın başkenti Paris yakınlarındaki Percy Askeri Eğitim Hastanesi'nde öldüğü iddiaları dün ortalığı karıştırdı. Arafat'ın öldüğüne ilişkin peşi sıra gelen açıklamalar, hem Filistin yönetimince hem de Percy Hastanesi tarafından yalanlandı. Filistin ve İsrail'de gergin saatler yaşanmasına neden olan "Arafat'ın ölüm" iddiasını İsrail'de yayın yapan Kanal 2 televizyonu ortaya attı. Televizyonun haberine dayanan Fransız Basın Ajansı AFP TSİ 18.24'te Filistin liderinin öldüğünü ilan etti. Ancak birkaç dakika sonra Filistin Başbakanı Ahmed Kurey, haberi yalanlayarak Arafat'ın ölmediğini fakat durumunun ağır olduğunu duyurdu. 
Kurey'in açıklaması henüz gündemde yankılanmadan, AB zirvesine katılmak için Brüksel'de bulunan Lüksemburg Başbakanı Jean Claude Juncker, gazetecilere, "Arafat'ın 15 dakika önce öldüğünü" söyledi. 

Bazı yetkiler Kurey'e 
Bu arada ABD Başkanı George W. Bush, seçimi kazanmasının ardından ilk basın toplantısını düzenlemekteydi. Bush, toplantıda, Arafat'ın tıbben öldüğü yolundaki haberler hakkında görüşünü soran gazetecilere, "Ruhu şad olsun" dedi. 
Arafat'ın öldüğüne ilişkin haber ve yorumlar, Filistin liderinin tedavi gördüğü Percy Askeri Hastanesi sözcüsünün açıklamasıyla bir süreliğine son buldu. Hastanenin sözcüsü Christian Estripeau düzenlediği kısa basın toplantısında, "Sayın Arafat, ölmedi, şu andaki mevcut durumu yoğun bakım gerektiriyor" dedi. Estripeau, Arafat'ın sağlık durumunun hastaneye yattığı günden daha karmaşık olduğunu belirtti. 
Filistin liderine Paris'te eşlik eden gruba yakın kaynaklar, Arafat'ın 2 günde 3 kez bilincini kaybettiğini ve bilincini son kez yitirmesinin ardından bir daha uyanmadığını öne sürdü. Bu arada Arafat'ın bazı yetkilerinin, Başbakanı Ahmed Kurey'e devredildiği belirtildi. Filistinli bir üst düzey yetkili, Arafat'ın güvenlik ve maliye konularını kapsayan bazı yetkilerinin Kurey'e devredildiğini söyledi. 


</TEXT>
</DOC>
