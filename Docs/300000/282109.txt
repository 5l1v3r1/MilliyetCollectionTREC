<DOC>
<DOCNO> 282109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun16.html </URL>
<DATE> 2004/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İngiltere'den Türkiye'ye pasaport protestosu 
</HEADLINE>
<TEXT>

     The Guardian Gazetesi, İngiltere'nin iki İngiliz vatandaşını havaalanından geri çeviren Türkiye'yi protesto etmeye hazırlandığını duyurdu. 
     Habere göre, Türk yetkililer pasaportlarında doğum yeri Kürdistan’ yazdığı gerekçesiyle iki İngiliz vatandaşını havaalanından geri çevirdi ve yolcuların mağduriyetini gidermedi. 
     Gazete, 24 ağustosta meydana gelen bir olayda da pasaportunda doğum yeri Kürdistan’ yazan bir yolcunun önce gözaltına alındığını, daha sonra da uçağa bindirilerek geri gönderildiğini yazdı. 
     Habere göre olay, yolcunun İngiltere Dışişleri Bakanlığı’na şikayette bulunması üzerine gündeme geldi. Gazeteye bilgi veren Dışişleri Bakanlığı’ndan bir yetkili, olayın Türk Dışişleri Bakanlığı’na bildirileceğini söyledi. 
     
     VALİ YARDIMCISI DOĞRULADI ISRARLA GİRMEK İSTEDİLER 

     İstanbul Vali Yardımcısı ve Atatürk Havalimanı Mülki İdare Amiri Vedat Müftüoğlu ise, ''29.08.2004 tarihinde Londra-İstanbul-Diyarbakır gelişi olan Suzan İbrahim ve Honar İbrahim adlı kişilerin pasaportlarındaki doğum yeri bölümünde 'Kürdistan' yazdığı gerekçesiyle Türkiye'ye alınmayarak geri gönderildiklerini'' doğruladı. 
     Müftüoğlu, ''Dışişleri Bakanlığı'nın talimatı gereğince, Irak asıllı üçüncü ülke vatandaşlarının pasaportlarındaki doğum yeri bölümünde 'Kürdistan' yazılı olması halinde geldikleri ülkeye geri gönderildiklerini'' söyledi. 
     Vedat Müftüoğlu, ''Bu kişilerin 'seyahat belgesi' ile Türkiye içinde dolaşım izni alabildiklerini, ancak Londra'ya geri gönderilen kişilerin ısrarla bu pasaportla İstanbul'a giriş yapmak istediklerini'' kaydetti. 
     
</TEXT>
</DOC>
