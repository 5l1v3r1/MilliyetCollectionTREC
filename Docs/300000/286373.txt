<DOC>
<DOCNO> 286373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko20.html </URL>
<DATE> 2004/11/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pamukbank'ın tüm aktif ve pasifleri Halkbank'a devrediliyor 
</HEADLINE>
<TEXT>

     Pamukbank T.A.Ş.'nin, bilançosundaki tüm aktifleri ve pasifleriyle, bilanço dışı yükümlülüklerinin Türkiye Halk Bankası'na devredilmesine karar verildi. 
     Pamukbank'tan yapılan açıklamada, Pamukbank-Halkbank entegrasyonunun gereklerinden biri olan Pamukbank Olağanüstü Genel Kurulu'nun dün gerçekleştirildiği bildirildi. 
     Açıklamada, ''5230 sayılı Pamukbank'ın Halk Bankası'na Devri ve Bazı Kanunlarda Değişiklik Yapılmasına İlişkin Kanun'' ve ''Bankaların Birleşme ve Devirleri Hakkında Yönetmelik''in ilgili maddeleri uyarınca hazırlanarak imza edilen ve BDDK'nın 26 Ekim 2004 tarih ve 1410 sayılı kararı ile onaylanan devir protokolü ile Pamukbank'ın, bilançosundaki tüm aktifleri ve pasifleriyle, bilanço dışı yükümlülüklerinin Türkiye Halk Bankası A.Ş.'ye devir edilmesine Genel Kurul'da karar verilmiştir'' denildi. 
     Açıklamada, birleşme ile ilgili gerekli hukuki adımlardan birinin daha yerine getirilmiş olduğu vurgulandı. 
     
</TEXT>
</DOC>
