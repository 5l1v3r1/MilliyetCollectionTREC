<DOC>
<DOCNO> 254014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/siyaset/axsiy02.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tehditler yıldıramaz' 
</HEADLINE>
<TEXT>


Haklarında 'ihraç edilecekler' dedikodusu yayılan Doğan, Keskin ve Günay, "Hiçbir tehdit bizi yıldıramaz. Bildiklerini yapsınlar" diyerek tepki gösterdi 


CHP'de olağanüstü kurultayın ardından ihraç sürecinin başlaması muhalifleri kızdırdı. İhraç edilmesi beklenenler arasında olduğu belirtilen eski Genel Sekreter Adnan Keskin, Genel Merkez'in başarısızlığa kılıf bulma gayretine girdiğini söyledi. Eski Gaziantep Büyükşehir Belediye Başkanı Celal Doğan da "Hiçbir tehdit beni yıldıramaz" dedi. 
Keskin, hayali suçlarla itham edildiklerini belirterek şöyle konuştu "Particiliği banka cüzdanlarındaki sıfırları şişirmek için yapanları bir kenara bırakıp eksiklikleri söyleyen bizler hakkında soruşturma başlatılması korkunun sonucu. Hukuki bağlantımızı kesebilirler ama partiyle gönül, sevgi ve inanç bağımızı kimse ortadan kaldıramaz." 
Keskin, muhalif milletvekillerinin, parlamento dışı muhalefetle yollarını ayırmayı tartışması konusunda da, "Milletvekilleri önce kendilerine yapılan ağır suçlamanın hesabını sorsunlar" dedi. 

Bildiklerini yapsınlar 
30 yıldır siyasetin içinde olduğunu söyleyen Doğan da, "Hiçbir zaman doğruyu yapmaktan geri kalmadım. CHP'nin umut olması konusundaki demokratik haklarımı kullandım, yarın da kullanırım. Hiçbir tehdit beni alıkoyamaz. Demokrasiye inancı olmayan partilerde demokratik hakkı kullanmak suçsa, bildiklerini yapsınlar" diye konuştu. 
Eski Genel Sekreter Ertuğrul Günay da, "Bildiklerini yapsınlar. Partide hukuku, CHP'liliğin ahlakını, CHP'nin halk partisi olmasını savunuyoruz. Allah'tan başka kimseden korkmayız" dedi. 
Kulislerde, tüzük kurultayı için verdikleri imzaları çektikleri iddia edilen "iktidara yürüyüş hareketi"nin önde gelen isimleri Kırklareli Milletvekili Siyam Kesimoğlu, Ankara Milletvekili Mehmet Tomanbay ve İstanbul Milletvekili Hasan Aydın da Genel Merkez'e tepki gösterdi. Milletvekilleri, imzalarını geri çekmelerinin söz konusu olmadığını belirtti. 


</TEXT>
</DOC>
