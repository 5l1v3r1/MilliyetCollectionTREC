<DOC>
<DOCNO> 255223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonyas17.html </URL>
<DATE> 2004/07/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hülya Avşar, hakaret davasını kaybetti... 
</HEADLINE>
<TEXT>

     Sanatçı Hülya Avşar, televizyon programcısı Yasemin Bozkurt'un kendisine hakaret ettiği gerekçesiyle hakkında açtığı davada 427 milyon lira para cezasına çarptırıldı. 
     Sarıyer Sulh Ceza Mahkemesi'ndeki duruşmaya, şahsi ceza davasını açan Bozkurt'un ve davalı Avşar'ın avukatları katıldı. 
     Duruşmada söz alan davacı avukatı Deniz Kayalak, Hülya Avşar'ın cezalandırılmasını talep ettiklerini söyledi. 
     Avşar'ın avukatı ise beraat talebinde bulundu. 
     Kararını açıklayan hakim, Hülya Avşar'ı önce TCK'nın 482 2. maddesi uyarınca 15 gün hapis ve 346 milyon 783 bin lira ağır para cezasına çarptırdı. 
     Hapis cezasını 12 güne, para cezasını da 288 milyon 985 bin liraya indiren mahkeme, daha sonra hapis cezasını da paraya çevirerek, sonuç olarak Avşar'ı 427 milyon 669 bin lira ağır para cezasına çarptırdı. 
     Yasemin Bozkurt'un avukatlarınca hazırlanan dava dilekçesinde, ''Hülya Avşar'ın Bozkurt'un telefonunu arayarak, telesekretere hakaret ve sövme içeren mesaj bıraktığı'' öne sürülüyordu. 
     Bozkurt ile Avşar arasında Sarıyer 1. Asliye Hukuk Mahkemesi'nde açılan tazminat davası ise sürüyor. 
     
</TEXT>
</DOC>
