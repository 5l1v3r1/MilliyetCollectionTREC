<DOC>
<DOCNO> 260963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/ekonomi/aeko.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Kaynağı bilmiyoruz BDDK Biz de bilmiyoruz 
</HEADLINE>
<TEXT>


Çukurova Grubu ile 5.1 milyar dolarlık erken ödeme anlaşması imzalayan TMSF ve BDDK, kaynağın kimliği hakkında sorumluluğun diğerinde olduğunu iddia ediyor 

Kadife Şahin 

Tasarruf Mevduatı Sigorta Fonu'na TMSF devrolan Pamukbank'ın eski sahibi Çukurova Grubu'nun borcunu erken ödeme planının ana unsuru olan kaynak konusunda ne TMSF ne de Bankacılık Düzenleme ve Denetleme Kurumu BDDK sorumluluk almak istemiyor. 
Bankacılık sektörünün iki bağımsız kurumu, iki gün arayla imzaladıkları 5.1 milyar dolarlık erken ödeme anlaşmasında parayı sağlayacak olan kaynak konusunda birbirini sorumlu görüyor. 
TMSF Başkanı Ahmet Ertürk, "Biz kendimizi hiçbir zaman kaynak ile muhatap saymadık" derken, BDDK Başkanı Tevfik Bilgin, "Bizi ilgilendiren konu Yapı Kredi'nin sahipliğidir" diyor. 
Pamukbank'tan kaynaklanan TMSF'ye olan 15 yıl vadeli 3.2 milyar dolarlık borcu 13 ay vade ve 2.1 milyar dolara düşürülen Çukurova Grubu patronu Mehmet Emin Karamehmet ile anlaşma protokolünü önceki gün imzalayan TMSF Başkanı Ertürk, paranın kaynağı hakkında bilgisi olup olmadığı konusunda şöyle konuştu 
"Biz TMSF olarak bu konuda kendimizi hiçbir zaman muhatap kabul etmedik, muhatap olarak görmedik. 
Bizi paranın kaynağı değil, yapacağımız tahsilat ilgilendirir. Biz tahsilata bakıyoruz. Bu anlaşmada da kendimizi paranın kaynağı konusunda irtibatlandırmadık. Bu konunun muhatabı BDDK'dır, BDDK ile konuşun. 
Bize erken ödeme için bir sürü insan geliyor. Bunlarla görüşürken de tahsilata bakıyoruz." 

Bilgin 'Sahipliğe bakarız' 
Çukurova Grubu ile TMSF ve Yapı Kredi Bankası ile Çukurova Grubu arasında imzalanan protokol anlaşmalarından sonra dün İstanbul'da Grup ile anlaşma imzalayan BDDK Başkanı Tevfik Bilgin de kaynak konusunda bilgisinin olmadığını söyledi. 
Finansmanı sağlayacak kaynak konusunda bilgilerinin olmadığını bir süre önce Milliyet'e verdiği demeçte de belirten Bilgin, bu konuda yeni bir gelişmenin olmadığını belirtti. 
Erken ödeme anlaşmasında nakit ödemeye aracı olacak aracının kimliği konusunun TMSF'nin yetki ve sorumluluğunda olduğunu belirten Bilgin, şöyle konuştu 
"Biz herkes protokol anlaşmasını imzaladıktan sonra en son imzaladık. Erken ödeme anlaşmasında bizi ilgilendiren temel konu Yapı Kredi Bankası'nın sahipliği konusudur." 

4.1 milyar dolar dışarıdan gelecek EKONOMİ SERVİSİ 
Önceki gün Tasarruf Mevduatı Sigorta Fonu TMSF ile 3.2 milyar dolarlık Pamukbank borcunu 2.1 milyar dolara indiren ek ödeme protokolü imzalayan, Yapı Kredi ile de 2 milyar dolarlık ödeme ve 1 milyar dolarlık iştirak alımı mutabakatına varan Çukurova Grubu'nun Eylül 2006'ya kadar yapacağı toplam nakit ödeme 5.1 milyar dolar olacak. 
TMSF'den yapılan açıklamada ödemelerin 4.1 milyar dolarının dış kaynakla sağlanacağı açıklandı. Grup kendi kaynaklarıyla da 900 milyon dolarlık ödeme yapacak. Bu ödemenin 145 milyon doları TMSF'ye, 755 milyon doları Yapı ve Kredi'ye yapılacak. 
4.1 milyar doların, daha önce Bankacılık Düzenleme ve Denetleme Kurumu BDDK Başkanı Tevfik Bilgin'in 'off - shore bir köprü şirket' olarak tanımladığı Northway'den geleceği tahmin ediliyor. Ancak taraflar dün de bu kaynağın kökenine ilişkin bir açıklama yapmadı. 
Çukurova TMSF'ye bu yıl 60 milyon dolar, 2005'te 1.4 milyar dolar, 2006'da 490 milyon dolar ödeyecek. 31 Ocak 2003 sözleşmesi ve yeni sözleşme kapsamında itfa planlarını birbirine eşitleyen iskonto oranı yüzde 10.2 olarak tespit edildi. Bir Çukurova yetkilisi, Yapı Kredi'ye bu yıl dört taksitte 460 milyon dolar ödeme planlanlandığını söyledi ve "Erkene alınması durumunda 575 milyon dolar bile olabilir" dedi. Gün içerisinde Çukorova hisseleri borsada önemli ölçüde prim yaptı. 


</TEXT>
</DOC>
