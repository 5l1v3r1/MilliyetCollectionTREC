<DOC>
<DOCNO> 257163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur10.html </URL>
<DATE> 2004/07/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İşte ÖSS'yi kazananlar... 
</HEADLINE>
<TEXT>

     

ÖSS SONUÇLARINA ULAŞMAK İÇİN T.C. KİMLİK NUMARANIZI YAZIN... T.C. Kimlik Numarası 

Öğrenci Seçme Sınavı ÖSS sonuçları açıklandı. 
     ÖSYM Başkanı Prof. Dr. Savaş Küçükyavuz, ÖSS sonuçlarını, ÖSYM'de düzenlediği basın toplantısıyla açıkladı. 
     ÖSS sayısal puan türünde İstanbul Atatürk Fen Lisesi'nden Serhat Karahan, sözel puan türünde Ankara Yıldırım Beyazıt Anadolu Lisesi'nden Eren Eraslan, eşit ağırlıklı puan türünde Adana Fen Lisesi'nden Fatma Başak Aydemir birinci oldular. Yabancı dil puan türünde ise İstanbul Özel Saint Joseph Fransız Lisesi'nden Sibel Aydın, Galatasaray Lisesi'nden Dilek Gergin, Manisa Fatih Anadolu Lisesi'nden Eray Karakuzu, Antalya Adem Tolunay Anadolu Lisesi'nden Sevim Hande Uğur birinciliği paylaştılar. 
     
     İŞTE KAZANANLARIN LİSTESİ 

     2004 Öğrenci Seçme Sınavı'nda ÖSS dereceye girenler, puan türlerine göre belirlendi. 
     Sayısal puan türünde ikinciliği 2 kişi, üçüncülüğü 4 kişi eşit ağırlıklı puan türünde ikinciliği 3 kişi, yabancı dil puanı türünde de birinciliği 4 kişi paylaştı. 
     ÖSYM'den verilen bilgiye göre, puan türleri bazında dereceye giren adaylar ve ham puanları şöyle 
     

SAYISAL 1'inci Serhat Karahan 300.000 puan 2'inci Binnur Balkan 299.767 puan 2'inci Çağrı Sarıgöz 299.767 puan 3'üncü Akansel Coşkun 299.711 puan 3'üncü Onur Ergün 299.711 puan 3'üncü Erdal Sağ 299.711 puan 3'üncü Deniz Ural 299.711 puan      

ÖSS SÖZEL 1'inci Eren Eraslan 300.000 puan 2'inci Fatma Başak Aydemir 298.751 puan 3'üncü Serhat Karahan 298.262 puan      

ÖSS EŞİT AĞIRLIK 1'inci Fatma Başak Aydemir 300.000 puan 2'inci Yusuf Bulut 299.272 puan 2'inci Veli Tayfun Kılıç 299.272 puan 2'inci Betül Küçükakarsu 299.272 puan 3'üncü Serhat Karahan 299.200 puan      

ÖSS YABANCI DİL 1'inci Sibel Aydın 300.000 puan 1'inci Dilek Gergin 300.000 puan 1'inci Eray Karakuzu 300.000 puan 1'inci Sevim Hande Uğur 300.000 puan 2'inci Burak Yurtsever 299.411 puan 3'üncü Selma Savlak 299.168 puan      
     "PLANLI ÇALIŞTIM" 

     Öğrenci Seçme Sınavı ÖSS ''Eşit Ağırlıklı Puan'' türünde Türkiye birincisi olan Fatma Başak Aydemir, ''Planlı çalıştım. Bence en önemli olan buydu'' dedi. 
     Aydemir, Final Dersanesi Yönetim Merkezi'nin bulunduğu Maslak Ata Center'da, dereceye giren arkadaşlarıyla birlikte sınav sonuçlarını televizyondan izledi. 
     ''Eşit Ağırlıklı Puan'' türünde birinci, ''Sözel Puan'' türünde de ikinci olan Aydemir, AA muhabirinin sorularını yanıtladı. 
     ''Çok mutlu ve heyecanlı olduğunu'' dile getiren Aydemir, ''Sınava nasıl hazırlandığına'' ilişkin soruya, ''Planlı çalıştım. Bence en önemli olan buydu. Sistemli ve yoğun bir çalışma, başarımın en önemli etkenlerinden biriydi'' yanıtını verdi. 
     Adana Fen Lisesi mezunu olduğunu ve bu yıl ilk defa düzenli olarak dershaneye gittiğini ifade eden Aydemir, üniversite tercihinin sorulması üzerine, ''Bölüm olarak bilgisayar mühendisliğini istiyorum. Ama üniversite konusunda karar veremedim. Boğaziçi Üniversitesi yakın gibi'' dedi. 
     Sınava girmeden önce birincilik gibi bir düşüncesi olmadığını anlatan Aydemir, sınavda sakin olmasının başarısında etkisi bulunduğunu dile getirerek, ''Sınav sonuçlarını beklerken daha fazla heyecanlandığını'' belirtti. 
     ''Sayısal Puan'' türünde Türkiye ikinciliğini paylaşan Trabzon Yomra Fen Lisesi'nden Çağrı Sarıöz ile İzmir Fen Lisesi'nden Binnur Balkan da sonuçların açıklanmasını Aydemir ile birlikte televizyondan izledi. 
     
     ŞAMPİYONUN BABASI "SÜRPRİZ OLMADI" 

     Öğrenci Seçme Sınavı'nda eşit ağırlıklı puan türünde birinci olan Adana Fen Lisesi'nden Fatma Başak Aydemir'ın babası Mehmet Gıyasi Aydemir, sonucun sürpriz olmadığını söyledi. 
     İzmir'de özel bir firmada ziraat mühendisi olan Aydemir, AA muhabirine yaptığı açıklamada, kızının Adana Fen Lisesi'ne il birincisi olarak girdiğini, yatılı okuduğunu ve bu başarıyı tüm eğitim hayatı boyunca sürdürdüğünü kaydetti. 
     Eşi Nuray'ın Adana'daki İsmet İnönü Endüstri Meslek Lisesi'nde fizik öğretmeni olduğunu ve kızının eğitimi ile yakından ilgilendiklerini ifade eden Aydemir, ''Tarifi çok zor bir mutluluk yaşıyorum. İlk 10'a gireceğini biliyorduk. Birinci olması, mutluluğumuzu iki kat artırdı. En iyi tercihi yaparak eğitim hayatını en iyi şekilde sürdüreceğine inanıyoruz'' şeklinde konuştu. 
     Mehmet Gıyasi Aydemir, çalışma koşulları nedeniyle ailesinden ayrı kentte yaşamak durumunda kaldığını, kızının da sınavla ilgili olarak kurs aldığı dershane tarafından İstanbul'a götürüldüğünü sözlerine ekledi. 
     
     "EN BÜYÜK PAY ANNEMİN" 

     Öğrenci Seçme Sınavınsa Yabancı Dil'de üçüncü olan Aydın Süleyman Demirel Anadolu Lisesi'nden Selma Savlak,''Düzenli ve disiplinli çalışmanın karşılığını aldım''dedi. 
     Babası Kuşadası Aydın-Tur Sitesi'nde bekçilik yapan Selme Savlak, AA muhabirine yaptığı açıklamada, Yabancı Dil'de aldığı 299.168 puanın kendisi için sürpriz olmadığını belirterek, şunları söyledi 
     ''Düzenli ve disiplinli çalışmanın karşılığını aldım. Babam bekçilik yapıyor. Sonucu öğretmenimizden alınca çok sevindik. Başarımın en büyük paylarından birisi öğretmenlerim ve annem. Hangi üniversite olursa olsun benim için farketmiyor. Ancak tercümanlık bölümü olan bir yeri seçeceğim'' Selma Savlak'ın babası Orhan Savlak ise, kızının çok çalıştığını kendisiyle gurur duyduğunu söyledi. 
     
     BAŞARI ŞAŞIRTMADI 

     Öğrenci Seçme Sınavı ÖSS sayısal puan türünde Türkiye ikincisi, Trabzon Yomra Fen Lisesi'nden Çağrı Sarıgöz oldu. 
     Yomra Fen Lisesi Müdür Yardımcısı Hasan Beşer, AA muhabirine yaptığı açıklamada, ailesi Osmaniye'de yaşayan Çağrı Sarıgöz'ün, Yomra Fen Lisesi'nde yatılı olarak öğrenim gördüğünü belirtti. 
     Sarıgöz'ün oldukça başarılı bir öğrenci olduğunu, ifade eden Beşer, ''Çağrı'nın mezuniyet ortalaması 5.0'a yakındı. ÖSS'de sayısal puan türünde 299.767 puan alarak Türkiye ikincisi oldu. Kendisinden böyle bir başarı bekliyorduk. ÖSS'de sayısal sorularının tamamını yapmıştı, sözelde ise 1 eksiği vardı. Bu nedenle böyle bir derece alacağını biliyorduk'' dedi. 
     
     "ZORLA ÇALIŞMASINLAR" 

     Öğrenci Seçme Sınavı ÖSS sayısal puan üçüncüsü Akansel Coşgun, istekle çalıştığını ve başarılı olduğunu belirterek, ''İnsanlar zorla çalışmasınlar'' dedi. Çankaya Milli Piyango Lisesi öğrencisi olan Coşgun, başarısını Yıldız'daki evlerinde ailesi ve komşularıyla kutladı. Ne hissettiğinin sorulması üzerine karmaşık duygular içinde olduğunu söyleyen Coşgun, sınavı kazanamayan arkadaşlarının gelecek yıl azimle çalışmaları durumunda başarılı olacaklarına inandığını kaydetti. Nasıl çalıştığının sorulması üzerine Coşgun, ders çalışmaya lise son sınıfta yoğunlaştığını, isteğiyle çalıştığını ve başarılı olduğunu söyledi. Coşgun, ''İnsanlar zorla çalışmasınlar. İstekleri dışında zorla çalıştıklarında başarısız sonuçlar ortaya çıkıyor'' dedi. Bilkent ya da ODTÜ'nün elektrik veya elektronik bölümlerini tercih etmeyi düşündüğünü kaydeden Coşgun, böyle bir başarıyı bekleyip beklemediğinin sorulması üzerine de ''İlk yüze girerdim diye düşünüyordum ama bu kadarını da beklemiyordum'' açıklamasında bulundu. 
     Akansel Coşgun'un gittiği Zafer Dershanesi'nde matematik bölümü başkanı olan babası Hüseyin Coşgun da duygularını anlatırken, ''Sonucu öğrenince çok mutlu oldum, mutluluktan ağlayacağım'' ifadesini kullandı. 
     Oğlunun zekasına güvendiğini, ilk 50'ye gireceğini düşündüğünü ancak böyle bir başarıyı beklemediğini ifade eden baba Coşgun, öğrencilerin başarısı için okul ve dershanelerin işbirliğinin gerekli olduğunu, öğrencilerin dikkatli ve düzenli bir şekilde çalışmaları gerektiğini kaydetti. Akansel Coşgun'un ablası Burçin ve annesi Zeynep Coşgun da ''Başarılı olacağını biliyorduk ama bu kadarını beklemiyorduk'' dediler. 
     Akansel Coşgun, daha sonra dershaneye giderek başarısını öğretmenleriyle kutladı. 
     
     AİLESİ ZORLAMADI 

     Öğrenci Seçme Sınavı ÖSS ''Eşit Ağırlıklı Puan'' türünde Türkiye ikincisi Betül Küçükakarsu, ''Düzenli biçimde kendime zaman sınırı koymadan çalışarak başarıya ulaştım'' dedi. 
     Karabük'ün Safranbolu İlçesi'ndeki Safranbolu Anadolu Lisesi Öğrencisi Küçükakarsu, AA muhabirine, düzenli olarak hazırlandığı ÖSS'de Fizik Öğretmeni olan babası Namık ile ev hanımı annesi Ayla Küçükakarsu'nun kendisine destek vererek zorlamadıklarını, öğrencilik hayatı süresince de hedeflerini her zaman yüksek tuttuğunu söyledi. 
     Sayısal Puan türünde de Türkiye 19'uncusu olduğunu ve tercihini bu doğrultuda yapmayı düşündüğünü anlatan Küçükakarsu, şöyle dedi 
     ''Ailem her zaman bana yol gösterici oldu. Sınava hazırlık sürecim son yıla sıkışmamıştı, birçok konudaki eksiklerimi de tamamlamıştım. Düzenli biçimde kendime zaman sınırı koymadan çalışarak başarıya ulaştım. Eşit ağırlıklı puan türünde 299.272 puanla Türkiye ikincisi oldum, ancak üniversite tercihimi sayısal puan türünde yapmayı düşünüyorum. Hayalimde Bilkent, Ortadoğu Teknik Üniversitesi ya da Boğaziçi Üniversitesi'nde Elektrik ve Elektronik Mühendisliği eğitimi almak var. Ama henüz karar vermedim. Şu anda şaşkınlığımı üzerimden atmış değilim.'' Anne Ayla da kızıyla gurur duyduklarını, dershaneye de giden çocuklarının düzenli biçimde çalışarak başarıya ulaşmasının sevincini yaşadıklarını söyledi. 
     
</TEXT>
</DOC>
