<DOC>
<DOCNO> 299778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun09.html </URL>
<DATE> 2004/12/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Sigortasız milletvekilinin eşine tazminat 
</HEADLINE>
<TEXT>

     Eda BERKBAYRAK DHA 

MİLLETVEKİLLERİNİN iki yıl önce sigorta hakkına kavuştuğu Litvanya'da, yaşamını yitiren bir milletvekilinin sigortasız olduğunun ortaya çıkması üzerine parlamento 126 bin euro'luk tazminat cezasına çarptırıldı. 
     Litvanya'da milletvekillerinin sigortalanması yaklaşık 3 yıl önce gündeme geldi. Kanun çıkartıldıktan bir kaç ay sonra Ekim 2002'de Sosyal Demokrat Parti'nin Kaunas Milletvekili Rimantas Ruzas trafik kazasında hayatını kaybetti. İki çocuğuyla birlikte dul kalan Rimantas Ruzas'ın eşi Marija Ruziene kendisine maaş bağlanması için sigortaya başvurdu. Ancak kanun çıkmış olmasına karşın Rimantas Ruzas'ın henüz sigortalanmadığı ortaya çıktı. 
     
     HEM EŞE HEM DE ANNE-BABAYA TAZMİNAT 
     Bunun üzerine Marija Ruziene, Kaunas Bölge Mahkemesi'ne başvurarak Litvanya Parlamentosu aleyhine çocukları ve kendisi için toplam 1 milyon litas 345 bin euro manevi tazminat talebiyle dava açtı. İki yıl süren ve geçtiğimiz gün sonuçlanan davada mahkeme heyeti Litvanya Parlamento bütçesinden Marija Ruziene'ye 80 bin litas yaklaşık 23 bin 200 euro ve çocukları Teodora ve Modesta'ya 150'şer bin litas yaklaşık 43 bin 600 euro ödenmesini karara bağlarken, ölen milletvekilinin anne ve babasına da 25'er bin litas yaklaşık 7 bin 300 euro verilmesi kararı aldı. 
     Ayrıca mahkeme cocuklara 18 yaşına kadar her ay 302'şer litas 87.5 euro maaş bağlanmasını kararlaştırırken, geçmişe yönelik olarak mahkemenin devam ettiği süreyi kapsayan maaş toplu şekilde 3 bin litas bin euro olarak ödenmesine karar verdi. Böylece Litvanya Parlamentosu toplu olarak 433 bin litas 126 bin euro tazminat ödemeye mahkum edilmiş oldu. 
     
</TEXT>
</DOC>
