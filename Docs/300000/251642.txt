<DOC>
<DOCNO> 251642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko09.html </URL>
<DATE> 2004/06/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dış ticarette olumlu seyir devam ediyor... 
</HEADLINE>
<TEXT>

     Doğu Karadeniz İhracatçılar Birliği DKİB Yönetim Kurulu Başkanı Ahmet Hamdi Gürdoğan, Dış Ticaret Müsteşarlığı DTM önderliğinde yürütülen projelerin, dış ticaretin gelişmesinde önemli katkılar sağladığını söyledi. 
     Gürdoğan, AA muhabirine yaptığı açıklamada, dış ticarette özellikle geçen yıl yakalanan olumlu seyrin devam ettiğini kaydetti. 
     Cumhuriyetin kurulduğu yıllardan bugüne kadar dış ticaretin geçirdiği önemli evreler sonucunda bugün oldukça büyük rakamlara ulaşıldığını anlatan Gürdoğan, o yıllarda 51 milyon dolar olan ihracatın bugün 55 milyar dolar, toplam ticaret hacminin ise 120 milyar dolar seviyesine yaklaştığını belirtti. 
     DTM'nin, Türkiye'nin ekonomik ve ticari kalkınmasında çok önemli itici güç olarak kabul ettiği ve ihracatı artırmak için birtakım dış ticaret araçlarını uygulamaya koyduğunu ifade eden Gürdoğan, ''Devlet Bakanımız Kürşad Tüzmen'in uhdesinde ve DTM önderliğinde yürütülen projeler, ticaretin gelişmesinde önemli katkılar sağlıyor. 2000 yılından itibaren yürütülen Komşu ve Çevre ülkeler ile Ticareti Geliştirme Stratejisi uygulamaları bizi önemli rakamlara ulaştırmıştır'' dedi. 
     Gürdoğan, ticaretin geliştirilmesi için başlatılan diğer projenin Sınır Ticaret Merkezleri uygulaması olduğunu, bu konuda komşu ülkeler ile yapılan görüşmelerde önemli mesafeler alındığını kaydetti. 
     Serbest bölgelerin önemine değinen ve gelişmekte olan ülkelerin endüstriyel kalkınması ile ihracatın artırılmasında serbest bölgelerin önemli katkısı olduğunu vurgulayan Gürdoğan, şöyle devam etti 
     ''Ülkemizde hem üretim hem de ticarete yönelik karma özellik gösteren serbest bölgeler, bugün ticaretin yaratılması ve kolaylaştırılması yanında bilgi ve teknoloji üreten merkezler haline gelmeye başlamıştır. Tüm dünyada olduğu gibi Türkiye'de de serbest bölgeler teknoloji ve gelişmiş altyapının temellerini oluşturduğu lojistik ticaret merkezleri olarak dış ticaretin vazgeçilmez unsurları olmuşlardır. Yasal düzenlemeler ve önemli yatırımlarla uluslararası standartlara uygun hale getirilen serbest bölgeler, yarattıkları ticari ve ekonomik dinamizmle ekonomiye canlılık getirmektedirler.'' Gürdoğan, Türkiye'nin dış ticarette 2003 'de yaşadığı gelişme ve değişimi bütün illere yaymak amacıyla ''81 ilde sınırların ötesinde'' adı altında bir proje başlatıldığını anımsatarak, ''İllerin sahip olduğu ihracat potansiyelini harekete geçirerek, her ilin ihracatını 1 milyar dolara çıkarılmasının planlandığı söz konusu projenin başarıya ulaşacağını tahmin ediyorum. Bu yıl içinde ihracatta yakalanan artış trendi son derece umut verici olduğu gibi söz konusu projenin başarıya ulaşacağının da en önemli göstergesidir'' diye konuştu. 
     
</TEXT>
</DOC>
