<DOC>
<DOCNO> 292379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy02.html </URL>
<DATE> 2004/11/26/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Bütçe görüşmeleri... Milli Eğitim ve YÖK bütçesi kabul edildi... 
</HEADLINE>
<TEXT>

     Milli Eğitim Bakanlığı, YÖK ve üniversitelerin bütçesi, TBMM Plan ve Bütçe Komisyonu'nda kabul edildi. 
     Plan ve Bütçe Komisyonu'nda yaklaşık 10 saat süren süren görüşmeler sonrasında, Milli Eğitim Bakanlığı bütçesi, 14 katrilyon 882 trilyon 259 milyar 500 milyon lira olarak benimsendi. 
     YÖK ve üniversitelerin bütçesi ise 2005 yılı için 5 katrilyon 218 trilyon 465 milyar olarak öngörüldü. 
     TBMM Plan ve Bütçe Komisyonu'nda yarın da Çalışma Sosyal Güvenlik Bakanlığı bütçesi görüşülecek. 
     
     ''PARTİ TEŞKİLATLARI BENİ İDARE EDEMEZ'' 

     Milli Eğitim Bakanı Hüseyin Çelik, ''Ekonomik durum iyileştiğinde öğretmenlere daha fazla para verilmesi boynumuzun borcu'' dedi. 
     Bakan Çelik, TBMM Plan ve Bütçe Komisyonu'nda ele alınan bakanlığı bütçesiyle ilgili olarak milletvekillerince yönelttilen soruları yanıtladı. 
     Muhalefet milletvekillerinin öğretmenlerin ''sefalet ücreti'' aldığı eleştirilerini yanıtlayan Çelik, ''Milli Eğitim Bakanı olarak öğretmenlere daha şirin görünmek, daha popüler olabilmek için popülist bir tutum içinde hiç olmadığını, bundan sonra da olmayacağını'' söyledi. Kabinenin bir üyesi olarak Hükümetin sorumluluğunu paylaşması gerektiğini ifade eden Çelik, ''Bunu paylaşmazsam kabine üyesi olmamam lazım, ahlaki olan bu'' dedi. 
     Gelişmiş ülkelerle kıyaslandığında öğretmenlerin maaşlarının düşük olduğunu ancak, Türkiye'deki diğer kamu personeli ile kıyaslandığında ise çok düşük olmadığının görüleceğini bildiren Çelik, ''Daha çok para verebilmek için ekonomik pastayı büyütmeniz gerek. Para basıp veremeyiz, para basıldığı için bugün bu durumdayız. Ekonomik durum iyileştiğinde öğretmenlere daha fazla para verilmesi boynumuzun borcu'' diye konuştu. 
     
     ÖĞRENCİ AFFI 

     Milletvekillerinin öğrenci affı çıkıp çıkmayacağına yönelik soruları üzerine Çelik, öğrencilerin okulla ilişkilerinin kesilme nedenlerine ilişkin olarak YÖK'e bir yazı yazıldığını, bu yazıya bugün yanıt gönderildiğini bildirdi. ''Af bir gerekçeye dayalı olmalı'' diyen Çelik,''İlişkilerinin kesilme nedeni ekonomik mi, ideolojik mi, devletin uygulamalarından mağduriyet var mı Bunları değerlendiriyoruz'' dedi. 
     Milli Eğitim Bakanı Çelik, bir başka soru üzerine, 15 yeni üniversite kurulmasının planlandığını, yeni üniversite kurulacak iller arasında Ordu'nun da yer aldığını bildirdi. 
     
     ''DİYANET İŞLERİ'NDEN 678 KİŞİ'' 

     ''Sürgün'' iddialarının doğru olmadığını bildiren Bakan Çelik, sadece bazı müfettiş raporlarının gereğinin yerine getirildiğini söyledi. Bakan'a görevlendirmelerde geniş yetkiler tanıyan ''76'ncı maddeyi hiç kullanmadığını'' da belirten Çelik, sadece çok gerekli durumlarla ilgili olarak geçici görevlendirmeler yapıldığını anlattı. Çelik, öğretmenlerin yer değişikliklerinin normal karşılanması gerektiğini, ''Bir yere atanan kıyamete kadar orada kalır'' döneminin kapandığını ifade etti. 
     Bakanlığı süresince 38 bini ilk atama olmak üzere 43 bin atama yapıldığını bildiren Çelik, CHP'lilerin sorusu üzerine Diyanet İşleri Başkanlığı'ndan 678 kişinin de Din Kültürü ve Ahlak Bilgisi öğretmeni olarak atamasının yapıldığını söyledi. 
     
     YABANCI DİLDE EĞİTİM 

     Özel dershanelerin bir sonuç olduğunu kaydeden Çelik, ''Keşke hiç olmasaydı'' dedi. Özel eğitim kurumlarının desteklenmesi gerektiğini düşündüğünü bildiren Bakan Çelik, yüzde 1.5 olan oranın yüzde 20'ye çıkartılması gerektiğini ifade etti, ancak eğitimin özelleştirilmesi gibi bir yaklaşımları olmadığını kaydetti. 
     Çelik, yabancı dilde eğitimi yaygınlaştırmanın doğru olmadığına inandığını, ancak yabancı dil eğitimine önem verdiklerini söyledi. 
     
     PARTİ TEŞKİLATLARININ İSTEKLERİ 

     CHP milletvekillerinin ''AK Parti teşkilatlarından gelen isteklerin karşılandığı'' yönündeki sözlerine de Çelik, ''Parti teşkilatları beni idare edemez'' karşılığını verdi. 
     CHP İstanbul Milletvekili Kemal Kılıçdaroğlu'nun sorusu üzerine partisinin Kozan İlçe Başkanlığı'nın, ''Sürgün edilmesini istediği öğretmenlerle ilgili bir liste göndermediğini'' bildiren Çelik, ''Gelseydi yırtar atardım'' dedi. 
     Hüseyin Çelik, oğlunun öğrenim gördüğü Süleyman Uyar İlköğretim Okulu Müdürü Ümit Karabulut'un Gölbaşı İlçe Milli Eğitim Müdür Muavinliğine atandığı iddialarının sorulması üzerine, bunun Ankara Valiliği'nin teklifi üzerine yapıldığını bildirdi. Okuldan bir hizmetlinin de aynı yere sekreter olarak atanması ile ilgili olarak ise Çelik, bunun da aynı şekilde olduğunu anlattı. 
     
     ''BEN OLSAM AYRILIRDIM'' 

     YÖK Başkanvekili Aybar Ertepınar ise eski İstanbul Üniversitesi Rektörü Prof Dr Kemal Alemdaroğlu'nun üniversite vakfındaki görevinden ayrılmaması ile ilgili bir soruyu yanıtladı. Bununla ilgili yasal bir sıkıntı olmadığını bildiren Ertepınar, ''Ancak eğer ben olsaydım üniversite yararına çalışan bir vakıftaki her türlü şeyden rektörlüğüm sona erdiğinde ayrılırdım'' karşılığını verdi. Milletvekillerinin ''Ahlaki buluyor musunuz '' şeklindeki ısrarlı soruları üzerine Ertepınar, ''İzin verirseniz ben ayrılırdım, diyeyim. Tabii ki rahatsız edici'' demekle yetindi. 
     
     ''BAKAN GÖREVDEN AYRILMALI'' 

     CHP Denizli Milletvekili Mustafa Gazalcı, komisyonda yaptığı konuşmada Kamu İhale Kurulu'nun okul ihaleleri ile ilgili raporunu hatırlatarak, ''Rapor Usulsüzlük var, mevzuata aykırılık var diyor. Çelik, yargı işlemi bitene kadar bakanlıktan ayrılmalı'' dedi. 
     AK Parti Batman Milletvekili Ahmet İnal da öğrenci affı çıkartılmasını istediği konuşmasında, ''Katiller affedildi. bu çocuklar niye affedilmiyor. Af çıksın gençler devletle barışsın'' diye konuştu. 
     Konuşmaların tamamlanmasından sonra bütçenin oylanmasına geçildi. 
     
</TEXT>
</DOC>
