<DOC>
<DOCNO> 268644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/spor/spo05.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete kırmızı kart 
</HEADLINE>
<TEXT>


Yunanistan'da yaşanan prim krizinin yankıları sürüyor. Futbolcular dün ortak açıklama yaparak, verilen sözlerin tutulmaması nedeniyle devlete sert mesajlar yolladılar 

YORGO KIRBAKİ ATİNA 


Başkan'a destek 
DÜNYA Kupası elemelerindeki rakibimiz Yunanistan'da gerginlik dün de devam etti. İsviçre'de kamp yapan Komşu takımın oyuncuları, Avrupa Şampiyonu olmadan önce kendilerine verilen "1'er milyon Euro prim" sözünün tutulmaması nedeniyle dün ortak bir deklarasyon yayınladılar. Yunanlı oyuncular, sert mesajlar içeren açıklamada, hükümete adeta kırmızı kart gösterdiler, Futbol Federasyonu Başkanı Vasilis Gagaçis'e ise destek çıktılar. 

"İçimiz buruk" 
YUNANLI futbolcular "Avrupa Şampiyonu Yunanistan'ın futbolcuları" imzalı açıklamada şunları dile getirdiler "Portekiz ve sonrasında bize çok şeyin değişeceği sözleri verildi. Yetkililer, hep yanımızda yer alacaklarını söylediler. Atina'ya dönüşümüzde düzenlenen törenlerden sonra sessizlik hakim oldu. Yanımızda bulunan onca insan ortalıktan kayboldu. Hem ekonomik vaadlerin, hem verilen daha bir sürü sözün tutulmamasından içimiz buruk". 

Stada davet 
OYUNCULAR, Yunan bayrağına ve milyonlarca insanın sevgisine saygı göstererek gayretlerini sürdüreceklerini belirttiler ve taraftarları stada davet ettiler. Bu arada Avrupa Şampiyonluğu primini hükümetin 4 milyon Euro olarak açıklamasına karşın, Federasyon Başkanının, kasaya giren 19 milyon Euro'nun 10 milyonunu dağıtacağını söylemesi oyuncuları sakinleştirirken, bu miktarın artırılması beklentisi de doğdu. 


</TEXT>
</DOC>
