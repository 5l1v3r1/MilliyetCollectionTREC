<DOC>
<DOCNO> 264338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun04.html </URL>
<DATE> 2004/08/18/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Venezüella'da oylar yeniden kontrol edilecek 
</HEADLINE>
<TEXT>

     Venezüella'da seçim komisyonu, Başkan Hugo Chavez'in halk oylamasında kazandığı zaferi kabul etmeyen muhalefetin iddiaları üzerine, oyların bir bölümünün yeniden kontrol edilmesine karar verdi. 
     Ulusal Seçim Konseyi'nde muhalefetin temsilcisi olan Nelson Rampersad, 150 seçim bölgesindeki oyların denetleneceğini söyledi. 
     Yetkililer, oylamanın yapıldığı elektronik makinelerdeki sonuçlar ve kağıt üzerindeki kayıtların bir bölümünün uluslararası gözlemciler tarafından karşılaştırılacağını belirttiler. Kontrollerin ne zaman yapılacağı hakkında bilgi verilmedi. 
     Venezüella'da, Devlet Başkanı Hugo Chavez'in görevde kalıp kalmamasına karar verilmesi için yapılan halk oylamasında, başkan, oyların yüzde 58'ini alarak zafer kazanmış, muhalefet seçim sonuçlarında yolsuzluk yapıldığını iddia etmişti. 
     
</TEXT>
</DOC>
