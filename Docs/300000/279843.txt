<DOC>
<DOCNO> 279843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur51.html </URL>
<DATE> 2004/10/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Çocuk katiline 16 yıl hapis 
</HEADLINE>
<TEXT>

     Murat KİBRİTOĞLU ADANA, DHA 

ADANA'da geçen şubat ayında sevgilisi 30 yaşındaki Fatma Özdemir'in kızı 2 yaşındaki Buse Özdemir'i işkence yaparak öldürdüğü iddiasıyla yargılanan dolmuş şoförü 23 yaşındaki Çetin Dinç 16 yıl 8 ay ağırlaştırılmış hapis cezasına çarptırıldı. 
     Kızının ölmesinin ardından açılan davanın ilk duruşmasına katılan ve sevgilisi Çetin Dinç'i koruyan Fatma Özdemir, "Ben çocuğumu Çetin'in öldürdüğüne inanmıyorum. Kızım ölmeden 2 gün önce kafasını kapıya çarpmıştı. Daha sonra da merdivenden düşmüştü. Vücudundaki izler ondan olabilir. Çetin'den şikayetçi değilim'' demişti. Fatma Özdemir dünkü karar duruşmaya katılmadı. 
     Küçük Buse'nin ayaklarını sobada yakıp, boğazını sıkarak öldürmekle suçlanan Çetin Dinç ise son savunmasında, "Ben Buse'yi kızım gibi seviyordum. Annesi ile evlenmeyi düşünüyorduk. Böyle bir şeyi yapmam mümkün değil. Suçsuzum. Beraatimi istiyorum'' dedi. 
     Adana 5'inci Ağır Ceza Mahkemesi, sanığın 2 yaşındaki Buse Özdemir'i, öldürdüğüne kanaat getirerek önce 20 yıl ağırlaştırılmış hapis cezası verdi. Mahkeme heyeti daha sonra mahkemedeki iyi halini göz önüne alarak sanığın cezasını 16 yıl 8 aya indirdi. 
     
</TEXT>
</DOC>
