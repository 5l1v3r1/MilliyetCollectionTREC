<DOC>
<DOCNO> 285160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo29.html </URL>
<DATE> 2004/11/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sakaryaspor'da yönetim istifa etti... 
</HEADLINE>
<TEXT>

     Sakaryaspor Yönetim Kurulu, görevinden istifa etti. 
     Kulüp Başkanı Selahattin Aydın, yönetim kurulu üyeleriyle Altyapı Tesisleri'nde düzenlediği basın toplantısında, ''Sakaryaspor'a daha fazla sıkıntı vermemek için istifa kararı aldıklarını'' söyledi. 
     İstifalarını, Adapazarı Büyükşehir Belediye Başkanı Aziz Duran'a sunduklarını ifade eden Aydın, ''Yeni yönetim gelene kadar görevimizi sürdüreceğiz'' dedi. 
     Sakaryaspor'u, asla siyasete alet etmediklerini belirten Aydın, şunları kaydetti 
     ''İmkanlar ölçüsünde bir takım oluşturduk. Bunu yaparken hiç kimseden maddi destek görmedik. Bırakın maddi desteği, bilet fiyatları bile tartışma konusu yapıldı. Yönetim olarak bizler de, kusursuz olduğumuzu hiçbir zaman iddia etmedik. Kulübe daha fazla sıkıntı vermemek için yönetim kurulu olarak istifamızı sunduk. Umarım Sakaryaspor'u seven işadamları ortaya çıkar ve takımı iyi bir yerlere taşır.'' Aydın, Sakaryaspor hisselerinin arzı için çalışmalara başlandığını sözlerine ekledi. 
     
</TEXT>
</DOC>
