<DOC>
<DOCNO> 263424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo09.html </URL>
<DATE> 2004/08/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ülkerspor'da şok .. Arıboğan görevini bıraktı... 
</HEADLINE>
<TEXT>

     Ülkerspor Kulübü Genel Müdürü Lütfi Arıboğan, görevinden ayrıldığını açıkladı. 
     Lütfi Arıboğan, yaptığı yazılı açıklamada, 1 Temmuz 1996 tarihinden bu yana sürdürmekte olduğu kulüp genel müdürlüğü görevinden ayrıldığını vurgulayarak, bu süre zarfında kendisine her türlü desteği veren Ülker firması ve Ülkerspor Kulübü'ne, çalışma arkadaşlarına, teknik adamlara ve oyunculara sevgi, saygı ve şükranlarını sundu. 
     Arıboğan, açıklamasında daha sonra şu ifadelere yer verdi 
     ''Çukobirlik ile başlayan ve DSİ Spor, Yenişehir, Efes Pilsen, Ülkerspor ve Galatasaray takımlarında ve Türk Milli Basketbol Takımı'nda sürdürdüğüm basketbol oyunculuğu ve sonrasında yöneticilikle süren 28 yıllık spor geçmişimin bu safhasında gelişen talepler ve ortaya çıkan beklentiler nedeniyle yeni bir karar alma düşüncesi içindeyim. Bu çerçevede daha özgür düşünebilmek ve objektif bir değerlendirme yapabilmek adına Ülkerspor Kulübü ile ilişkimi kesmiş bulunuyorum. 
     Basketbol sporuna hizmet ettiğim yıllar boyunca en önemli kazancım, basketbol ailesinin bir ferdi olarak, bu büyük ve nezih topluluğun parçası olmak olduğunu düşünüyorum. Bu aile içinde yer almanın ve basketbola hizmet etmenin çok önemli bir misyon olduğu inancındayım.'' 
     
</TEXT>
</DOC>
