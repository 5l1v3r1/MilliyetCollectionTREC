<DOC>
<DOCNO> 257502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/guncel/gun04.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kez fazla hızlıydık' 
</HEADLINE>
<TEXT>


HABER MERKEZİ 

Kaza yapan trenin 3. vagonunda bulunan yolculardan Orçun Açabey, kazanın nedeninin aşırı hız olduğunu düşündüğünü söyledi. "Tren fazla hızlı gibi geldi. Önce sola yatar gibi olduk, sonra sağa devrildik" diyen Açabey olayı şöyle anlattı 
"Vagonumuzdaki iki büyük cam blok kendiliğinden açıldı, hemen kendimizi tahliye ettik. Bizim üstümüzde bir vagon vardı. Cam blokların kapı gibi açılmasıyla yerin altından çıkarak kurtulduk. 

9 metrelik uçurum 
"Devrildikten sonra bir süre o halde sürüklendik. Öndeki vagonlar birbirine girmişti. Bizi sağ taraftaki rampa kurtardı, o sayede takla atmadık. Solumuzda 8 - 9 metrelik uçurum gibi bir yer vardı. Oradan cesetlerin çıkarıldığını gördük. Yaklaşık 30 - 35 dakika orada kaldık, ama diğer vagonların olduğu tarafa gitmedik. Çünkü oradakilerin durumunun çok kötü olduğunu söylediler. 
Ben sefere başladığından beri hep bu treni kullandım. Ama bu kez viraj alırken birkaç kez fazla sallamıştı. Hatta restorana giderken ayakta bile duramadım. Vagon titremeye başlamıştı. Bana fazla hızlı gibi geldi. Bunun bir ihmal olduğunu düşünüyorum. Arkadaşlarımla dava açabiliriz." 
Yolculardan Nihan Çabuk da olayı anlatırken "Virajı alıp hızlandıktan sonra devrildik. Hızımız fazlaydı" dedi. 


</TEXT>
</DOC>
