<DOC>
<DOCNO> 272248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yazar/sazak.html </URL>
<DATE> 2004/09/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İnsani Güvenlik Doktrini 
</HEADLINE>
<TEXT>

BARCELONA 

Avrupa solu, 11 Eylül sonrası Afganistan ve Irak'a yapılan müdahalelerin yol açtığı şiddet karşısında sivil halkın kayıplarını önleyebilmek ve barışı güvence altına almak amacıyla 'Avrupa İçin İnsani Güvenlik Doktrini' adı altında bir rapor hazırladı. 
Barcelona'da dün AB Dışişleri ve Savunma Yüksek Temsilcisi Javier Solana'ya sunulan raporu hazırlayan Çalışma Grubu'nda, Katalan Sosyalist Partisi'nin önde gelen isimlerinden İspanya eski Savunma bakanı Narcis Serra, London School of Economics'den Tony Blair'in siyasi kuramcısı Anthony Giddens ve Mary Kaldor'un yanı sıra, Türkiye'den CHP İstanbul milletvekili Kemal Derviş de bulunuyor. 
Bosna'daki 1990'ların başında etnik temizliğe müdahalede geç kalan, Avrupa'nın göbeğindeki 'soykırım'ı yıllarca seyreden Batılı ülkeler, daha sonra Kosova'ya yönelik askeri operasyonla Müslümanlara yönelik Miloşeviç tehdidine son vermişlerdi. 
O dönemde BM şemsiyesi altında Somali'de 'barışı koruma harekatı' yapıldı ancak başarılı olunamadı. 
AB ülkeleri 2000'lerin başından itibaren NATO bayrağı da taşıyan 60 bin kişilik 'Avrupa Ordusu'nu uzak coğrafyalara da gönderilecek bir 'acil müdahale gücü' olarak kurmaya çalışıyorlar. Balkanlar'dan Kafkaslar'a, Ortadoğu'dan, Sudan'a Afrika'nın iç çatışma yaşayan bölgelerinde inisiyatif alacak bir AB gücü 
Ancak 11 Eylül sonrasında Afganistan ve özellikle Irak'a yönelik ABD merkezli saldırılarda görüldü ki, sözde barışı kurmak adına o ülkelere giden gücün adı ne olursa olsun, üzerine bomba yağdırılan halkların gözünde bu misyon 'işgal'den başka anlama gelmiyor. 
Irak direnişinin giderek güçleniyor olması da bu nedenle değil mi ABD'nin, 11 Eylül'le bağlantısı hiçbir şekilde kanıtlanamayan bir ülkeye salt Bush'un 'Saddam'ı devirme' politikası uğruna açtığı tek taraflı savaş, Irak'ı özgür kılmak bir yana, terörü patlattı. 
Bush yönetimi dışında sağduyu sahibi herkes biliyordu ki, ABD 'savaşı kazanır ancak barışı kazanamaz ' 
Irak'ta giderek yaygınlaşan direniş, ABD'nin bu şartlarda 'savaşı kazandığı ' sonucunu da çürütüyor. 
Barcelona'da 'Avrupa İçin İnsani Güvenlik Raporu'nun tartışıldığı gün El Pais başta İspanyol medyasının gündemini Bağdat'ta 60 kişinin ölümüyle sonuçlanan patlamalar oluşturuyordu. 
İspanya henüz, Madrid'de yüzlerce kişinin ölümüne yol açan '11 Mart sendromu'nu aşabilmiş değil. 
Avrupa solu şimdi, 'sınır tanımayan terör' karşısında AB'yi 'sivil ve insani boyutu' ağır basan önlemler almaya zorluyor. 15 bin kişilik güç bunun ilk adımı olacak. 
Barcelona Forumu'nu izledikten sonra da iddiamız değişmedi 
Sosyal boyut gözetilmeden küresel şiddet önlenemez 



</TEXT>
</DOC>
