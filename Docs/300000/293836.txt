<DOC>
<DOCNO> 293836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy19.html </URL>
<DATE> 2004/12/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yunanlı bakan İstanbul'da Ekümenliği siyasetin gündemi belirlemez 
</HEADLINE>
<TEXT>

     Yunanistan Turizm Bakanı Dimitris Avramopoulos, ''ekümenliğin anlamını siyasetin gündeminin belirlemediğini ve bunun geçmişten, gelenekten gelen tarihsel bir olay olduğunu'' bildirdi. 
     Kültür ve Turizm Bakanı Erkan Mumcu'nun davetlisi olarak Türkiye'de bulunan Avramopoulos ve beraberindeki heyet, Fener Rum Patrikhanesi'ni ziyaret etti. 
     Avramopoulos ve Fener Rum Patriği I. Bartholomeos, basın mensuplarının görüntü almasının ardından görüşmelerini basına kapalı olarak yaptı. 
     Yaklaşık 1 saat süren görüşmenin ardından Avramopoulos, çıkışta basın mensuplarına açıklamada bulundu. 
     ''İstanbul ziyareti kapsamında Ortodoks Klisesi'nin başı olan Patrik ile bir görüşme gerçekleştirdiğini'' ifade eden Yunan Bakan Avramopoulos, Türkiye'ye ziyaretinin amacının, zaten gelişmekte olan iki ülke arasındaki ilişkilerin daha da ilerletilmesi ve ileride Avrupa ailesi dahilinde daha da geliştirilmesi arzusu olduğunu vurguladı. 
     Türk hükümetine Avrupa Birliği AB üyeliği konusundaki gayretlerinde de başarılar dileyen Avramopoulos, ''İlişkilerimiz için yeni bir yol açılıyor. Bunun için ve daha umutlu bir gelecek için çalışmaları sürdürüyoruz'' dedi. 
     Yunanistan Turizm Bakanı Dimitris Avramopoulos, turizm alanının da iki ülke halkının birbirine daha da yaklaşması ve birbirini tanıması için önemli bir faktör olduğunu anlatarak, bu kapsamda önümüzdeki yıl Kültür ve Turizm Bakanı Mumcu ile birlikte bir anlaşma imzalayacaklarını bildirdi. 
     Bu anlaşmanın iki halkın birbirini daha iyi tanımasını sağlayacağını vurgulayan Avramopoulos, anlaşmanın gelecekte de Avrupa çerçevesi içinde devamlılığının sağlanacağını kaydetti. 
     
     ''PATRİKHANE RUHANİ BİR KURUMDUR'' 

     Konuk Bakan Avramopoulos, bir basın mensubunun ''Patrik Bartholomeos'un kendisi ile sorunları hakkında görüşeceğini söylediğini'' belirterek ''görüşmelerinin gündemini'' sorması üzerine, bakanlığının turizm ile ilgili olduğunu, Türkiye'ye bu nedenle geldiğini, Patrik ile görüşmesinde de bu konuda görüştüklerini bildirdi. 
     Avramopoulos, ''Ancak Patrikhane'nin, mazisi ve tarihi ile iki ülkenin ilişkilerinde olumlu bir halka teşkil edebileceğini düşündüğümü söyleyebilirim. Zaman zaman baş gösteren sorunlara rağmen ben gelecekten umutluyum. Bu ülkenin bir kurumu olan kurumumuzun, daha olumlu bir şekilde çalışabileceğini umut ediyorum. Patrikhane, ruhani bir kurumdur. Bu konumuyla da politikadan uzak durmaktadır'' diye konuştu. 
     
     ''TÜRKİYE'NİN İÇ POLİTİKASIYLA ALAKALI KONULAR'' 

     Bir gazetecinin ''Başbakanlık'ın 'kamu kurumlarının ABD Büyükelçisi'nin resepsiyonuna katılmaması' çağrısı yapan genelgesi olduğunu'' söylemesi ve ''bu konudaki düşüncelerini'' sorması üzerine de Yunanistan Turizm Bakanı Avramopoulos, şunları kaydetti 
     ''Tabii ki ben Türk Başbakanı'nın kararları hakkında fikir ileri sürecek bir zat değilim. Bu konular, Türkiye'nin iç politikasıyla alakalı konulardır. Fakat genel olarak bir şey söylemek istiyorum. Ekümenliğin anlamını siyasetin gündemi belirlememektedir. Bu, geçmişten gelen, geleneklerden gelen tarihsel bir olaydır. Ekümenlik, bir şekilde bu kurumun röntgenidir. Bu kuruma bağlı olan, aynı inancı paylaşan insanlardır. 
     Biz politikacı olarak ilişkilerimizi yeniden kurmamız lazım ve şu her iki halk için çok büyük şanstır ki, her iki ülkenin de genç birer başbakanı vardır. Her ikisi de, kendilerinden sonrasına daha olumlu şeyler bırakmak niyetindeler. Her iki ülke için daha iyi bir gelecek temenni edelim. Tabii bu karşılıklı saygı esasına dayalı olmalı, samimiyet çerçevesinde olmalı.'' 
     
</TEXT>
</DOC>
