<DOC>
<DOCNO> 289856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy08.html </URL>
<DATE> 2004/11/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP, Sarıgül'ün hafta sonunda yapacağı mitinge kilitlendi... 
</HEADLINE>
<TEXT>

     İstanbul Şişli Belediye Başkanı Mustafa Sarıgül'ün Cumartesi günü Mersin'de yapacağı miting öncesi CHP amblemli davetiye dağıtımı sürerken, CHP İl Başkanlığı, etkinlik öncesi bu faaliyeti durdurmaya çalışıyor ve partilileri mitinge katılmamaları konusunda uyarıyor. 
     Sargıgül'ün 20 Kasım Cumartesi günü Mersin Metropol Alanı'nda düzenleyeceği miting öncesi ''Uyuyan devi uyandıracağız'' başlıklı, üzerinde CHP ambleminin bulunduğu davetiyesi, Mersin'de vatandaşlara dağıtılıyor. Kentin işlek caddelerindeki ilan tahtalarında da Sarıgül, CHP amblemi altında vatandaşları mitinge davet ediyor. 
     CHP Mersin İl Başkanı Mustafa Uzun, AA muhabirine yaptığı açıklamada, Mustafa Sarıgül'ün CHP Merkez Yürütme Kurulu tarafından tedbirli olarak ''kesin ihraç'' talebiyle yüksek disiplin kuruluna gönderildiğini ve CHP üyeliğini yitirdiğini söyledi. 
     Uzun, CHP'nin, Mustafa Sarıgül'ün yapacağı mitingle uzaktan yakından ilgisinin bulunmadığını, bu mitingin partilerini ve partilileri bağlamadığını belirterek, ''Mustafa Sarıgül'ün parti tüzüğümüzün 59. maddesi gereğince hiçbir üyelik vasfı kalmadı'' dedi. 
     Mustafa Sarıgül'ün CHP amblemini kullanmaması için Mersin Valiliği, Cumhuriyet Başsavcılığı, Emniyet Müdürlüğü'ne başvuruda bulunduklarını bildiren Uzun, başvuruya en kısa sürede cevap verilmesini umduğunu söyledi. 
     Uzun, CHP Mersin İl Örgütü'nün ve partililerin kesinlikle mitinge katılmayacağını, katılanlar hakkında ise tüzükleri gereği hareket edeceklerini de bildirdi. 
     
     DAVETİYE 

     Şişli Belediye Başkanı Mustafa Sarıgül'ün davetiyesinde şu ifadeler yer alıyor 
     ''Sevgili Mersinli vatandaşlarım. Türkiye'yi dünyada işsizlik oranının en yüksek olduğu ülkelerden biri olmak konumundan çıkartmaya, çıkarcıların elinden kurtarıp, üreten, güçlü Türkiye'yi yaratmaya davet ediyorum. 
     Ekonomik krizlerle mücadele eden sizleri, adil gelir dağılımı ve demokratik çalışma hayatının yolunu açacak reformlarımızda kolkola olmaya davet ediyorum. 
     Halktan kopuk, halkla paylaşılmadan ve Türkiye Cumhuriyeti'nin kurucu ilkeleri dikkate alınmaksızın reform adı altında önlerine konulanı imzalayanlar, Türkiye Cumhuriyeti'ni temsil edemezler. 
     Ulusal birlikten ve demokrasiden yana, geleneklerine bağlı olan tüm yurtseverleri, Atatürk'ün kurduğu, yenilenme ve atılım sürecindeki Cumhuriyet Halk Partisi'ne davet ediyorum. 
     Modern demokratik toplumların sahip olduğu özgürlüklere Türk Halkı da sahip olmalıdır. Çağdaş Türkiye'yi yaratmaya davet ediyorum. Sizi uyuyan devi uyandırmaya davet ediyorum. Yaşasın laik, demokratik, güçlü ve modern Türkiye.'' 
     
</TEXT>
</DOC>
