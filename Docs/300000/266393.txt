<DOC>
<DOCNO> 266393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas15.html </URL>
<DATE> 2004/08/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bir devin çöküşü Maradona 
</HEADLINE>
<TEXT>

     Efsanevi eski Arjantinli futbolcu Diego Armando Maradona, çıktığı bir televizyon programında gözyaşları içinde, psikiyatri ve uyuşturucu tedavisi gördüğü ülkesi Arjantin'i terkederek Küba'ya gitmek istediğini söyledi. 
     Arjantin'in Canal9 isimli televizyonunda dün gece yayınlanan bir programa katılan Maradona, ''43 yaşındayım. Kendi kaderimi kendim tayin edebilirim. Ben yolumu seçtim. Kimseyi öldürmedim'' diyerek gözyaşlarına boğuldu. 
     Programa ülkesinin bayrağının renkleri olan mavi-beyaz bir elbiseyle katılan futbol efsanesi, ''Küba'da, burada olmayan bir huzur var. Klinikten çıktığımda beni bir basın mensubu karşılıyor. Küba'da böyle bir baskı yok. İstediğim her yerde gönlümce dolaşabiliyorum'' şeklinde konuştu. 
     Uyuşturucunun hayatının en büyük yanlışı olduğunu vurgulayan Maradona, gençlerden uyuşturucuya bulaşmamalarını istedi ve aksi takdirde gençlerin bütün hayatları boyunca savaşmak zorunda kalacakları bir düşman kazanmış olacaklarını ifade etti. 
     Arjantinli futbol yıldızı, 18 Nisan'da, akciğer ve kalp sorunları nedeniyle hastaneye kaldırılmış, iyileştikten sonra psikiyatri ve uyuşturucu tedavisine özel bir klinikte devam etmişti. 

     
</TEXT>
</DOC>
