<DOC>
<DOCNO> 288984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko14.html </URL>
<DATE> 2004/11/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Asgari ücret maratonu başlıyor 
</HEADLINE>
<TEXT>

     Asgari Ücret Tespit Komisyonu, 2005 yılı başından geçerli olacak asgari ücreti belirlemek üzere 18 Kasım Perşembe günü toplanacak. Hükümetin 2005 Yılı programında asgari ücrette ocak ayında yapılacak zammın yüzde 5 düzeyinde tutulabileceğine işaret edilirken, Türk- İş, asgari ücretin en düşük memur maaşıyla eşitlenmesini isteyecek. 
     İşçi, işveren ve hükümeti temsilen 5'er üyeden oluşan Asgari Ücret Tespit Komisyonu, 1 Ocak 2005'ten geçerli olacak asgari ücreti belirlemek üzere Çalışma ve Sosyal Güvenlik Bakanı Murat Başesgioğlu'nun çağrısı üzerine 18 Kasım Perşembe günü saat 11.00'de ilk toplantısını yapacak. 
     Asgari ücrete yıl başından itibaden geçerli olacak zam konusunda 2005 Yılı Programında yüzde 5 oranı telafuz edilirken, Türk-İş net asgari ücretin en düşük devlet memuru maaşıyla eşitlenmesi istiyor. Türk-İş'in talep ettiği en düşük devlet memuru maaşı halen net 496 milyon lira düzeyinde bulunuyor. En düşük memur maaşı 2005 yılı başından itibaren ise 525 milyon liraya çıkacak. 
     
     TİSK'İN GÖRÜŞÜ 

     TİSK ise toplu iş sözleşmesi uygulayan kesimde asgari ücretin işverene maliyetinin yan ödemeler nedeniyle ikiye katlandığını savunarak, asgari ücretin, toplu iş sözleşmesi uygulayan ve uygulamayan işyerleri için farklı düzeylerde tespit edilmesini istiyor. 
     
     ASGARİ ÜCRET NE KADAR 

     Asgari ücret halen bürüt 444 milyon 150 bin, net 318 milyon 223 bin lira düzeyinde bulunuyor. 
     Hükümetin planladığı gibi yüzde 5 artırılması durumunda brüt asgari ücret gelecek yıl başında 466 milyon 357 bin lira olacak. Vergi, SSK primi ve İşsizlik Sigortası primi ve benzeri kesintilerinden sonra net asgari ücret yaklaşık 335 milyon lirada kalacak. 

     
</TEXT>
</DOC>
