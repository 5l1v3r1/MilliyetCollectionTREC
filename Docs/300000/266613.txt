<DOC>
<DOCNO> 266613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo10.html </URL>
<DATE> 2004/08/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fenerbahçe yarın Kayseri'ye gidiyor 
</HEADLINE>
<TEXT>

     Birinci Süper Futbol Ligi'nin 4. haftasında Kayserispor ile deplasmanda karşılaşacak Fenerbahçe, yarın Kayseri'ye gidecek. 
     Fenerbahçe Şükrü Saracoğlu Stadı'nın zeminindeki bakım çalışmaları nedeniyle, yarın kendi evinde yapması gereken maçı rakip sahaya aldıran sarı-lacivertliler, Kayserispor ile 28 Ağustos Cumartesi günü karşılaşacak. 
     Sarı-lacivertliler, Kayserispor maçının hazırlıklarını bu akşam basına kapalı yapacağı antrenmanla sürdürecek. 
     Hazırlıklarına yarın İstanbul'da yapacağı çalışmalarla devam edecek sarı-lacivertliler, antrenmandan sonra uçakla Kayseri'ye gidecek. 
     
     SERVET VE MEHMET'İN YETİŞMESİ ZOR 
     Kasık adalesinde gerilme olan Servet ve kasığında hafif bir adale sakatlığı belirlenen Mehmet'in, Kayserispor maçına yetiştirilmesinin zor olduğu açıklandı. 
     Kulüp doktoru Ethem Kavukçu, sağlık ekibinin iki oyuncudan en az birini Kayserispor maçına hazır hale getirmek için çalıştığını ifade etti. 
     Servet'in Kayserispor maçına yetişememesi durumunda, Teknik Direktör Christoph Daum'un bu oyuncunun yerine Deniz'i kadroya katması bekleniyor. 
     
     TENİS KORTU FUTBOL SAHASI OLDU 
     Samandıra Tesisleri'ndeki tenis kortlarının yerine, Teknik Direktör Daum'un isteği doğrultusunda çim saha yapıldı. 
     Büyük antrenman sahasıyla merdivenli bir ara yol ile bağlanan 50x60 metre boyutlarındaki yeni antrenman sahasının çimlerinin döşendiği ve önümüzdeki günlerden itibaren kullanılmaya başlanacağı kaydedildi. 
     
</TEXT>
</DOC>
