<DOC>
<DOCNO> 285801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo25.html </URL>
<DATE> 2004/11/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fransız basını Fenerbahçe'ye şans tanımıyor 
</HEADLINE>
<TEXT>

     Fransız spor basınında bugün çıkan haberlerde, Olympique Lyon futbol takımıyla Avrupa Şampiyonlar liginde bu akşam karşılaşacak Fenerbahçe'ye fazla şans tanınmadı. 
     Gazetelerde çıkan haber ve yorumlarda Fransa 1. Futbol Ligi'nde bu sezon şu ana kadar hiç yenilgi almayan ve liderlik koltuğunda bulunan Lyon takımının, Fenerbahçe karşısında rahat bir galibiyet alarak, ikinci turu garantilemek istediği bildirildi. 
     L'Equipe gazetesi, ''Lyon sonuçlandırmak istiyor'' başlığıyla birinci sayfadan verdiği haberde, bu akşam alınacak bir galibiyetin ikinci turun kapısını açacağı belirtildi. Gazetede yer alan ''Neden daha fazla bekleyelim'' başlığıyla verilen başka bir haberde de, yine Fenerbahçe'ye fazla şans tanınmadığı ifade edildi. 
     Gazete haberinde ayrıca, Fenerbahçe Teknik Direktörü Daum'un bu akşam bir sürpriz yaparak çok fazla çalışmadığını düşündüğü Hollandalı golcü futbolcu Van Hooijdonk'u yedek bırakabileceğini ileri sürüldü. 
     Yine aynı haberde, Daum ile Brezilyalı futbolcu Alex arasındaki gerginliğin büyüdüğü belirtildi. 
     Le Figaro gazetesinin Lyon bölgesinde çıkan ekinde ise, ''Olympique Lyon, güçlü bir biçimde vurmak istiyor'' başlığıyla verdiği haberde, Lyon takımının, bir ayağının şimdiden ikinci turda olduğu belirtildi ve bu akşam elde edilecek skorla iki maç önceden gelecek turun garanti altına alınmaya çalışılacağı bildirildi. 
     Liberation gazetesi de, Lyon takımının bu maçı kazanarak, ikinci turu şimdiden garantilemek istediği yazarken, yerel Le Progres gazetesi, Lyon'un lider olarak ikinci turu geçip avantaj elde etmek istediğini kaydetti. 
     
</TEXT>
</DOC>
