<DOC>
<DOCNO> 287496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo19.html </URL>
<DATE> 2004/11/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
A2 Milli Takımı'nı Yanal çalıştırdı... 
</HEADLINE>
<TEXT>

     Milli Takımlar Teknik Direktörü Ersun Yanal, Future Cup turnuvası kapsamında 16 Kasım Salı günü İstanbul Atatürk Olimpiyat Stadı'nda Avusturya ile karşılaşacak A 2 Milli Takımı'nı çalıştırdı. 
     Şenol Güneş döneminde Antrenör Metin Tekin yönetiminde çalışan, daha sonra bir maçlığına Ünal Karaman tarafından hazırlanan A 2 Milli Takımı'nda Ersun Yanal dönemi başladı. 
     Atatürk Olimpiyat Stadı idman sahasında gerçekleştirilen ve 1,5 saat süren antrenmanda takımı yöneten Yanal, futbolcularına topun elle tutulup, kafayla golün atıldığı eğlenceli bir çalışma yaptırdı. Bir hayli neşeli geçen antrenman, taktik çalışması ve futbolcuların uzaktan şut idmanı ile sona erdi. 
     Yanal, futbolcuları gol atamayınca kendisi ve oyuncular, gol sayısı fazla olunca da kaleci antrenörü ve kalecilere şınav çektirdi. 
     Sakatlığı süren Mehmet Yılmaz ise takımdan ayrı yaptığı koşunun ardından, kültür-fizik hareketleriyle idmanı tamamladı. Mehmet Yılmaz'ın cuma gününe kadar durumunun izleneceği açıklandı. 
     A 2 Milli Takımı, Avusturya maçının hazırlıklarını yarın yapacağı idmanla sürdürecek. 
     
</TEXT>
</DOC>
