<DOC>
<DOCNO> 290556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/guncel/gun90.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 
Bir konuşursam yer yerinden oynar... 

Yukarıdaki iddialı lafı edenler genelde bu lafı ettikten sonra konuşmazlar çünkü muhtemelen konuşacakları laf incir çekirdeğine bile vız gelecektir. Ama bize konu olanlar, "istemeden" bu iddiayı yerine getirenler... 
İşte "bir konuşup yeri yerinden oynatanlar" Top5 
1 Bülent Ecevit Uzun siyasi hayatının tek bir karesine dahi "yolsuzluk" yaftası bulaştırılamamış, lakabı olan Karaoğlan, dağlara taşlara yazılmış bir kişi olarak, ne yazık ki rahatsızlanarak geçirdiği başbakanlığının son yıllarında "keşke hiç konuşmasa" dedirtti. Anayasanın havada uçtuğu bir MGK toplantısından sonra yaptığı, içinde "siyasi hayatımda eşini benzerini görmediğim bir hareket"i de bulunduran duygusal konuşmasıyla, Türkiye tarihinin en büyük ekonomik krizine yol açmış, faizler gecelik 7000'lere fırlamış, ülke iflasın eşiğine gelmiştir... 
2 Kemal Derviş Sayın Ecevit'in "kurtarıcı" olarak Amerika'daki "gül gibi" işinden emekli ederek getirttiği Kemal Bey'in değil ağzından çıkacak laf, nefesinin bile çıkışına dikkat edilmiştir. Seçimlere 5 kala, Hüsamettin Özkan ve İsmail Cem'le birlikte çıktığı yoldan geri dönerek "ben bu işte yokum " demiş, temellerini attığı "ekonomiyi düzeltme" meyvelerinin başkalarınca yenmesini sağlamıştır... 
3 Ahmet Mete Işıkara 17 Ağustos 1999'a kadar yaptığı uyarılar "bırak şimdi, ne depremi, ekonomi depremini çözebilecekse gelsin, yoksa bırakın kendi haline " şeklinde karşılanmış büyük depremden 2 gün sonra "Sıra dışı bir hareketlilik söz konusu, bu geceyi dışarıda geçirsek iyi olacak " uyarısıyla, aşağı yukarı tüm Marmara Bölgesi sakinlerinin sokakta sabahlamasına neden olmuş, fakat o gece hiçbir şey olmamıştır... 
4 Erman Toroğlu Türk televizyon tarihinde, futbol yorumculuğunu değiştiren kişi olarak, ne dese lafı bir yerlere gitmiş, kendine bir muhatap bulmayı başarmıştır. Kendisi öyle bir fenomen haline gelmiştir ki ağzından çıkan laf, başka kulaklarca duyulduğu anda toplumsal olaylara yol açabilmektedir. Tıpkı, "Ben tavuk yemiyorum " demesinden sonra 30 trilyonluk zarara yol açtığı iddiası gibi .. 
5 Cem Uzan Mitinglerde dağıttığı döner-ekmek ve "halka yakın, halktan lider" imajıyla, partisi neredeyse barajı geçiyordu. Sayesinde, ANAP, DYP ve MHP meclisin dışında kaldı, liderleri tarih oldu. Amerikan Başkanlarında bile olmayan elektronik sistemler, tuhaf propaganda yöntemleri sürekli ıslatılan ve terden ıslanmış havası verilen beyaz gömlek işe yaradı. Ta ki dozu kaçırıp "Allahsız Adam " diyene dek... Hemen ertesi gün durumu toparlamak için "öyle demek istemedim, mecazi anlamda yani..." şeklinde bir manevraya yeltense de iş işten geçmişti. Bunca okuyup duyduklarımızdan sonra diyoruz ki, ya o gün o lafı etmeseydi .. 

Calculus diye bir şey buldum, finalde sorumlusunuz .. 
Isaac Newton Cambridge Üniversitesi'nde hocayken 

Yapma Be 
"Son şansı olan adam, çok şanslı değildir .." b b 
</TEXT>
</DOC>
