<DOC>
<DOCNO> 272637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko11.html </URL>
<DATE> 2004/09/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
IMF Heyeti, TMSF'yi ziyaret etti... 
</HEADLINE>
<TEXT>

     Tasarrufu Mevduatı Sigorta Fonu'nu TMSF ziyaret eden IMF heyeti, Fon'a devredilen bankaların hakim ortaklarından olan alacakların tahsili yolunda sağlanan gelişmeler hakkında bilgi aldı. 
     Türkiye Masası Şefi Rıza Moghadam başkanlığındaki IMF heyeti, TMSF'nin Zincirlikuyu'daki merkezinde, TMSF Başkanı Ahmet Ertürk ve Fon Kurulu üyeleriyle bir araya geldi. 
     Ziyarette, Fon'un faaliyet alanı içinde yer alan konularda TMSF yetkilileriyle görüş alışverişinde bulunuldu. 
     Görüşmenin ardından yapılan açıklamada, yeni orta vadeli ekonomik program hazırlıkları kapsamında TMSF'nin tahsilat projeksiyonları ve gelecekte izleyeceği stratejiler konusunda IMF heyetine bilgi verildiği kaydedildi. 
     Açıklamaya göre, yeni kredi kuruluşları kanun taslağında TMSF'yi ilgilendiren düzenlemeler de tartışıldı. 
     TMSF açıklamasında, IMF heyetinin, TMSF yetkililerinden, Pamukbank-Halkbank entegrasyonu çalışmaları, Fon alacaklarının tahsili ve Fon'un uhdesindeki varlıkların elden çıkarılmasına yönelik TMSF'nin yaptığı çalışmalar, Fon'a devredilen bankaların hakim ortaklarından olan alacakların tahsili yolunda sağlanan gelişmeler hakkında bilgi aldıkları bildirildi. 
     Bu arada IMF heyetinin, TMSF ziyareti öncesi bazı akademisyenlerle bir araya geldiği öğrenildi. 
     
</TEXT>
</DOC>
