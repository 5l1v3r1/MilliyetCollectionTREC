<DOC>
<DOCNO> 268235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur22.html </URL>
<DATE> 2004/09/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Pamukova'daki tren faciasında TCDD, 8'de 4 kusurlu bulundu 
</HEADLINE>
<TEXT>

     Sakarya'nın Pamukova İlçesi'nde meydana gelen tren kazasına ilişkin bilirkişi raporu açıklandı. 
     AA muhabirinin edindiği bilgiye göre, 22 Temmuz Çarşamba günü meydana gelen ve 38 kişinin ölümüyle sonuçlanan kazanın ardından Pamukova İlçe Cumhuriyet Savcılığı'nca görevlendirilen İstanbul Teknik Üniversitesi İTÜ öğretim üyelerinin hazırladığı bilirkişi raporu açıklandı. 
     Prof. Dr. Ali Işık Erzi, Doç. Dr. Zübeyde Öztürk ve Yard. Doç. Dr. Nevzat Erselcan tarafından hazırlanan raporda, ''Olay yerindeki üst yapının yeterli bakım ve onarımının yapılmamış olmasının, değişik yarıçaplı kurbalar nedeniyle ortaya çıkan sık aralıklı hız değişimini güvenli bir seyir kontrolü ile gerçekleyecek kontrol tedbirlerinin alınmamasının, olayın meydana gelmesinde katkısı ve etkisinin olduğu kanaatine varılmıştır'' denildi ve TCDD'nin 8'de 4 kusurlu bulunduğu belirtildi. 
     Trenin birinci makinisti Fikret Karabulut'un ise ''livrede yazılı hıza 80 km uymayarak, trenin hızını gerektiği gibi ayarlamayarak, yönetimi altındaki trenin seyir kontrolü için gerekli dikkat ve özeni göstermeyerek olayın meydana gelmesine katkıda bulunduğu ve olayda 8'de 3 kusurlu görüldüğü'' açıklandı. 
     Raporda, şöyle denildi 
     ''Seyir hızı konusunda birinci makinisti uyarmayarak, trenin seyir kontrolü için gerekli dikkat ve özeni göstermeyerek olayın meydana gelmesine katkıda bulunmuş ve olayda kusurlu olduğu kanaatine varılan ikinci makinist Recep Sönmez ise 8'de 1 kusurlu bulundu. 
     Tren şefi Köksal Coşkun da trenin seyir kontrolünde sorumluluğu olduğu izlenimini vermiş ise de 'TCDD-Ticaret Müdürlüğü Personelinin Görev, Yetki ve Sorumlulukları ile Yetiştirilmelerine Ait 301 Numaralı Genel Emir' hükümlerine göre tren şeflerinin tren seyir kontrolüne ilişkin görevleri bulunmadığından ve bu görev birinci ve ikinci makinistlere verildiğinden, olayın meydana gelmesinde etkisi ve kusuru olmadığı kanaatine varıldı.'' 
     
     ''YOLDAKİ AŞIRI DÜZGÜNSÜZLÜKLER...'' 

     Bilirkişi tarafından hazırlanan raporda, ayrıca, şu bilgilere yer verildi 
     ''Olayda sadece yüksek hıza bağlı olarak devrilme, Prud'homme kriterinin geçilerek, rayların şeklini değiştirmesi ve buna bağlı olarak olayın gelişmesi veya raya tırmanarak yoldan çıkma mümkün görülmemektedir. 
     Olayda hızdan başka etkenler de olmalıdır. Taşıtlarda bir teknik eksiklik olması ihtimal dışında görülmektedir. 
     Dolayısıyla kuvvetli olasılık, yoldaki aşırı düzgünsüzlüklerin fiziksel ve geometrik neden olduğu yalpa salınımlarının dönemeçten dolayı oluşan durağan yalpaya eklenerek ve kılavuz tekerleğin yükünün azalmasına neden olarak bir taşıtın en kuvvetli ihtimalle ikinci vagonun ilk tekerlek takımının raya tırmanmaması şeklinde olayın başlamasıdır.'' Bu arada, makinistlerin avukatı İsmail Gürses, makinistler Fikret Karabulut ve Recep Sönmez'in tahliye edilmesi için Pamukova Sulh Ceza Mahkemesi'ne başvurdu. 
     

     
</TEXT>
</DOC>
