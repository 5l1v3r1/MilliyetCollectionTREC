<DOC>
<DOCNO> 287455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy05.html </URL>
<DATE> 2004/11/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şener Başbakan'ın Gökkafes'e gitmeme kararı doğru bir tercih 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Başbakan Recep Tayyip Erdoğan'ın, Gökkafes adıyla bilinen Süzer Plaza'daki The Ritz Carlton Oteli'nde düzenlenen ''Konut Finansmanı ve Türkiye Konferansı''nın açılışına katılmamasının doğru bir tercih olduğunu belirterek, ''şu anda bina hakkında mahkemelerden yıkım kararı olsaydı, ben de gelmezdim'' dedi. 
     Şener, Sermaye Piyasası Kurulu ve Gayrimenkul Yatırım Ortaklığı Derneği tarafından gerçekleştirilen ve duyurularında Başbakan Erdoğan'ın açılış konuşmasını yapacağı bildirilen konferans öncesinde, gazetecilerin Başbakan'ın katılmamasına ilişkin sorularını yanıtladı. 
     Başbakan Erdoğan'ın, İstanbul Büyükşehir Belediye Başkanı olduğu dönemde, burada yasalara aykırı bir yapılaşmayı engellemek, İstanbul'un mimari değerlerini korumak için gerekli çabayı sarfettiğini vurgulayan Şener, ancak daha sonraki dönemlerde bu yapılaşmanın ortaya çıktığını ve uzun hukuki ihtilaf dönemi yaşandığını kaydettki. 
     Şener, ''Sayın Başbakan'ın tercihi doğru bir tercihtir. Şu anda bina hakkında mahkemelerden yıkım kararı olsaydı ben de gelmezdim'' diye konuştu. 
     SPK'nın da bu binada yeri bulunduğu anımsatılan Şener, bunun ayrı bir konu olduğunu belirtti. 
     Kentbank Fon'a devredildikten sonra, TMSF tarafından satışa çıkarılan bir yerin, bir kamu kuruluşu olan SPK tarafından alındığına dikkati çeken Şener, ''O süreci çok farklı boyutlarda değerlendirmek lazım. Ama dediğim gibi bir yıkım kararı olmadığı için, bir de böyle önemli bir programı aksatmamak için geldim'' dedi. 

     
</TEXT>
</DOC>
