<DOC>
<DOCNO> 257103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy03.html </URL>
<DATE> 2004/07/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yeniden CHP hareketi yollara düşüyor... 
</HEADLINE>
<TEXT>

     Yeniden CHP Hareketi, "partililerin yeniden barışıp, bütünleşmesi" amacıyla Ağustos ayından başlamak üzere 81 ilde ziyaretler gerçekleştirecek. Hareketin Yürütme Kurulu Başkanı Hamdi Fidan, CHP İstanbul Milletvekili Kemal Derviş'e "haksızlık" yapıldığını söyledi. 
     Yeniden CHP Hareketi Yürütme Kurulu Başkanı ve CHP Gençlik Kolları eski Genel Sekreteri Hamdi Fidan ANKA'ya yaptığı açıklamada, partideki gelişmeleri değerlendirdi. 
     Fidan, Yeniden CHP Hareketi'nin "Arama toplantıları"na katıldığı bilinen Kemal Derviş'in açıklamaları ve ardından parti yönetcilerinin verdiği tepkileri değerlendirirken, "Kemal Derviş'in konumunu herkes biliyordu, CHP'nin konumunu da Derviş biliyordu" dedi. Gelen tepkiler ile Derviş'e haksızlık yapıldığını düşündüğünü söyleyen Fidan, her düşüncenin parti platformlarında tartışılması ve kollektif aklı egemen kılmak gerektiğini vurguladı. Fidan, "Ama bu anlayış, bugünkü yönetimde yok. Bir orkestrada şef, çok seslilikte uyumu istemiyor" diye konuştu. 
     
     81 İL GEZİLECEK 
     Fidan, özellikle son kurultayın öncesinde ve sonrasında yaşanan tartışmaların ardından kamuoyunda CHP'nin "artık umut veremez bir parti" konumunda görülmeye başlandığını iddia etti. Bu tespitten hareketle Yeniden CHP Hareketi'nin Ağustos ayının ilk gününden itibaren Anadolu'daki illeri gezmeye başlayacağını belirten Fidan, şöyle dedi 
     "Ağustos ayından itibaren 81 ili dolaşmaya başlayacağız. Buralarda il ve bölge toplantıları yapmayı hedefliyoruz. Toplantılarımız eylül ayında da devam edebilir. Toplantılarımızda o ilin CHP milletvekillerini, örgüt temsilcilerini de davet edeceğiz. Ancak, asıl önemlisi gittiğimiz yerlerde o ilin sorunlarını bir yandan tartışıp konuşurken, diğer yandan da bölge hakkında bilgi sahibi olan bir arkadaşımız sunumlar yapacak. Dolayısıyla karşılıklı bilgi alışverişinde bulunulacak. Bu noktada, partililerin barışması, bütünleşmesi de amaçlanıyor. Yeniden CHP Hareketi bu programda adeta bir köprü işlevi görmüş olacak." 
     
     SARIGÜL BİZE UZAK 
     Şişli Belediye Başkanı Sarıgül'ün de aynı taleplerle Anadolu gezilerini sürdürdüğünün anımsatılması üzerine Fidan, Yeniden CHP Hareketi ile Sarıgül'ün birarada hareket etmediğini, kendilerinin de böyle bir düşüncesi olmadığını bildirdi. 
     
</TEXT>
</DOC>
