<DOC>
<DOCNO> 296378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas19.html </URL>
<DATE> 2004/12/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kayak merkezlerine yoğun talep var... 
</HEADLINE>
<TEXT>

     Türkiye'nin belli başlı kayak merkezlerine yoğun talep, işletmecilerin yüzünü güldürüyor. 
     AA muhabirinin edindiği bilgiye göre kar kalınlığının 1 metreyi aştığı Erciyes Kayak Merkezi'nde özellikle hafta sonlarında yoğunluk yaşanıyor. 
     Ankara, Adana ve Mersin'den gelen kayakseverler, Erciyes'in kayağa yapışmayan dünyaca ünlü toz karında kaymanın keyfini çıkarıyor. Kayseri'den çok sayıda yerli turist de ağırlayan Erciyes, temiz havasıyla piknikçilerin vazgeçilmez mekanlarından biri haline geldi. 
     ACE Otel Genel Müdürü Erol Turfanda, yaptığı açıklamada, uluslararası standartlardaki pistleri ve kayağa yapışmayan dünyaca ünlü toz karıyla Erciyes Kayak Merkezi'nin yeterli tanıtım yapılmadığı için hak ettiği ilgiyi göremediğini söyledi. 
     Erciyes Kayak Merkezi'ndeki Grand Eras Oteli'nin 130 yatak, 17 Aralık'ta yeni sezonu açacak olan Dedeman Erciyes Oteli'nin 121 yatak, ACE Otel'in 36 yatak, Gençlik ve Spor İl Müdürlüğü Kayakevi'nin ise 78 yatak kapasitesi bulunuyor. 
     
     ULUDAĞ'DA YARINDAN İTİBAREN KAR YAĞIŞI BEKLENİYOR 
     Türkiye'nin önemli kış turizmi merkezlerinden Uludağ Kayak Merkezi'nde kar kalınlığı 30 santimetreye kadar düştü. 
     Uludağ Meteoroloji İstasyonu yetkililerinden alınan bilgiye göre, 2 hafta önce kalınlığının 80 santimetreye ulaştığı Uludağ'da, kar, son günlerde havanın ılık, yağışın da az olması nedeniyle eridi. 
     Yetkililer, hava sıcaklığının 2 derece olduğu bölgede yarından itibaren kar yağışının beklendiğini, 10-11 ve 14-15 Aralık günlerinde yağacak karla birlikte hava sıcaklığının da düşeceğini belirttiler. 
     Uludağ'daki işletmeciler de kar kalınlığının az olmasına rağmen ''acemi pisti'' olarak bilinen Beceren ve Yazıcı pistlerinde kayak yapılabildiğini bildirdiler. Profesyonel pistlerde de kayak için elverişli kar bulunduğunu, ancak teleski ve telesiyejlerin bakımda olması nedeniyle bu pistlerin hafta sonuna kadar kapalı kalacağını belirten işletmeciler, bu haftadan sonra hem tesislerin hem de pistlerin dolmasını ümit ettiklerinin kaydettiler. 
     
     PALANDÖKEN'E RUS TURİST İLGİSİ 
     Palandöken Kayak Merkezi'ne ilk yabancı turist grubunun 20 Aralık'ta gelmesi bekleniyor. 
     Son yıllarda yerli ve yabancı kayakseverlerin yoğun ilgisini gören Palandöken'de pistlerin kayak yapmaya uygun hale getirildiği, dağdaki kar kalınlığının 50 santimetreyi aştığı bildirildi. 
     Kayak Merkezindeki otel yetkilileri, ilk yabancı turist grubunun 20 Aralık'ta gelmesinin beklendiğini, kayak merkezine bu yıl yine en fazla Rusların ilgi gösterdiğini kaydettiler. 
     Toplam 600 yatak kapasitesine sahip Palandöken'de bulunan Palan, Polat Renaıssance ve Dedeman Oteli, her yıl olduğu gibi bu yıl da başta Ruslar olmak üzere, farklı ülkelerden konuklarını ağırlamayı ve kış mevsimi boyunca yüzde 100 doluluk oranına ulaşmayı hedefliyor. 
     
     ILGAZ'DA KAR KALINDIĞI 2 METREYİ BULDU 
     Ilgaz Kayak Merkezi'nin bazı kesimlerinde kar kalınlığı 2 metreyi buldu. Aralık ayının sonunda sezonu açacak olan Ilgaz Doruk Otel'de tadilat çalışmaları hızla devam ederken, hafta sonunu Ilgaz Doruk'ta geçirmek isteyenler için Karayolları ekiplerince yollar 24 saat açık tutuluyor. 
     Ilgaz Dağı'nın diğer kesimlerinde bulunan kayak tesislerinde ise kar kalınlığı 80 santimetreye ulaştı. Ankara'ya yakın olması nedeniyle üniversite öğrencilerinin yoğun ilgi gösterdiği Ilgaz Kayak Merkezi'ndeki tesislerde hafta sonu ve yılbaşı tatili için yer kalmadığı öğrenildi. 
     Ilgaz Dağı'nda bulunan toplam 7 turizm tesisinin 1450 yatak kapasitesi olduğunu ifade eden işletmeciler, otellerdeki doluluk oranının şu anda yüzde 70'lerde olduğunu bildirdiler. 
     Bu arada, Ilgaz Dağı'nda bulunan 800 ve 2 bin metrelik 2 pistin gerekli bakımının yapıldığını belirten yetkililer, kayak severlerin pistlerde gece de kayak yapma imkanı elde edeceklerini kaydettiler. 
     
     KARTALKAYA'DA KAR BEKLENİYOR 
     Kar kalınlığının 40 santimetreye ulaştığı Kartalkaya Kayak Merkezi'nde bulunan oteller kar bekliyor. 
     Geçen hafta kayak sezonu açılan Kartalkaya Kayak Merkezi'ndeki otellerin yetkilileri ,pistlerin kayak için uygun olduğunu belirterek, ''Önümüzdeki hafta sonu kar yağışı bekliyoruz. Kar yağışı sonrasında pistlerde kayak daha keyifli olacak'' dediler. 
     
     ZİGANA DAĞI'NDA KAR EZME ARACI SORUNU 
     Gümüşhane'nin Torul İlçesi'ne bağlı Zigana Dağı Gümüş Kayak Tesislerinde kar ezme aracı arızalı olduğu için kayak yapılamıyor. 
     Gençlik ve Spor İl Müdürü Osman Turan, AA muhabirine yaptığı açıklamada, Zigana Dağı'nda kar kalınlığının 35 santimetreye ulaştığını söyledi. 
     Gümüş Kayak Tesislerinde biri 750, diğeri 300 metre iki kayak pisti bulunduğunu belirten Turan, kar ezme aracının çok eski ve arızalı olmasından dolayı pistlerin ezilerek kayak yapmaya elverişli hale getirilemediğini kaydetti. 
     Kar ezme aracının ekonomik ömrünü tamamladığını, çok eski olduğu için parçasının bulunmadığını ifade eden Turan, tesislere yeni araç alımı için Gençlik ve Spor Genel Müdürlüğü'ne müracaat ettiklerini bildirdi. 
     Kayak merkezinde 30 yataklı bir tesis bulunduğunu belirten Turan, özellikle yerli turistlerin hafta sonları için rezervasyon yaptırdığını kaydetti. 
     
     ELMADAĞ'DA KAR YETERSİZ 
     Elmadağ Kayak Merkezi'nde kayak yapabilmek için yeterli seviyede kar bulunmadığı öğrenildi. 
     Bu nedenle hafta sonunda yoğunluğun yaşanmadığı Elmadağ'da, yeni kar yağışıyla birlikte pistlerin kayak yapmaya elverişli hale gelmesi bekleniyor. 
     Toplam 1 kilometre uzunluğunda, 250 metre genişliğinde ağaçsız pisti olan Elmadağ'da konaklamak isteyenler için bir adet tesis var. Diğer tesisler üniversiteler tarafından işletiliyor ve lokal işlevi görüyor. 
     
</TEXT>
</DOC>
