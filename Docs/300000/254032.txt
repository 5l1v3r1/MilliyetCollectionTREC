<DOC>
<DOCNO> 254032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/spo06.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerin dediği oldu 
</HEADLINE>
<TEXT>


Federasyon naklen yayın ihalesinin 15 Temmuz'da yapılmasına karar verdi 

BOZHAN MEMİŞ 


FUTBOL Federasyonu, Birinci Süper Futbol Ligi maçlarının TV'den naklen yayınıyla ilgili ihalenin 15 Temmuz Perşembe günü İstanbul'da yapılacağını açıkladı. Haluk Ulusoy başkanlığında İstanbul'da toplanan Federasyon Yönetim Kurulu, ihalenin 179 trilyon 139 milyar lira toplam bedelle açılacağını bildirdi. 2004 - 2005 sezonu fikstür kurasının 16 Temmuz'da çekileceği belirtildi. 

BAŞKAN Vekili Ata Aksu, "Biz yayın ihalesi görüşmesini genel kurul sonrasına bırakacaktık, ancak kulüpler için yaşam kaynağı olan yayın ihalesi bekletilemezdi. Teminat olarak 25 milyon dolar yatırılacak. Sözleşme teminatı olarak da yüzde 6 yatırılacak. Geçen yıl 89.3 milyon dolar ödendi. Bu üçüncü ihalemiz. Gerekli şartname için teknik altyapıyı hazırladık. Yeni sözleşme 20 Temmuz'da imzalanacak" dedi. 

AKSU, Haluk Ulusoy'un Futbol Federasyonu Genel Kurulu'nda başkanlığa yeniden aday olup olmayacağı hakkındaki bir soru üzerine de "Görevimizin son anına kadar tüm ciddiyetimizle devam etmekteyiz. Başkanımızın adaylığı sürüyor. Bu konuda bir değişiklik yok" ifadesini kullandı. Başkan adaylığı için adı geçen UEFA Tahkim Kurulu Asbaşkanı Levent Bıçakçı'nın ise bugün kesin kararını açıklaması bekleniyor. 



</TEXT>
</DOC>
