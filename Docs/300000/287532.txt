<DOC>
<DOCNO> 287532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur22.html </URL>
<DATE> 2004/11/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Anneye en acı vasiyet 
</HEADLINE>
<TEXT>

     DHA 

ANTALYA'da beyin kanaması sonucu yaşamını yitiren ve organlarıyla 6 kişiye hayat veren 28 yaşındaki Gülşah İbranoğlu, son yolculuğuna uğurlandı. "Gülşah'ım gidiyor'' diye ağlayan anne Şefika İbranoğlu, "Bu kızımın vasiyetiydi. Senden önce ölürsem organlarımı bağışlayın demişti'' dedi. Ağabey Mehmet İbranoğlu ise 1 yıl önce kardeşinin, organlarının alındığı hastanede, bir yakınına kan verirken bu kararı aldığını söyledi. 
     Antalya'da yaşayan Kick Boks antrenörü 28 yaşındaki Gülşah İbrahnoğlu, 5 Kasım akşamı iftarını açtıktan sonra şiddetli başağrısı nedeniyle fenalaştı. 6 yıl önce babası Osman İbranoğlu'nu gırtlak kanserinden kaybeden genç kız, ağabeyi Mehmet İbranoğlu tarafından Antalya Devlet Hastanesi'ne kaldırıldı. 
     Ağabeyi ile birlikte işlettikleri pastaneyi bir süre önce borçları nedeniyle kapatan ve doğuştan beyninde ödem bulunan Gülşah İbranoğlu'nun beyin ölümü gerçekleşti. Ağabeyi ve yakınları, genç kızın vasiyeti üzerine organlarını bağışladı. Genç kızın iki böbreği, kalbi, pankreası, karaciğeri ve iki korneası Akdeniz Üniversitesi Tıp Fakültesi Hastanesi'nde alındı, karaciğeri Çukurova Üniversitesi'ndeki bir hastaya nakledilmek üzere Adana'ya gönderildi. 
     
     6 KİŞİYE HAYAT VERDİ 
     Genç kızın böbreklerinden biri ve pankreası 30 yaşındaki Dursun Özyurt'a takıldı. Özyurt'un 26 yıldır şeker hastası, 4.5 yıldır da böbrek hastası olduğu ifade edildi. Genç kızın diğer böbreği ise İsmail Emek'e nakledildi. İbranoğlu'nun kalbi de Rüstem Kara'ya, Akdeniz Üniversitesi Tıp Fakültesi Hastanesi'ndei gerçekleştirilen operasyonla transfer edildi. İki korneanın bekletildiği, yapılacak özel işlemlerin ardından hastalara nakledileceği kaydedildi. 
     
     KIZIMIN VAZİYETİYDİ 
     Gülşah İbranoğlu'nun cenazesi dün Akdeniz Üniversitesi Tıp Fakültesi Hastanesi morgundan alınarak Muratpaşa Camii'ne getirildi. Cenaze töreninde Gülşah İbranoğlu'nun annesi ayakta durmakta zorluk çekti. Kızının tabutuna çiçek bırakan ve tabutunu öpen anne Şefika İbranoğlu, yakınları tarafından güçlükle sakinleştirildi. "Gülşah'ım gidiyor'' diyerek gözyaşlarına boğulan anne İbranoğlu, "Senden önce ölürsem organlarımı bağışlayın demişti. Sporcuydu, başarılı bir kızdı'' dedi. 
     Ağabeyi Mehmet İbranoğlu ise 1 yıl önce kızkardeşinin, organlarının alındığı hastanede bir yakınına kan verirken organlarını bağışlama kararı aldığını söyledi. 
     
     HASTA YAKINLARI DA KATILDI 
     Muratpaşa Camii'ndeki cenaze törenine Gülşah'ın organlarıyla hayat bulan hastaların yakınları da katıldı. Cenazede saf tutan hasta yakınlarından Dursun Özyurt'un babası Mehmet Özyurt, "Ne söyleyebilirim. Bir tarafta acı, bir tarafta sevinç. Gülşah'a Allah rahmet eylesin'' diye konuştu. 
     
     LİSANSINI YENİ ALDI 
     Antalya'da Karamela Pastaneleri'nin sahibi olarak iş hayatına atılan ancak iflas eden Gülşah İbranoğlu, 2.5 yıldır Kick Boks yapıyordu. Çevresindekilere, bu sporu yaşam tarzı olarak gördüğünü söyleyen İbranoğlu, "Kick Boksu önce sağlık, sonra savunma sporu olduğu için yapıyorum. Bu sporu yaptıkça kendimi güvende hissediyorum. Ayrıca, iş kadınlarının savunma sporlarını öğrenmesinde yarar olduğunu düşünüyorum'' demişti. Antrenör arkadaşı Gazi Demirdağ, Gülşah'ın yetenekli bir sporcu olduğunu ve bir ay önce antrenörlük lisansı aldığını söyledi. 
     
</TEXT>
</DOC>
