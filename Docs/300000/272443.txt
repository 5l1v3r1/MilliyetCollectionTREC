<DOC>
<DOCNO> 272443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur36.html </URL>
<DATE> 2004/09/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ömür boyu hapisten bilirkişi raporu kurtardı... 
</HEADLINE>
<TEXT>

     Trabzon'da, emekli sağlık memuru Hayrettin Eryiğit'i bıçaklayarak öldürdüğü gerekçesiyle ömür boyu hapis istemiyle yargılanan sanık Bülent Ateş, beraat etti. 
     Trabzon Ağır Ceza Mahkemesi'ndeki duruşmaya ''kasten adam öldürme ve gasp'' suçundan 11 aydan beri tutuklu bulunan Bülent Ateş 28 katılmadı. 
     Mahkemede bilirkişi olarak dinlenen Trabzon Adli Tıp Kurumu Şube Müdürü Mustafa Gündüz, ikinci el telefon alım satımı yapan Metin Kaplan'dan temin edilen sanık Bülent Ateş'e ait kimliğin fotokopisini incelediğini belirtti. 
     Üzerinde çeşitli gölgeler bulunan kimlik fotokopisinin orijinal olmadığını ifade eden Gündüz, orijinal kimlik fotokopilerinde söz konusu gölgelerin bulunmaması gerektiğini ifade ederek, ''Ateş'e ait kimlik örneği, fotokopinin fotokopisidir'' dedi. 
     Cumhuriyet Savcısı, esasa ilişkin mütalaasında, sanık hakkında ''kasten adam öldürme ve gasp'' suçlarını işlediğine dair şüpheden uzak, kesin ve inandırıcı deliller elde edilemediğini belirterek, sanığın beraatını istedi. 
     Mahkeme heyeti mütalaaya uyarak, sanığın söz konusu suçlardan beraatına karar verdi. 
     Trabzon'da, Yenimahalle Sevimli Sokak'ta yaşayan emekli sağlık memuru Hayrettin Eryiğit, 26 Mayıs 2003'te, evinde ölü bulunmuştu. 14 yerinden bıçaklandığı tespit edilen Eryiğit'in cep telefonu, televizyonu ile müzik seti de çalınmıştı. Telefon, Çömlekçi Mahallesi Avrasya Pazarı'nda ikinci el cep telefonu alım satımı yapan Metin Kaplan tarafından satın alınmıştı. Cep telefonunu satan kişi, Bülent Ateş adına düzenlenmiş bir kimlik fotokopisini Kaplan'a vermişti. Bunun üzerine, Bülent Ateş, 6 Ekim 2003'te ''kasten adam öldürme ve gasp'' suçundan tutuklanmıştı. 
     
</TEXT>
</DOC>
