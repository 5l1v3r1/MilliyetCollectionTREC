<DOC>
<DOCNO> 281478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun22.html </URL>
<DATE> 2004/10/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ulusal mahkemeye intihar saldırısı planlayan 8 terörist yakalandı 
</HEADLINE>
<TEXT>

     İspanya'da Madrid Yüksek Mahkemesi ve Ulusal Mahkeme Hakimi Baltasar Garzon'un talimatıyla düzenlenen operasyonda yakalanan 8 kişinin, 500 kilogramlık patlayıcıyla intihar saldırısı hazırlığı içinde olduğu belirtildi. 
     İspanya'nın Almeria, Valencia, Malaga, Pamplona ve Madrid kentlerinde yapılan operasyonda yakalanan 8 kişinin Kuzey Afrikalı oldukları bildirildi. 
     Soruşturmayı yürüten kaynaklardan basına verilen bilgilerde, 8 kişinin başkent Madrid'deki Genova caddesindeki Ulusal Mahkeme binasına saldırı düzenleme hazırlığı içinde oldukları ifade edildi. 
     Yetkililer, teröristlerin eylemlerini intihar saldırısı düzenleyerek yapmayı planladıklarını öne sürdü. 
     İspanya'daki terörle mücadele hakimi Garzon, halen süren operasyona ilişkin bilgi verilemeyeceğini söyledi. 
     
</TEXT>
</DOC>
