<DOC>
<DOCNO> 299189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo03.html </URL>
<DATE> 2004/12/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Demirören'den son karar Del Bosque ile devam 
</HEADLINE>
<TEXT>

     Demirören sözünden dönmüyor, Del Bosque ile yola devam ediyor. Ronaldo ve Cordoba gidiyor. Düğmeye basıldı. Bir kaleci bir forvet alınıyor. 
     
     İlk liste hazır 

     İtalya’da Zaccheroni ile görüşüp nabız yoklayan, ancak verdiği sözden geri adım atmama kararı alan Başkan Yıldırım Demirören, Del Bosque’yle yola devam edecek. Kartal’ın patronu, devre arasında yapılacak transfer hamlelerine de İspanyol hocayla birlikte karar verecek. Takımdan gidecek iki isim şimdiden belli oldu. Oscar Cordoba ve Guiaro Ronaldo’ya ligin devre arasında yol verilecek. 
     
     Bugün buluşuyorlar 

     Başkan Demirören ve teknik direktör Del Bosque’nin bugün biraraya gelerek, transferi masaya yatıracağı bildirildi. İtalya’daki temaslarda Emre Belözoğlu’nun yanısıra, bir kaleci ve bir forvet için araştırma yapıldığı ifade edildi. Ancak forvet oyuncusu, John Carew giderse takıma kazandırılacak. Aksi takdirde Norveçli ile yola devam edilecek. 

     
</TEXT>
</DOC>
