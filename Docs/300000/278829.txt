<DOC>
<DOCNO> 278829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/ydemirkol.html </URL>
<DATE> 2004/10/10/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Emre ve Yıldıray'sızlık 
</HEADLINE>
<TEXT>



'Takımların kalitesi birbirine çok yaklaştı, artık hiçbir maçın favorisi yok' klişesinin aslı şu Artık tüm takımlar neyi nasıl yapması gerektiğini çok iyi biliyor. Farkı belirleyen bunu ne kadar yapabildikleri. Dün Kazakistan, sahaya yayılışı, paslaşma planları, atağa kalkış stilleri kısaca yapmak istediği her şeyle çok iyi kurulmuş bir takımdı. İlk yarı boyunca bize sadece tek bir şut şansı tanımış olmaları bu durumu çok iyi anlatıyor. Ama yapamadıkları da ortadaydı. İlk yarıda geride sadece iki oyuncu bırakmamıza rağmen bizi hiç gafil avlayamadılar. Planları doğruydu ama kaliteleri bunu uygulamaya yetmedi. Bizim derdimiz ise başkaydı. 
Hayır Hakan'sızlık değil, Emre ve Yıldıray'ın yokluğu. İyi kapanan rakibi savunmaya yerleşme aşamasında avlayacak hızlı ayakları yöneten bir beyin yoktu. İlk yarıda çok yavaş oyun kurduk. Doğrusu kurmaya çalıştık. Olmadı. Rakip ceza sahasına yığılıp karambol arama yolunda ise iki kez gole yaklaştık. Neyse ki birinde Gökdeniz'in harikulade şutuyla öne geçtik. Oyun çok durgundu. Pozisyon vermiyorduk, bulamıyorduk ve sadece topa sahip oluyorduk. Seyirci de uyuyordu. 
Ersun Yanal ikinci yarıya bir çözümle girdi. Biraz daha yüksek tempo, geriden hareketlenen orta saha oyuncuları ve uzaktan şutlar. Böylece Necati'nin, Gökdeniz'in daha etkili olduğu bir oyun yapısına kavuştuk. Aynı kadro ve aynı dizilişle fark böyle sağlandı. Kazakistan'ı çözmek için sadece 10 dakika yetti. Eğer gerçek birer savunma kanadımız olsaydı, orta kalitesini biraz daha üst düzeye taşıyabilsek her şey çok daha farklı ve keyifli olabilirdi. Ama Deniz ve Ümit'le ancak bu kadarını becerebildik. 
Sonuç olarak Çok iyi değildik ama açık vermeden, ikinci yarıda çokça pozisyon ve bir de penaltı bularak maçı tamamladık. Hüseyin, Servet ve Tolga'nın uyumu beklenenin çok üzerindeydi ve temel başarı da Fatih Tekke ile birlikte aslında onlara aitti. Takımı bir arada tutan çimento onlar. Şimdi bu takımı daha kolay ileri itebilecek yeni oyuncular bulmalı. Emre ve Yıldıray çok sık sakatlanıyor. Onlara çok ihtiyacımız var ama ne kadar güvenebiliriz, hiç bilmiyorum. 



</TEXT>
</DOC>
