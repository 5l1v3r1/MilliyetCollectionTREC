<DOC>
<DOCNO> 279568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas18.html </URL>
<DATE> 2004/10/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
ABD, Dünya Sanal Oyun Şampiyonu... 
</HEADLINE>
<TEXT>

     ABD'nin San Francisco kentinde düzenlenen Dünya Sanal Oyun Şampiyonası'nı Amerikan ekibi kazandı. 
     Yaklaşık 5 saat süren finalde Danimarka'nın ''Titanlar'' isimli ekibiyle ''Counter Strike'' adlı bilgisayar oyununu oynayan ''3 Boyut'' adlı 5 kişilik Amerikan takımı, büyük çekişmeden sonra rakibini yenmeyi başardı. 
     Terörle mücadele konulu bilgisayar oyununda harap binalar arasında ateş gücü yüksek tüfekler ve diğer silahlarla birbirlerine ateş açan Amerikan ve Danimarka takımlarının yarışması, coşkulu bir kalabalık tarafından izlendi. 
     Amerikan takımı birinciliği karşılığında 50 bin dolar ödül kazanırken, tüm katılımcılara toplam 400 bin dolar ödül dağıtıldığı belirtildi. 
     5 gün süren şampiyonaya binlerce kişi oyuncu ve izleyici olarak katılırken, ''Counter Strike Condition Zero'' adlı oyunun yanı sıra ''WarCraft III Frozen Throne,'' ''FIFA Soccer 2004'', ''Need For Speed Underground'', ''StarCraft Brood War'', ''Unreal Tournament 2004'', ''Halo'', ''Project Gotham Racing 2'' adlı oyunlar oynandı. 
     ABD'de video ve bilgisayar oyunlarının yıllık 10 milyar doları aşkın pazarı bulunuyor. 
     
</TEXT>
</DOC>
