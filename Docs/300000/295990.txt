<DOC>
<DOCNO> 295990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur19.html </URL>
<DATE> 2004/12/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kırık koluyla adam öldürdü 
</HEADLINE>
<TEXT>

     
     Neşet KARADAĞ ADANA, DHA 

     
ADANA'da kardeşini yaralayanlardan intikam almak için askerde kolunu kıran ve verilen Hava değişimi' izninde 22 yaşındaki Metin Özdemir'i bıçaklayarak öldürdüğü iddia edilen 25 yaşındaki Ali Karataş, ''Kendimi korumak isterken öldürdüm'' iddiasında bulundu. 
     Çamlıbel Mahallesi 500 Sokak'ta geçen Temmuz ayında kardeşi 19 yaşındaki Murat Karataş'ın, Metin Özdemir ve Kerem Tosun tarafından dövülerek parmaklarının kırıldığı haberini alan Ali Karataş, kardeşinin intikamı için vatani görevini yaptığı Çanakkale'deki birliğinde kolunu kırdı. 3 ay hava değişim izni verilen Karataş, Adana'ya geldi. Karataş, kardeşini yaraladığı iddia edilen grupla 11 Ekim'de tartıştı. Çıkan kavgada Karataş, Özdemir'i bıçaklayarak öldürürken, kendisi de Mehmet Emin Kılıç tarafından kalçasından bıçakla yaralandı. 
     Tutuklanan Ali Karataş ve olaya karışan 21 yaşındaki Erhan Tarhan ile tutuksuz 20 yaşındaki Mehmet Emin Kılıç, Adana 5'inci Ağır Ceza Mahkemesi'nde açılan davanın ilk duruşmasına katıldı. Öldürülen Özdemir'in babası, 60 yaşındaki İbrahim Halil Özdemir'in de hazır bulunduğu duruşmaya diğer tutuksuz sanıklar 27 yaşındaki Bayram Karataş ile 20 yaşındaki Fahri Tan ise gelmedi. 
     Kasten adam öldürmek' suçundan 30 yıla kadar ağır hapis cezası istenen Ali Karataş, diğer sanıklar Metin Özdemir, Erhan Tarhan, Fahri Tan ve Mehmet Emin Kılıç'ın kendisini hırsızlık yapmaya zorladığını, kabul etmeyince kardeşi Murat'ı yaraladıklarını söyledi. Askerde kolu kırıldığı için hava değişimine Adana'ya geldiğini öne süren Karataş, ''Olay günü bu kişiler önümü kesti. Metin, Askerde elini kırıp benim için mi geldin ' dedikten sonra üzerime saldırdı. Ardından evimize baskın yaptılar. Bıçağı rasgele salladım. Amacım öldürmek değildi. Ağabeyimi ve kendimi korumak istemiştim'' dedi. 
     Diğer sanıklar, Tarhan ile Kılıç ise, kavgayı ayırmak isterken Ali Karataş'ın Metin Özdemir'i bıçakladığını belirten, ''Metin'in vurulduğunu görünce korkumuzdan kaçtık'' diye ifade verdi. 
     Öldürülen Özdemir'in kamyon şoförü babası İbrahim Halil Özdemir ise, Karataş'ın oğlunu intikam için öldürdüğünü iddia etti. Acılı baba Özdemir, ''Ali, yaralanan kardeşi Murat'ın intikamını almak için askerde kolunu kırıp hava değişimi için gelmişti. Oğlumu telefon ederek dışarı çağırdı. Tuzağa düşürüp öldürdü'' diye konuştu. 
     Mahkeme heyeti, Tarhan'ın tahliyesine karar verirken, duruşmayı tanıkların dinlenmesi için erteledi. 
     
</TEXT>
</DOC>
