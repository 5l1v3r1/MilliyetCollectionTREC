<DOC>
<DOCNO> 297820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun24.html </URL>
<DATE> 2004/12/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ukrayna yeniden ısınıyor... 
</HEADLINE>
<TEXT>

     Ukrayna'da Rus yanlısı devlet başkanı adayı Viktor Yanukoviç, güney ve doğu illerinden onbinlerce gönüllünün, 26 Aralık seçiminden sonra muhalefetin ''darbe yapmasını önlemek'' amacıyla Kiev'e yürümeye hazır olduğunu söyledi. 
     Güneydeki Mikolayev kentinde üniversite öğrencileri ve bazı akademisyenlere hitaben konuşan Yanukoviç, ''Turuncu kriz sırasında kan dökülsün istemedim. Maden işçilerinin Kiev'e yürüyüşünü çatışma olmasın diye istemedim, ama bundan sonra halk hareketini önleyemeyiz'' dedi. 
     ''35 bin kişi, 26 Aralık'ta yinelenecek seçimden sonra Kiev'e gitmeye hazır olduğunu bildirdi'' diyen Yanukoviç, ''Muhalefetin darbe yapmasını önlemek amacıyla çok sayıda gönüllü örgütü kuruldu'' diye konuştu. 
     Yanukoviç, ABD'yi de AB yanlısı rakibi Viktor Yuşçenko'yu mali bakımdan desteklemekle yeniden suçladı. 
     Yanukoviç'in kazandığı açıklanan 21 Kasım ikinci tur başkanlık seçimi, hile karıştırıldığı gerekçesiyle yüksek mahkeme tarafından iptal edilmişti. 
     
</TEXT>
</DOC>
