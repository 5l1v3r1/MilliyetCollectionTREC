<DOC>
<DOCNO> 255603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun27.html </URL>
<DATE> 2004/07/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İçki satan 5 dükkan dinamitlendi 
</HEADLINE>
<TEXT>

     Irak'ın başkenti Bağdat'ın Hıristiyan mahallelerinin birinde, aynı caddede içki satan 5 dükkanın dün dinamitle havaya uçurulduğu, patlamalarda ölen ya da yaralanan olmadığı bildirildi. 
     Görgü tanıkları ve çevre esnafı, saldırıların, alkollü içki satan dükkanlarla etraftaki dükkanlara zarar verdiğini söyledi. Bu kişiler, El Tariba mahallesindeki 5 dükkanın havaya uçurulmasına polisin kayıtsız kaldığını kaydetti. 
     Görgü tanıklarından Necim Abdullah, ''Eylem organize bir grup tarafından yapıldı. Kuvvetli patlamalar 2-3 dakika içinde birbirini izledi. Dükkanımın camları aşağı indi. 2 kişiyi kaçarken gördüm. 2 yaşındaki oğlum, korkudan 2 saat boyunca konuşamadı'' dedi. 
     Alkollü içki satan başka bir dükkanın sahibi İbraz Ebu Salim de dükkanının saldırıdan zarar görmediğini belirterek, ''Dükkanımı kapatacağım ve bir daha açmayacağım. Hayatımı neyle kazanacağımı bilmiyorum'' diye konuştu. 
     Bağdat'ta 21 Haziran'da, alkollü içki satan bir dükkan dinamitlenmiş, bir başka saldırı, bombanın etkisiz hale getirilmesiyle önlenmişti. 10 Temmuz'da ise Bakuba kentindeki 4 dükkan havaya uçurulmuş, patlamalarda yoldan geçen bir kişi hayatını kaybetmişti. 
     
</TEXT>
</DOC>
