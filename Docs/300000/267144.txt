<DOC>
<DOCNO> 267144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy02.html </URL>
<DATE> 2004/08/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sefa Sirmen, TBMM Başkanvekilliği için kulis yapıyor 
</HEADLINE>
<TEXT>

     CHP milletvekilleri arasında Başkanlık Divanı için çok sayıda aday çıkıyor. Belediye başkanlığı dönemi ile ilgili olarak TBMM'de çok sayıda dokunulmazlığının kaldırılmasına ilişkin dosya ile gündeme gelen Kocaeli Milletvekili Sefa Sirmen'in de TBMM Başkanvekilliğine aday olmayı düşündüğü ifade ediliyor. 
     TBMM'nin Ekim ayında olağan toplantısıyla birlikte komisyonlarda ve Başkanlık Divanı'nda seçimler olacak. 
     AKP'de TBMM Başkanlığı için kulisler sürerken, CHP'de de Başkanlık Divanı üyeliği için kulisler şimdiden başladı. 
     TBMM'de iki yıldır CHP kontenjanından TBMM Başkanvekilliği görevini yürüten Yılmaz Ateş'in yeniden aday olması beklenirken, Kocaeli Milletvekili Sefa Sirmen'in de bu göreve aday olacağı söyleniyor. Sirmen, bunun için milletvekileri arasında kulis yapıyor. 
     CHP'de halen Manisa Milletvekili Erdoğan Yetenç'in yürüttüğü İdare Amirliğine ise Kırıkkale Milletvekili Halil Tiryaki, Denizli Milletvekili Haşim Oral ve muhalifler arasında yer alan Siyam Kesimoğlu'nun da aday olacağı belirtiliyor. 
     
</TEXT>
</DOC>
