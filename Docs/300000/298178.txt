<DOC>
<DOCNO> 298178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko05.html </URL>
<DATE> 2004/12/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Akaryakıta 'serbest piyasa zammı' sinyali 
</HEADLINE>
<TEXT>

     Akaryakıtta serbest fiyat uygulamasına geçileceği 1 ocaktan sonra fiyatlarda artış sinyali geldi. 
     POAŞ Genel Müdürü Ertuğrul Tuncer fiyat serbestisi uygulamasına geçen Portekiz gibi ülkelerde, önceleri fiyatların bir miktar yükseldiğini, akabinde düştüğünü belirtti. 
     Tuncer, ''Türkiye'deki kar marjı, AB ülkelerinin çok altında. Şunu söyleyebilirim fiyatlarda bir düşme beklemiyorum'' demekle yetinirken, ''zam yapılacak'' ifadesini kullanmadı. 
     Tuncer şirketlere getirilen sigorta, katılım payı,depolama gibi yeni yükümlülükler nedeniyle maliyetlerinin artacağına da dikkat çekti 
     
     20 aralık son tarih 
     Enerji Piyasası Düzenleme Kurumu EPDK Başkanı Yusuf Günay da, petrol ürünleri piyasasında faaliyet gösteren işletmeleri lisans almaları konusunda uyarırken, ''20 aralığa kadar herkes başvuruda bulunmalı. 20 aralık, hak düşürücü son tarih'' dedi. 
     Kurul'un, 20 aralığa kadar başvuruda bulunacak işletmelere, lisans almış gibi 3 ay daha faaliyette bulunabilmesine imkan verecek karar aldığını açıklayan Günay, ancak bu sürenin 20 aralık son başvuru tarihini uzatmak anlamına gelmediğini, bu kanuni sürenin uzatılmasının mümkün olmadığını ifade etti. 
     
</TEXT>
</DOC>
