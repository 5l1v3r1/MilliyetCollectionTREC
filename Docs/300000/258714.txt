<DOC>
<DOCNO> 258714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun15.html </URL>
<DATE> 2004/07/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Amazon ormanları bozkıra dönüşecek 
</HEADLINE>
<TEXT>

     Brezilya'nın orman bölgelerini tahrip eden yangınların ve küresel ısınmanın, Amazon ormanlarını 50 ila 100 yıl içinde bozkıra dönüştürebileceği uyarısında bulunuldu. 
     Ulusal Uzay Araştırmaları Enstitüsü araştırmacılarından Carlos Nobre, dün Brasilia'da başlayan ''3. Amazon'un atmosferi ve biyosferi üzerine büyük ölçekli proje'' konferansında yaptığı konuşmada, ''Hemen hemen bütün senaryolar, Amazon'un 50 ila 100 yıl içinde bozkırlaşacağını öngörüyor'' dedi. 
     Nobre, ''En iyi senaryoya göre her şey aynı kalacak, orta risk senaryosuna göre amazonların yüzde 20'si, en tehlikeli senaryoya göre ise yüzde 60'ı yok olacak'' şeklinde konuştu. 
     Brezilyalı bilim adamı, ''Ormanların yok olması söz konusu olmasa bile, küresel ısınma da yüzde 20-30 oranında bozkırlaşmaya yol açabilir'' ifadesini kullandı. 
     Brezilyalı resmi kaynaklara göre, orman yangınları 1970'li yıllardan 2002'ye kadar, bütün Amazon ormanlarının yüzde 70'ine sahip olan ve 3 milyon 680 bin kilometrekare büyüklüğündeki Brezilya ormanlarının 630 bin kilometrekareden fazlasını yok etti. 
     
</TEXT>
</DOC>
