<DOC>
<DOCNO> 263363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/bila.html </URL>
<DATE> 2004/08/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal'dan Erdoğan'a... 
</HEADLINE>
<TEXT>


CHP lideri Deniz Baykal, Başbakan Erdoğan'ı Türkiye gündemindeki çok önemli olaylarda net tutum almamakla ülkeyi yöneten başbakan gibi değil, daha çok, bir "seyirci, gözlemci" gibi davranmakla suçluyor. 
Antalya temsilcimiz Oktay Pirim'le birlikte Antalya'da görüştüğümüz Baykal, Başbakan Erdoğan'ın bu tutumuyla, başta terör olmak üzere yasadışı güç örgütleri ve odaklarına cesaret verdiği kanısında. 
Baykal, Başbakan'ın sorumluğunun olaylar karşısında net ve kararlı tavır almayı gerektirdiğini, kaçak ve tereddütlü bir duruş sergilemenin bu ülkeye zarar verdiğini vurguluyor. 
Ana muhalefet lideri, Başbakan'ın bu tutumuna örnekler verirken, şu olayları anımsatıyor 
Baykal'ın verdiği ilk örnek İstanbul'da sinagoglara düzenlenen saldırılar. Bu terör eylemi karşısında Başbakan'ın eylemi yapanların beslendiği, yetiştiği ve savunduğu akımları suçlamamak için net tavır koyamadığını eylemi kimlerin, hangi kaynaktan beslenerek yaptıklarını söylemekten kaçındığını saldırıları kimlerin yaptığını değil, kimlerin neden yapmamış olabileceğini savunduğunu kaydetti. 
Baykal'ın ikinci örneği Van'daki olaylar. Baykal Van'da bir polis merkezinin basılması, gözaltındakilerin kaçırılması, polise tekme tokat atılması, devletin adeta ihtar edilmesi karşısında da Başbakan Erdoğan'ın sorumluluğu ve konumuna uygun bir tepki vermediğini belirtti. İçişleri Bakanı'nın istifasını gerektiren böyle bir olayda, istifa bir yana, Başbakan'ın da İçişleri Bakanı'nın da anlamlı bir suskunluğu tercih ettiğini bu yetmiyormuş gibi Milli Eğitim Bakanı'nın da olayların sorumlusu görünen eski milletvekili Mustafa Bayram'ı telefonla arayarak geçmiş olsun dileğinde bulunduğunu anımsattı. Baykal, bu olaylar karşısında Başbakan Erdoğan'ın açık tavır alması gerekirken, Van Valisi Hikmet Tan'a CHP'ye karşı siyasi içerikli laf yetiştirme görevi verdiğini söyledi. 
CHP liderinin, Başbakan'ın tavırsızlığına verdiği ikinci örnek ise, Diyarbakır Belediye Başkanı Osman Baydemir'in öldürülen teröristin evine resmi araçlarla taziye ziyaretinde bulunması karşısındaki suskunluğu. Baykal, Başbakan Erdoğan'ı bu olayı ve siyasi anlamını görmezden geldiğini, susarak geçiştirmeye çalıştığını, bu konuda soru soran gazetecilere karşı onları tersleyen bir üslup kullanmakla eleştirdi. 
Baykal, hızlandırılmış tren faciası ve son tren kazaları konusunda da Başbakan Erdoğan'ın istifa etmesi gereken Ulaştırma Bakanı'nı koruyarak yine yanlış bir tutum sergilediğini vurguladı. Baykal, bu yöndeki sorular karşısında Başbakan Erdoğan'ın gazetecileri azarlamasına dikkat çekti. 
Ana muhalefet lideri, Başbakan Erdoğan'ı ve hükümeti terörle mücadelede kararlı davranmamakla, eve dönüş yasasıyla Hizbullah örgütü mensuplarını dışarıya çıkarmakla, terörle mücadeleyi ABD'ye havale etmekle de suçladı. 
Baykal'a göre Başbakan Erdoğan Türkiye için çok önemli bu olaylar karşısında hep "yanlış sinyal" verdi ve "yanlış düğmeye" bastı. 
Türkiye'nin kimden yana olduğu belli olmayan seyirci bir başbakana sahip olduğu görüşünde. 
CHP lideri, Başbakan'ın bu tutumunun artık vatandaş tarafından da saptandığını ve hükümete açtığı krediyi kapatmaya başladığını, bunu yurt gezilerinde açıkça gözlediğini söyledi. 



</TEXT>
</DOC>
