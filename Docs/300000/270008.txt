<DOC>
<DOCNO> 270008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun40.html </URL>
<DATE> 2004/09/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İspanya, batan zehirli gemi için Türkiye ile temasa geçiyor 
</HEADLINE>
<TEXT>

     İspanya Çevre Bakanı Cristina Narbona, İskenderun'da batan zehirli atık yüklü gemiyle ilgili olarak bugünden itibaren Türk makamlarıyla resmi temaslara başlayacaklarını belirtti. 
     Narbona, düzenlediği basın toplantısında, ''Bugünden itibaren Dışişleri Bakanlığı aracılığıyla Türk hükümetiyle resmi temaslara başlanacak ve Çevre Bakanlığı, Basel Konvansiyonu'nun öngördüğü düzenek çerçevesinde tüm işbirliğini sağlayacak'' dedi. 
     İspanya'da 3 termik santraldan çıkan zehirli atıkları alan Asland firmasının izinsiz olarak zehirli atıkları İspanya'dan çıkarmasının hesabını hükümet olarak soracaklarını kaydeden Çevre Bakanı, söz konusu firmanın daha önce de benzer 18 olayının bulunduğunu bildirdi. 
     Öte yandan, Asland, yaptığı yazılı açıklamada, M V ULLA adlı geminin batmasından dolayı, ''yerel yönetimler ve sivil toplum örgütleriyle işbirliği içinde çalışmak üzere'' Türkiye'ye bugün bir ekip yolladığını duyurdu. 
     Asland'ın bağlı olduğu Fransız Lafarge, uluslararası denizcilik sözleşmelerine göre, zehirli atık olan küllerin 1999 yılı aralık ayında Aviles limanından yüklenmesinden sonra, Asland'ın hiçbir sorumluluğunun bulunmadığını savundu. 
     Lafarge, Asland'ın Cezayir'de bir bent inşası için 1998 yılında Dragados adlı firmaya 220 bin ton kül sattığını, bunun 3 bin tonunun 1999 Aralık ayında Aviles'ten hareket ettiğini, ancak geminin Cezayir'den geri çevrildiğini bildirdi. 
     
</TEXT>
</DOC>
