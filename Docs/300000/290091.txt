<DOC>
<DOCNO> 290091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun18.html </URL>
<DATE> 2004/11/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Berlinli Türkler, Almanları kötüleyen imamı eleştirdi 
</HEADLINE>
<TEXT>

     Almanya'nın başkenti Berlin'de yayınlanan B.Z gazetesi, başkentte yaşayan Türklerin, bir vaazında Almanları kötülediği için görevden alınan Türk imamı eleştirdiklerini yazdı. 
     Gazetede, ''Almanlar iyi-İmamın söyledikleri yanlış'' başlığıyla verilen haberde, Kreuzberg semtinde yaşayan bazı Türklerin konuyla ilgili görüşlerine yer verildi. 
     Türklerin yoğun olarak yaşadığı Kreuzberg'de büfe işleten Gülberen Temel, imamın müşterisi olduğunu belirterek, ''Kendisi nazik biri, ancak söyledikleri yanlış. Bu nedenle daha sonra özür dilemesi güzel'' dedi. 
     Çağatay Demirsöz adlı Türk vatandaşı da, İslamiyet'in sevgi ve kardeşlik dini olduğunu ifade ederek, Almanlarla sıkı ilişki içinde olduğunu ve edindiği tecrübelerin her zaman olumlu olduğunu söyledi. 
     Kreuzberg'de esnaf olan Osman Muhittin de, imamın söylediklerinin kesinlikle Türklerin görüşlerini yansıtmadığını belirterek, ''Almanlarla bir sorunumuz yok. İnsan insandır'' diye konuştu. 
     Türk restoran işletmecisi Mahmut Muvafik, imamın sözlerinin İslamiyet ile ilgisi olmadığını ifade ederek, ''Ancak her insan hata yapabilir. Özür dilemesi yerinde'' dedi. 
     Kreuzbergli bir başka restoran sahibi Ali Namal da, imamın hatalı davrandığını, Almanya'daki Türklerin kendilerini iyi hissettikleri için bu ülkede yaşadıklarını söyledi. 
     Sakin Çoban isimli vatandaş, ''Hoca doğru bir Müslüman olsaydı bunları söylemezdi'' derken, Murat C. isimli bir Türk de, inancın kul ile Allah arasında bir ilişki olduğunu, imamın bu şekilde konuşmaya hakkı olmadığını belirtti. 
     Kreuzberg semtinde yaşayan Alman Gabriele E. de, ''Tanrı beni koltuk altı saçıyla da sever. Önemli olan kalbin temiz olması'' diye konuştu. 
     Ralf Weber isimli Alman, imamın görüşlerinin şahsi fikirleri olduğunu belirterek, ''Yaşanan bu gerginliği anlayamıyorum. Kreuzberg Berlin'in en rahat semtidir'' dedi. 
     Kreuzberg'deki Mevlana Camii imamı Yakup T., bir vaazında Almanları temiz olmadıkları gerekçesiyle eleştirmiş, bunun ortaya çıkmasından sonra da yazılı olarak özür dilemiş ve görevinden alınmıştı. 
     
</TEXT>
</DOC>
