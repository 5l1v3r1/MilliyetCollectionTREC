<DOC>
<DOCNO> 257009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/spor/ygokce.html </URL>
<DATE> 2004/07/21/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Özgürlük ve özerklik 
</HEADLINE>
<TEXT>


Türkiye Futbol Federasyonu'nun seçimlerine devletin değil, siyasetin karıştığını görerek üzülüyorum. 
TFF Başkanı Haluk Ulusoy'u beğenirsiniz, ya da beğenmezsiniz... Yedi yıla damgasını vurmuştur. Başarılı sonuçların yanı sıra futbol dünyasını yozlaştıran, çirkinleştiren, dahası kirleten olaylar da onun döneminde yaşanmıştır. 
Ne var ki, Ulusoy'un değiştirilmesi, özerk federasyonun özgür iradesine bırakılmamış, baskılar ve yıpratmalarla, siyasetin sınır tanımaz emrivakileriyle adaylıktan çekilmeye zorlanması gibi nahoş bir yöntemle gerçekleştirilmiştir. 
Valilerin, AKP'li belediyelerin de devreye sokulmasıyla özellikle ikinci ve üçüncü lig kulüpleri ve belediye kulüpleri üzerinde oluşan baskılar, Ulusoy'un zaten eriyen oy potansiyelini giderek tüketmiş, bu ülkenin en köklü ailelerinden biri olan Ulusoy'lar rahatsız ve tedirgin edilmiştir. 
Özerk futbol federasyonu, yıllar önce Başkan Şenes Erzik'in görevi bırakmasında iş dünyasının baskılarına karşı dayanamamıştı. Şimdi Erzik'i mumla aradığımız bir ortamın içinde olduğumuzu kim inkar edebilir 

Sadece suçlama 
Özerk futbol federasyonu, Ulusoy döneminde herkesin ağzında "mafya" sözcüğüyle tanımlanan karanlık ilişkilerin, kararların ve bir türlü açıklanamayan garabetlerin de içinde bulmuştu kendini... Maalesef bu yarasını kendi kendine temizleyemedi, tedavi edemedi. Büyük çoğunluğuyla genel kurulun ağırlığını ve sorumluluğunu taşıyan kulüpler, kendi içlerinden çözüm üretecek kimliği, kişiliği, iradeyi gösteremediler. Futbol dünyasının şaibelerden, kirliliklerden arınması için duyarlılık sergileyemediler. Haftadan haftaya değişen durumları ve çıkarları adına birbirlerini suçlamaktan başka birşey yapmadılar. 
Mehmet Demirkol'un dün yazdığı gibi... Devlet olan biteni seyretti. Müfettiş soruşturmaları elle tutulur bir sonuç vermedi. Nihayet siyaset bu işi üstlendi. Haluk Ulusoy'u devre dışı bırakıp, temizlik operasyonunu bulduğu "uygun aday" a ihale etti 

AKP'ye angaje 
Ne var ki, siyasetin seçtiği özel adamlarla sporun bu kadar içine girmesi hiç de hayra alamet değildir. Çünkü TFF'nin yeniden dizayn edilen yapısının içine elini sokan devlet değil, siyaset olmuştur. Açıkçası futbol, partileşmiş, AKP'ye angaje olmuştur. 
Avukat Doktor Levent Bıçakçı'nın bu işi ne kadar içine sindirebildiği, şimdilik kendi sorunudur. Korkarım ki ileride Türk Futbolu'nun sorunu olabilir. 
Özetle Türk Futbolu, önce iş dünyasına, sonra şaibe ve karanlıklara, nihayet bugün de siyasete teslim olmuştur. 
Özerkliğin, ancak özgür kurumlar ve bireylerin elinde yaşayabileceği bir kez daha anlaşılmıştır. Çoğu devlete, azımsanmayacak bir bölümü belediyelere, bir bölümü de kendi başkanının komplekslerine ve kaprislerine teslim olmuş kulüplerin özgür olduğunu söyleyebilir miyiz 
Galiba son söz şudur 
Özgür olmayan, özerk olamaz 

Bıçakçı'nın neşteri 

TFF Başkanlığı'nın "uygun aday" ı Levent Bıçakçı, genel kurula AKP'ye yakın isimlerin ağırlıkta olduğu bir listeyle giriyor. Hasan Doğan, Serdar Güzelaydın ve Cihan Altınsay'ın kendisine "parti" tarafından önerildiği söyleniyor. Futbol dünyasından, federasyon başkanlığı da yapmış bir dostum, bu kişilerden bazısının hayatı boyunca maça bile gitmediğini söyledi. Bundan sonra gider, futbolu yeniden keşfeder, diyelim... 
Osman Çağalıkoç'u Milli Takımlar Sorumlusu olarak düşünen Levent Bıçakçı, hafta içinde milli takımın eski kaptanlarından efsane bir futbolcuya da basın sözcülüğü önerdi. Kaptan, sinirlenerek reddetti. 
Duyduğuma göre, MHK Başkanlığı'na aday olan Oğuz Sarvan'la da konuşmuş Levent Bıçakçı... Kadrosundan Ali Aydın'ı çıkarmasını istemiş... Dahası Rizeli eski hakem Osman Avcı'yı listesine almasını önermiş. Avcı, bilmeyenler için söyleyelim, hakemliği bıraktıktan sonra İstanbul Büyükşehir Belediyesi Spor AŞ'de görev aldı. Bu görevi almasında Tayyip Bey'in tercihinin etkin olduğu söylenir. 
Sarvan, Bıçakçı'nın önerisini kabul etmemiş, "Gerekirse seçimi de kaybederim" demiş. 
Neyin ödülü 
Sahi, ne yapmıştık İyi niyetle yasayı değiştirip, MHK'nın başkan adayından bağımsız bir listeyle, kendi kararını almış adaylar tarafından genel kurulun tercihine bırakılmasını düşünmüştük, değil mi 
Bir de Levent Kızıl var... Bir ay öncesine kadar Haluk Ulusoy'un en güvendiği dava arkadaşı... Şimdi Bıçakçı'nın listesinde... Hem de Ümit Milli Takımı sorumlusu olarak... Türkiye - Almanya Ümit Milli maçından sonra Şükrü Saracoğlu Stadı'nda hakemin üzerine yürüyen Levent Kızıl, galiba kabadayılığının ödülünü alıyor... 
Bıçakçı'nın neşteri daha seçim kazanmadan kesip biçmeye başlamış, gördüğünüz gibi... Ne diyelim, hayırlı olsun 

Beşiktaş'ın hesapları 

Bazı dostlar, Beşiktaş'ın hızlı transfer etkinliklerinden tedirgin olmuşlar. 
İlk bakışta kaygılanmakta pek de haksız sayılmazlar. Çünkü ortada yönetilemeyen borca dayalı bir Galatasaray gerçeği var... 
Yıldırım Demirören ve Kıvanç Oktay'ın yaptığı transferler ise 3 - 4 yıla yayılmış, en çok 15 milyon dolarlık yükümlülüklerden oluşuyor. 
Bilemediniz 20 milyon dolar. 
Yıl başına 5 milyon dolar düşer. Beşiktaş bu parayı ödeyecek güce de, gelire de sahip... En azından büyütülen İnönü Stadı'nın artan geliriyle forma reklamından elde edilen peşin para dahi bu borcun yönetilebilir olduğunu göz önüne seriyor. 
İhtiyatla bekleyelim ama, ortada karamsar bir tablo yok. 

Ulusal rezalet 

Antalya'da düzenlenen Uluslararası Plaj Hentbolu turnuvasında Milli Takımımız, bildiğiniz gibi Almanya'ya yenildi... 
O maçı çok sayıda Alman turist de izledi doğal olarak... Gayet doğal biçimde de milli takımlarını desteklediler, slogan attılar. 
Maçın sonunda Alman seyircilerin attıkları sevinç sloganları, bizimkileri rahatsız etti. Biri o Almanca sözcükleri "Türklere hakaret ediyorlar" diye yorumladı. 
Aksaklıklar 
Kızılca kıyamet koptu... 
Tekmeler - yumruklar havada uçuştu. 
Olayın en üzücü yanı, Milli Takım'daki oyuncularımızın da tribünlere çıkarak Alman seyircilere pata - küte dayak atmasıydı 
Duyduğuma göre Hentbol Federasyonu, "bazı ufak tefek aksaklıklara rağmen" çok başarılı bir organizasyon gerçekleştirdiğine inanıyormuş. 
Ben hiç aynı kanıda değilim. 
Bakalım GSGM ne yapacak 
Hentbol Federasyonu'nu mu kutlayacak, Milli Takım'ın dayakçılarını mı cezalandıracak 
Sonucu merakla bekliyorum. 



</TEXT>
</DOC>
