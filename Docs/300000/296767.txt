<DOC>
<DOCNO> 296767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/guclu.html </URL>
<DATE> 2004/12/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Uçaklar pilotsuz mu uçacak 
</HEADLINE>
<TEXT>


Başlığı görünce, pilotsuz uçan uçaklar zaten var diyenleriniz çıkabilir. Ama şimdi anlatacağım durum çok farklı. Tam bize göre 
Türkiye'nin pilot yetiştiren tek sivil okulu, Anadolu Üniversitesi Sivil Havacılık Yüksek Okulu. Mezun pilotlar, dünyanın dört bir yanında uçak kullanabiliyorlar. Ancak şimdi okul kapanma tehlikesiyle yüz yüze. Bu noktaya getiren de hükümet .. Türkiye'de pilotluk eğitimi veren başka sivil öğretim kurumu olmadığı için bu alanda yetişmiş öğretim kadrosu bulunmuyor. Durum böyle olunca, Sivil Havacılık Yüksek Okulu'nun kadrosu, THY ve Hava Kuvvetleri'nden emekli olan pilotlarla oluşturuldu. Ama şimdi hükümetin aldığı bir kararla, emekli olanların, Bakanlar Kurulu izniyle de olsa benzeri kurumlarda çalışmaları mümkün olmayacak. 
Rektör Prof. Dr. Engin Ataç'ın bu konuda ilgili makamlara yaptığı itirazın bir bölümü şöyle 
"Bir yıllık İngilizce hazırlık sınıfı üzerine 4 yıl öğrenim yapan okulumuz, bu alanda Türkiye'nin ilk yüksekokulu olma özelliğini taşımaktadır. Sivil havacılık sektörüne nitelikli insan gücü yetiştirmek üzere pilotaj, uçak gövde-motor bakımı, sivil hava ulaştırma işletmeciliği, hava trafik kontrol, havacılık elektrik ve elektroniği adı altında 5 bölümde eğitim vermektedir. Özellikle pilotaj ve hava trafik kontrol bölümleri sadece yüksekokulumuzda mevcuttur. 
Bu öğretim yılından itibaren, THY'nin yeni uçak alımları doğrultusunda oluşacak pilot açığının kapatılmasına yönelik hava nakliye pilotu yetiştirilmesi konusunda anlaşmaya varılmıştır. 
Ülkemizde bu sektörün her geçen gün gelişmekte olması, nitelikli insan gücüne olan ihtiyacı da giderek artırmaktadır. 
Eğitimci kadrosunun önemli bir kısmı Hava Kuvvetleri'nde yetişen Emekli Sandığı ve SSK emeklisi kişilerdir. 
2005 Mali Yılı Bütçe Kanunu ile yukarıda sözü edilen kişilerin emekli aylıkları kesilmeksizin çalışmaları engellendiği takdirde Emekli Sandığı emeklisi 29, SSK emeklisi olarak da 15 olmak üzere 44 öğretim elemanımızın görevlerinin sona ermesi söz konusudur. Böyle bir durumda okulumuzun faaliyeti imk nsız hale gelecektir. Mevcut öğrencilerin öğrenimleri yarıda kalacağı gibi yeni öğrenci alınması da mümkün olmayacak ve belki de söz konusu yüksekokulun kapatılmasıyla karşı karşıya kalınacaktır. Bugüne kadar yapılan yatırımlar da boşa gidecektir. 
Ülkemiz sivil havacılık sektörünün geleceğini yakından ilgilendiren bu durumun, yeniden ele alınarak değerlendirilmesinde ve bir çözüme kavuşturulmasında kesin zorunluluk bulunduğuna inanılmaktadır." 
THY'nin durumu da üniversiteden farklı değil. Bakanlar Kurulu, bugüne kadar verdiği izini şimdi neden kaldırmak istiyor Bu soruya kimse mantıklı bir cevap veremiyor. Ne Maliye ne de Ulaştırma Bakanlığı ve THY. Kulislerde konuşulan, Başbakanlık böyle istiyor şeklinde. Durum böyle olunca da akan sular duruyor. Görünen o ki bu işten sivil havacılık şirketleri k rlı çıkacak. Tıpkı zamanında vakıf üniversitelerinin k rlı çıktığı gibi. Emekli öğretim üyelerinin de benzeri bir şekilde devlet üniversitelerinde görev almalarına ambargo konulmuş ancak daha sonra gelen itirazlar üzerine kaldırılmıştı. Umarız bu kez de üniversiteler bu kapsamın dışında bırakılır. 
Özetin özeti İşsizliğin had safhada olduğu bu dönemde gençlerin önünün açılması için böyle bir kararın alınması göreceli olarak hoş karşılanabilir. Ama yetişmiş eleman bulunmayan alanlarda emeklilerin önü açık tutulmalıdır. Kaldı ki aldıkları ücretler de öyle uçuk paralar değil. Bu işi, mesleklerine sevdalı oldukları için yapıyorlar. 



</TEXT>
</DOC>
