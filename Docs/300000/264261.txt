<DOC>
<DOCNO> 264261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/guncel/gun05.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınbaş davasında karar artık yakın 
</HEADLINE>
<TEXT>


ANKARA Milliyet 

Hacettepe Üniversitesi öğrencisi Birtan Altınbaş'ı 1991'de işkenceyle öldürdükleri iddiasıyla yargılanan 10 polis arasında bulunan, ancak bulunamadıkları için dosyaları ayrılan emekli polisler Ahmet Baştan ve Naip Kılıç'ın yargılandığı dava karara kaldı. 
Ankara 2. Ağır Ceza Mahkemesi'ndeki davanın dünkü duruşmasına katılan müdahil avukat Oya Aydın, yakalanamadığı için 6 yıldır ifadesi alınamayan Baştan'ın, savunmasında suçunu itiraf ettiğini dile getirdi. Adli Tıp Kurumu'nun raporları, tanık anlatımları ve dosya içeriğindeki bilgilere göre, sanıkların suçunun sabit olduğunu vurgulayan Aydın, "işkence yoluyla adam öldürme" suçundan en üst sınırdan hüküm kurulmasını istedi. 
Mahkeme, esas hakkında mütalaasını hazırlaması için savcıya süre verilmesine ve dosyanın karar için heyet tarafından incelemeye alınmasına karar vererek duruşmayı erteledi. 


</TEXT>
</DOC>
