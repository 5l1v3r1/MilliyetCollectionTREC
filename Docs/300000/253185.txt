<DOC>
<DOCNO> 253185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/siyaset/asiy.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek'ten AKP'lilere Rejimi tartıştırmayın 
</HEADLINE>
<TEXT>


Adalet Bakanı Çiçek, TCK'ya üniversiteye türbanlı öğrencilerin girişini sağlayacak madde eklenmesini öneren AKP'li milletvekiline karşı çıktı 

Günseli Önal Ankara 


Adalet Bakanı Cemil Çiçek'in de katıldığı TBMM Adalet Komisyonu, Türk Ceza Kanunu TCK tasarısına, türbanlı öğrencilerin üniversitelere girişini engelleyenlerin 2 - 5 yılla cezalandırılması için 2 AKP'linin verdiği önergeyi reddetti. Orduevlerine türbanlı girişi sağlayacak önerge de kabul görmedi. Cuma günü milletvekilleri Hasan Kara ile Recep Özel'in verdiği türban önergesi dün oylandı. AKP'lilerin önergesine katılmayan Çiçek, "Bunu rejim tartışmasına, laiklik taraftarı - karşıtı bir eksene oturtmak doğru değil" dedi. Alt Komisyon Başkanı AKP'li Hakkı Köylü de önergeye karşı çıktı. AKP'lilerden de destek gelmeyince önerge reddedildi. 
Kara'nın, "kamu hizmetlerinden yararlanma hakkının engellenmesinin" de 1 - 3 yıl hapisle cezalandırılmasını öngören önergesi, yine Çiçek'in desteklememesi üzerine kabul görmedi. Kabul edilseydi, türbanlılar orduevlerine ve askeri tesislere girebilecekti. 
Toplumun her kesiminin görüşü alınarak Ceza Kanunu yapılması gerektiğini belirten Çiçek şunları söyledi "Demokratik, laik, hukuk devleti ilkeleri, Anayasa'da yazılı olduğu için değil, modern devletin nitelikleri olduğu için, yazılmasa da önemli niteliklerdir. Hepimiz bunların korunması noktasında büyük hassasiyet içindeyiz. Birileri bunları korumaktan yana, birileri bunlara karşı, bunları aşma gayreti görüntüsü verirsek doğru olmaz." 
Çiçek, "Tartışmalarda üslubumuza dikkat etmeliyiz. Üslubumuz yaralayıcı olmamalı. Bu toplumun vatandaşlarının tamamının temel mutabakatı, Anayasa'da değişmez niteliklerdir. Bunlara hassasiyet göstermeliyiz" dedi. 

'Ayırımcılık' düzenlemesi 
"Ayırımcılık" suçunu düzenleyen maddeye de, "Kişiler arasında köken, cinsiyet, cinsel yönelim, aile durumu, örf ve det, ırk, din, mezhep... nedeniyle ayırım" yapanlara 6 ay - 1 yıl hapis cezası verilmesini düzenleyen fıkra yerine Anayasa'nın 10. maddesinin birinci fıkrası monte edildi. Çiçek'in talebi üzerine monte edilen bu fıkrada, "Dil, ırk, renk, cinsiyet, siyasi düşünce, din, mezhep ve benzeri sebeplerle ayırım yapılması" düzenleniyor. "Cinsel yönelim" ifadesi ise yer almıyor. 

Kapkaça 7 yıl 

Yeni TCK'nın 188 maddesini görüşen Adalet Komisyonu'nun kabul ettiği 'hırsızlık' başlıklı maddeye göre, hırsızlık suçunun konusunu oluşturan malın değerinin az olması halinde, verilecek cezada indirim yapılabileceği gibi, ceza da verilmeyebilecek. Kapkaça ise 3 - 7 yıl ceza verilecek. "Hakaret" başlıklı maddede yapılan değişiklikle, bir kişinin saygınlığını rencide eden veya söven kişiye verilecek hapis cezasının alt sınırı 3 aydan 6 aya çıkarılırken, üst sınırı 3 yıldan 2 yıla indirildi. Kişinin dini değerlerine hakaret edilmesi halinde cezanın alt sınırı 6 aydan 1 yıla çıkarıldı. 


</TEXT>
</DOC>
