<DOC>
<DOCNO> 250518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko14.html </URL>
<DATE> 2004/06/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Unakıtan Tüpraş'ın tamamı 1.4-1.5 milyar dolar eder 
</HEADLINE>
<TEXT>

     Maliye Bakanı Kemal Unakıtan, Tüpraş'ın yüzde 100'ünün 1.4 ile 1.5 milyar dolar arasında bir değer ettiğini belirterek, "Ben yüzde 65'ni 1.3 milyar dolara sattım. 360 milyon dolar da temettü aldık, 1.5 milyar dolara yaklaşıyor" dedi. Unakıtan NTV'de katıldığı bir programda özelleştirmeyle ilgili soruları yanıtladı. "Danıştay kararını açıkladı, ihale iptal mi edilecek" sorusuna Unakıtan, "Bilhassa büyük özelleştirmeler ülkemiz için fevkalede önemlidir. Özelleştirme için biz elimizden gelenin en iyisini yaptık. Bakın şimdi Tüpraş ve Telekom özelleştirmesi mesela, 25 milyarlara dolar satılacak zamanlar vardı. Türkiye'nin de borçları 26 milyar dolar civarındaydı. O zaman bu özelleştirmeyi yapabilseydik, Türkiye şimdi bu acı faturalarla karşılaşmayacaktı" dedi. Unakıtan bu özelleştirmenin yapılması durumunda bütçenin 20 katrilyon fazla vereceğini iddia etti. 
     
     ÖZELLEŞTİRMEDE KONSENSUS ŞART 

     "Neden yapılamadı, 'Babalar gibi satarım dediniz'" sorusuna ise Unakıtan şu yanıtı verdi 
     "Evet dedim, olmadı neden Ben içimdekini söyledim, ben niyetimi söyledim, kalbimi söyledim. Fakat bu özelleştirme bir toplumsal konsensus istiyor. Yani buna herkesin inanması lazım. Buna sendikacının dahi inanması lazım, mahkemelerimizin buna inanması lazım, herkesin buna inanması lazım. Türkiye'nin menfaati özelleştirmeyi bir an önce yapmaktan geçer. Başka çaremiz yok." 
     
     TÜPRAŞ'TA KANUNİ GÖREVLERİMİZİ YAPTIK 

     Tüpraş ihalesi ile ilgili olarak "Kanuni her vecibemizi yerine getirdik" diyen Unakıtan, mahkemelerin verdiği kararları yorumlayacak ve eleştirecek durumda olmadığını belirtti. Unakıtan, "Ama ben bana düşeni söylemek mecburiyetindeyim. Biz Özelleştirme İdaresi Başkanlığı olarak her türlü şeyi yerine getirdik, hatta ÖİB'de bu işi yapan arkadaşlarımıza Petrol-İş tarafından dava açıldı. 
     Davaya gerek yoktur diye bir karar çıktı. Mahkeme böyle bir karar aldı, buna da saygılıyız" şeklinde konuştu. 
     
     TÜPRAŞ 1.4 İLE 1.5 MİLYAR DOLAR EDER 

     Unakıtan, "Tüpraş'ın yüzde yüzü 1.4 ile 1.5 milyar dolar. Ben yüzde 65'ni 1.3 milyar dolara sattım. 360 milyon dolar da temettü aldık, 1.5 milyar dolara yaklaşıyor" diye konuştu. Petrol-İş'in daha fazla değer biçtiğinin anımsatılması üzerine Unakıtan şunları söyledi 
     "Petrol-İş'e bakarsanız tabi fazla söyler. Oradaki arkadaşlarımız güzel, güzel maaşlar alıyorlar. Ve Petrol- İş'e de çok güzel aidatlar geliyor. Biz sendikalara, işçilerin paralarından keserek, bir yıl içinde 35 trilyon lira para ödüyoruz. Bu para kolay kolay vazgeçilecek şeyler değil. Bunlara baktığınızda bir tarafta Türkiye'nin menfaati var, bir tarafta da sendikanın menfati var. Mesele bu kadar açık." 
     
</TEXT>
</DOC>
