<DOC>
<DOCNO> 264523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur51.html </URL>
<DATE> 2004/08/18/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Çorum belediyesi'nden yağış uyarısı... 
</HEADLINE>
<TEXT>

     Çorum Belediyesi, şiddetli yağış beklendiğini belirterek, vatandaşları tedbirli olmaları konusunda uyardı. 
     Belediye Başkan Yardımcısı Nurettin Özen, AA muhabirine yaptığı açıklamada, Meteoroloji verilerine göre, Çorum'un İskilip İlçesi'nin batısında ve güneyinde gök gürültülü sağanak yağışa, kuvvetli rüzgarlara ve doluya neden olan bulut kütlelerinin İskilip'e ve ilin batısına doğru hareket ettiğini söyledi. 
     Kent merkezinde ve İskilip İlçesi'nde 20 dakika süreli şiddetli yağış beklendiğini belirten Özen, vatandaşların önlem almalarını istedi. Belediye olarak önlem aldıklarını ifade eden Özen, ''İtfaiye ve zabıta başta olmak üzere tüm birimlerimiz tetikte bekliyor. Vatandaşlarımız endişelenmesin ve panik yapmasın. Olumsuz bir durumda mutlaka belediyeyi arasınlar'' dedi. 
     
</TEXT>
</DOC>
