<DOC>
<DOCNO> 285032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun10.html </URL>
<DATE> 2004/11/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Talat Annan Planı'nda değişiklikleri görüşmeye hazırız 
</HEADLINE>
<TEXT>

     KKTC Başbakanı Mehmet Ali Talat, ''Annan Planı'nda değişiklikler yapılmasını görüşmeye ve değişiklik önerilerini sunmaya hazır olduklarını'' söyledi. 
     Talat, Güney Kıbrıs'ta yayımlanan Fileleftheros gazetesine verdiği demeçte, Kıbrıs sorununun çözümü konusunda, ''Rum tarafının ne istediğine karar vermesi gerektiğini, herkesin, Rum yönetimi lideri Tasos Papadopulos ve Kıbrıs Rum liderliğinin ne istediğini anlatmasını beklediğini'' kaydetti. 
     ''Siz masaya oturmaya ve Annan Planı'na ilişkin değişiklikleri görüşmeye hazır mısınız '' sorusuna Talat, ''Elbette. Papadopulos'un Değişiklikler konusunda bazı önerileri varsa bunları görüşeceğiz ve doğal olarak kendi önerilerimizi de sunacağız'' dedi. 
     Başbakan Talat, Kıbrıs sorununa ilişkin müzakerelerinin Avrupa Birliği AB değil BM şemsiyesi altında yapılması gerektiğini, çözümün ise Annan Planı'ndan çok sınırlı bir ölçüde farklılaşabileceğini kaydetti. 
     Talat, Kıbrıslı Rumlara yönelik mesajında ise ''Kendisinin ve Kıbrıs Türk toplumunun çoğunluğunun Kıbrıs sorununun çözümünü istediğini, Kıbrıs'ın geleceğinde siyasi açıdan eşit bir pay istediklerini, geçiş noktalarının açılması, doğrudan ticaret, Yeşil Hat Tüzüğü gibi küçük düzenlemelerin geçici önlemler teşkil ettiklerini ve bu önlemlerin kendilerini çok fazla ilgilendirmediğini'' söyledi. 
     ''Asıl amaçlarının adanın birleşmesi olduğunu, bu yüzden Kıbrıs Rum hükümetinin gerçek niyetini, yani adanın bölünmüşlüğünün devamı olan gerçek niyetini ortaya çıkarmaya çalıştıklarını'' ifade eden Talat, bir soru üzerine KKTC Cumhuriyet Meclisi'nin kapalı oturumunda, ''Türkiye'nin planı uygulamayacağını'' söylemediğini kaydetti. 
     Başbakan Talat, ''Kıbrıs Rum hükümetinin iki toplum arasındaki temasları engellemeye çalıştığının aşikar olduğunu'' belirterek, Rum yönetiminin Bostancı'da sınır kapısı açılmasına karşılık, Gazimağusa yakınlarındaki Derinya bölgesinde bir kapı açılmasını şart koştuğunu anımsatarak, Rum tarafının koşulunun mantıksız olduğunu ifade etti. 
     
</TEXT>
</DOC>
