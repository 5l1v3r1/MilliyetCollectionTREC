<DOC>
<DOCNO> 296524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun42.html </URL>
<DATE> 2004/12/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Rumsfeld'e sorulan soruların sırrı anlaşıldı 
</HEADLINE>
<TEXT>

     ABD Savunma Bakanı Donald Rumsfeld'in önceki gün Kuveyt ziyareti sırasında muhatap olduğu asker sorularının ardında ''iliştirilmiş'' bir gazetecinin bulunduğu bildirildi. 
     Chattanooga Times Free Press gazetesi, muhabiri Edward Lee Pitts'in, Rumsfeld'e bu ziyaret sırasında gazetecilerin soru soramayacağını bildiği için Rumsfeld'e ''sorulacak soruları askerlerle birlikte hazırladığını'' okuyucularına itiraf etti. 
     Pitts, internette yayınlanan mektubunda, ''Muharebe araçlarının zırhlarının yetersizliği konusundaki soruları önceden askerlerle çalıştık'' ifadesini kullandı ve çalıştığı askerlere soru sordurulmasını bir şekilde sağladığını itiraf etti. 
     Savunma Bakanlığı ise gazetecinin Rumsfeld'le askeri personel arasındaki diyaloga bu yolla müdahil olmasını ''talihsizlik'' olarak nitelendirdi. 
     Bakanlık sözcüsü, ''Bakan basınla sık sık biraraya geliyor. Askerlerin en üst seviyedeki amirleriyle diyaloglarına başkaları müdahil olmamalı'' dedi. 
     Gazetenin başyazarı Tom Griscom da muhabiri savundu. Muhabirlerinin yanlış bir şey yapmadığını söyleyen Griscom, ''Rumsfeld'e soru soramayacağı için, soruları askerlere sordurttu, ama sorulara karar verenler askerlerin kendisiydi'' dedi. 
     Media Research Center adlı muhafazakar grupsa gazetecinin yöntemini kınadı ve muhabirin görevine son verilmesini istedi. 
     
</TEXT>
</DOC>
