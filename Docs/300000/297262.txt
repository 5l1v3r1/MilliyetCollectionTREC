<DOC>
<DOCNO> 297262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko42.html </URL>
<DATE> 2004/12/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Uzanlar'ın yat ve teknesine alıcı çıkmadı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa çıkarılan Uzan Grubu'na ait yat ve tekneler alıcı bulamadı. 
     TMSF'nin Esentepe'deki merkezinde gerçekleştirilen ihalede, Uzan Grubu'nun borcu nedeniyle haczedilen ve muhammen bedeli 34.5 trilyon lira olan Air Waves yatı, muhammen bedeli 195 milyar lira olan katamaran yelkenli tekne Tomcat, muhammen bedeli 45 milyar lira olan sürat motoru Sea Doo bugün ikinci kez ihaleyle satışa çıkarıldı. 
     Satış Komisyon Başkanı Fethi Çalık, Air Waves yatına ve Sea Doo sürat motoruna teklif gelmediğini, katamaran yelkenli tekne Tomcat'a ise bir teklif geldiğini bildirdi. 
     Daha sonra 160 milyar lira açılış fiyatıyla satışa sunulan Tomcat da satılamadı. 
     Çalık, bunun üzerine Air Waves yatı, Sea Doo sürat motoru ve Tomcat katamaran yelkenlinin bundan sonra pazarlıkla satışının gerçekleştirileceğini ifade etti. 
     Çalık, ''Bugünden itibaren teklifleri toplayacağız. Kamu mevzuatı için en uygun teklifi değerlendirerek, satışı gerçekleştireceğiz'' dedi. 
     
     SU DÜNYASI FİLMİNDE KULLANILDI 
     Çalık, Tomcat isimli katamaran yelkenli teknenin Kevin Costner'ın başrolünü oynadığı ''Su Dünyası'' filminde kullanılan yelkenli olduğunu da bildirdi. 
     Fethi Çalık, bir basın mensubunun Cem Uzan'ın kendisi hakkında suç duyurusunda bulunduğunu belirtmesi üzerine, ''Biz, TMSF olarak da, kişisel olarak da suç duyurusunda bulunacağız'' dedi. 
     Uzan Grubu'na ait 2 lüks yatın satılamayacağı yönünde iddialar bulunduğunun belirtilmesi üzerine, Çalık, ''Zaten yatların üzerinde tedbir vardı. Yatlar maalesef bulunduğu yerde bozulma, çürüme nedeniyle eskiyordu. Biz onların satışı konusunda da mahkemeden karar aldık. O konuda bir problemimiz yok'' diye konuştu. 
     Bir basın mensubunun, TMSF'nin Uzan Grubu'nun borçlarına karşılık haczederek satışa çıkardığı lüks yatlardan Frequency'yi, daha önce de şarap ve Sikorsky helikopterini müşterileri adına alan avukat Yağız Ali Dağlı'nın Rothchild ailesinin avukatı olduğu yönünde haberler çıktığını belirterek, ''Bu konuda size bilgi verildi mi '' sorusu üzerine Çalık, onlarla ilişkisi olup olmadığını bilmediğini söyledi. 
     
     ''TEKRAR ALIP, TEKRAR SATARIZ'' 
     Çalık, ''Ama neticede biz amme alacağını tahsis etmeye çalışıyoruz. Yani bu parayı alacağız. Biz verdikten sonra eğer tekrar onların üzerinde görürsek, tekrar alıp tekrar satarız'' diye konuştu. 
     Bu arada, avukat Yağız Ali Dağlı da, ihalenin yapıldığı saatlerde TMSF'ye geldi. İhaleye katılmayan Dağlı, gazetecilerin soruları üzerine, daha önce satın aldığı yatın işlemleri için burada bulunduğunu belirtti. 
     Spekülasyonların ihaleye katılacak ciddi katılımcıları tedirgin ettiğini ileri süren Dağlı, ''Bugünkü ihaleye, bir İsrail ve bir Alman firmasının katılımı söz konusuydu ama katılmadılar'' dedi. 
     Rothchild'la ilgili bir soru üzerine Dağlı,''Ben hakikaten Rothchild ailesinden bir kimseyle ne görüştüm, ne konuştum. Ben bir hukuk bürosuyla konuştum ve onun talimatlarını burada yerine getirdim'' dedi. 
     Dağlı, çalıştıkları büronun söyledikleri işlemleri aynen yerine getirdiklerini belirterek, ''Onlar bize söylemediği takdirde bu şirketin sahipleri kimlerdir, bizi ilgilendirmez. Hukukçu olarak bizim için önemli olan tek şey, böyle önemli bir ihalede, Fon'un yaptığı bir ihalede yurtdışından gelen paranın doğru olup olmadığıdır. O araştırmayı yaptık. O paranın tertemiz ve doğru olduğunu gördük'' diye konuştu. 
     Dağlı, Uzan'ı mı temsil ettiniz şeklinde sorular doğduğunu kaydederek, ''Hayır, onu da temsil etmedim'' dedi. 
     
</TEXT>
</DOC>
