<DOC>
<DOCNO> 295746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/spor/axspo02.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmişe yanıyor 
</HEADLINE>
<TEXT>


Teknik Direktör Daum, "Manchester United sınavının bir final karakteri taşımasını çok isterdim. Gruptan çıkma maçı olabilirdi. Yine de Kadıköy'de futbol festivali yaşatacağız" dedi 

CÜNEYT KARAKAYA 


'Açığı kaparlar' 
FENERBAHÇE Teknik Direktörü Christoph Daum dün düzenlediği basın toplantısında Manchester United önünde en iyisini yapmaya çalışacaklarını söyledi. Alman hoca, "Bu karşılaşmanın bir final karakteri taşımasını çok isterdim. Yani gruptan çıkma maçı olabilirdi. Yine de yarın bugün bir futbol festivali yaşatmak için sahaya çıkacağız. Rakibimiz 8-10 eksiği bile olsa bu açığı kapatabilecek bir takım" diye konuştu. 

Hooijdonk'u övdü 
DENİZ ve Kemal'in sakatlıklarından sonra Nobre'nin de hastalanmasının kendileri açısından dezavantaj olduğuna dikkat çeken Daum, "Ben de elimde fazla alternatifler olmasını isterdim. Örneğin takımda bir Van Hooijdonk daha bulunabilirdi" dedi. Alman hoca, oynadıkları maçlarda tecrübe kazandıklarını da sözlerine ekledi, "Aldığımız mağlubiyetleri sindirmek kolay değildi. Ancak buna rağmen takımım kendisini geliştirdi" yorumunu yaptı. 

'Hepsi dört dörtlük' 
DAUM, birçok oyuncunun daha yeni yeni verimli çağlarına girdiğine işaret etti, "Bu tecrübeleriyle ilerki yıllarda sadece ulusal değil, uluslararası başarılara da imza atacaklardır. Antrenör gözüyle baktığımda futbolcularımın her geçen gün daha iyiye gittiğini görüyorum. Karakter açısından da eksiksiz ve dört dörtlükler. Manchester maçında yine ufak detaylar sonucu belirleyecektir" ifadelerini kullandı. 

Grip alarmı 

Yoğun tedavi 
FENERBAHÇE, dün akşam yaptığı idmanla Manchester United maçının hazırlıklarını sürdürürken teknik heyet grip olan futbolcular nedeniyle alarma geçti. Boğazında iltihaplanma meydana gelen Nobre iğne ile idmana çıkarken yataktan kalkamayan Serkan antrenmanda yer almadı. Önder, Serhat, Ümit, Fabiano'da da grip başlangıcı olduğu ve ilaçla tedavilerine başlandığı bildirildi. 

Taraftara davet 
YÖNETİCİ Işık Eyigüngör, Sarı - Lacivertli taraftarları önce Bayan Basketbol Takımı'nın Caferağa'da oynayacağı Avrupa sınavına, daha sonra Şükrü Saracoğlu Stadı'na davet etti. Eyigüngör, "Bu iki önemli karşılaşmada seyircimizi yanımızda görmek istiyoruz. Özellikle bayanlarımızın maçı gruptaki iddiamız açısından büyük önem taşıyor" dedi. 

'Kazanmaya geldik' 

MANCHESTER United Teknik Direktörü Sir Alex Ferguson, İstanbul'a birçok as futbolcudan yoksun gelmelerine rağmen, Fenerbahçe karşısına kazanmak için çıkacaklarını söyledi. Ferguson, "25 kişilik bir kadrom var. Aralık, bizim için çok yoğun bir ay ve hepsini oynatmam gerekiyor. Eğer maç deneyimleri olmazsa, pek başarılı olamazlar. İyi oynayacağımızı tahmin ediyorum. Tabii ki bu bilenen ilk onbirim değil. Sahaya çıkacak Manchester'ı küçümsemeyin. Çünkü kazanmak için oynayacağız" dedi. 

FENERBAHÇE - MANCHESTER UNITED 


110. sınav 
FENERBAHÇE bugün Avrupa Kupaları'ndaki 110. randevusuna çıkacak. Sarı -Lacivertliler bundan önce oynadıkları 109 maçta 33 galibiyet, 15 beraberlik ve 61 yenilgi aldı. Rakip filelere 114 gol bıraktı, kalesinde 195 gol gördü. 

O.Lyon-S.Prag 
D Grubu'ndaki diğer maçta, zirve mücadelesi yapan O.Lyon, henüz galibiyeti olmayan Sparta Prag'ı ağırlayacak. İlk ikiyi garantileyen Lyon, sakatları nedeniyle yedek ağırlıklı bir takımla sahaya çıkacak. TSİ 21.45'te başlayacak maçı Avusturyalı hakem Plautz yönetecek. 

İngiliz karnesi Şampiyonlar Ligi - 1996 - 1997 Fenerbahçe - M.United 0 - 2 M.United - Fenerbahçe 0 - 1 2004 - 2005 M.United - Fenerbahçe 6 - 2 Şampiyon Kulüpler Kupası 1968 - 1969 Manchester City - Fenerbahçe 0 - 0 Fenerbahçe - Manchester City 2 - 1 UEFA Kupası 1977 - 1978 Aston Villa - Fenerbahçe 4 - 0 Fenerbahçe - Aston Villa 0 - 2 Kupa Galipleri Kupası Arsenal - Fenerbahçe 2 - 0 Fenerbahçe - Arsenal 0 - 0 

Fenerbahçe 
Rüştü 
Önder 
Luciano 
Servet 
Ümit 
Mehmet 
Aurelio 
Alex 
Selçuk 
Tuncay 
Nobre 
Serhat 

Manchester United 
Howard 
P.Neville 
Brown 
O'Shea 
Spector 
Fletcher 
Fortune 
Djemba 
Miller 
Ronaldo 
Bellion 

Uşakspor işi abarttı 

TÜRKİYE Kupası'nda Fenerbahçe'yi konuk edecek Uşakspor'un Başkanı Asım Kalelioğlu, bu maç için A Tribünü bilet fiyatını 300 milyon lira olarak belirlediklerini açıkladı. Kalelioğlu, dün düzenlediği basın toplantısında, "B Tribün 250 milyon, C Tribün 100 milyon ve açık tribün 40 milyon liradan satılacak. Stat içerisinde değişiklik yaparak 600 kişilik ilave tribün koymayı planlıyoruz" diye konuştu. 


</TEXT>
</DOC>
