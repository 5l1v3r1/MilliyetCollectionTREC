<DOC>
<DOCNO> 276311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur30.html </URL>
<DATE> 2004/09/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Danıştay, Demirbank'ın HSBC'ye satışının iptal kararını durdurdu 
</HEADLINE>
<TEXT>

     Ankara 10. İdare Mahkemesi, Demirbank'ın HSBC'ye satışına ilişkin Tasarruf Mevduatı Sigorta Fonu'nun TMSF kararını iptal etti. Danıştay 10. Dairesi, bu kararın yürütmesini durdurdu. 
     Sema Cıngıllıoğlu Demirbank hisselerinin HSBC'ye satışına ilişkin 20 Eylül 2001 tarihli TMSF işleminin iptali istemiyle dava açtı. 
     Ankara 10. İdare Mahkemesi, Demirbank'ın Fon'a devrini öngören Bankacılık Düzenleme ve Denetleme Kurulu'nun BDDK kararı Danıştay tarafından iptal edildiği gerekçesiyle, dava konusu işlemi iptal etti. 
     TMSF, yerel mahkemenin kararını temyiz ederek, yürütmenin durdurulmasını istedi. 
     Danıştay 10. Dairesi, Ankara 10. İdare Mahkemesi'nin kararının yürütmesini oybirliği ile durdurdu. 
     Kararda, Demirbank'ın Fon'a devrini öngören BDDK Kararı'nın iptali istemliyle açılan davanın 10. Daire tarafından reddedildiği anımsatıldı. 
     Bu kararı temyizen inceleyen Danıştay İdari Dava Daireleri Genel Kurulu'nun bozduğu belirtilen kararda, bu bozma kararı üzerine 10. Daire tarafından henüz bir karar verilmediği kaydedildi. 
     Kararda, ''Mahkemece, Demirbank'ın TMSF'ye devredilmesine ilişkin işlem iptal edildiğinden bahisle satış işleminin iptali yolunda hüküm kurulmasında hukuki isabet görülmemiştir'' denildi. 
     Danıştay 10. Dairesi, yerel mahkemenin kararının temyiz incelemesini ise daha sonra esastan karara bağlayacak. 

     
</TEXT>
</DOC>
