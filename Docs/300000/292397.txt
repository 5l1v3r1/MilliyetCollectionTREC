<DOC>
<DOCNO> 292397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy20.html </URL>
<DATE> 2004/11/26/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
DSP Genel Başkanı Sezer ''AB sevdasında çiftçi unutuldu'' 
</HEADLINE>
<TEXT>

     DSP Genel Başkanı Zeki Sezer, ''AB sevdasına kapılmış AK Parti hükümeti çiftçiyi unuttu'' dedi. 
     Sezer, İzmir'in Bergama İlçesi'ne bağlı Göçbeyli Beldesi'nde parti örgütünce düzenlenen toplantıda çiftçilerle bir araya geldi. 
     AK Parti hükümetinin başarısız bir yönetim sergilediğini öne süren Sezer, iktidarı ''sahte anketlerle alım gücü artmış gibi göstermekle'' suçladı. 
     Sezer, işsiz sayısının 12 milyon kişiyi, geçen yıl 22 milyar dolar olan dış ticaret açığının da şimdiden 30 milyar doları aştığını savunarak, şöyle konuştu 
     ''Tarım sektörü, hayvancılıkla uğraşan kişiler zor durumda. Türkiye tarımda kendi kendine yeten bir ülkeyken, bu hükümetle 13-14 milyar dolar verip dışarıdan mısır, buğday, ayçiçeği ithal etti. Mazot, gübre gibi çıktılar 2 yıl öncesine göre 2,5 kat arttı ama çiftçinin ürünü hala 2 yıl öncesinin fiyatıyla satılıyor. AB sevdasına kapılmış AK Parti hükümeti çiftçiyi unuttu. Tarım sektörünü bitirip, Kıbrıs'tan, Irak'tan ödünler verilerek AB'ye girilemez.'' 
     
</TEXT>
</DOC>
