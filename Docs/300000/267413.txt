<DOC>
<DOCNO> 267413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur14.html </URL>
<DATE> 2004/08/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Eşi tarafından öldürülen öğretmeni, kazada öldü sanmışlar 
</HEADLINE>
<TEXT>

     İstanbul'da, mühendis eşi tarafından bıçaklanarak öldürülen fizik öğretmeni Yasemin Baykal'ın babası Cabbar Nakışçı, avukatıyla görüştükten sonra gerekli görmesi halinde yarın açıklama yapabileceğini söyledi. 
     AA muhabirinin görüştüğü Cabbar Nakışçı, kızının trafik kazasında öldüğüne ilişkin gazetelere kendisinin bir ilan vermediğini belirtti. Nakışçı, ''Ancak, birlikte çalıştığı arkadaşları tarafından kızımın trafik kazasında öldüğüne ilişkin gazeteye ilan verildiğini biliyorum. Kızımın öldürüldüğü olaya ilişkin öne sürülen iddialara karşı avukatımla görüştükten sonra gerekli görmem halinde açıklama yapacağım'' dedi. 
     Nakışçı, ''damadınız kızınıza ilişkin gazete haberlerinde yer alan iddiaları kendisini kurtarmak için söylemiş olabilir mi '' biçimindeki soruya ''muhtemelen'' yanıtını verdi. 
     Bu arada, 30 yerinden bıçaklanarak öldürülen Yasemin Baykal için mesai arkadaşlarının Gaziantep'teki bir yerel gazeteye ''genç kadının trafik kazasında öldüğüne'' ilişkin başsağlığı mesajı verdikleri belirlendi. 
     Edinilen bilgiye göre, kendisini aldattığı gerekçesiyle eşi İnşaat Mühendisi Mehmet Baykal tarafından bir inşaatta sorgulandığı, sorgusu kameraya kaydedildikten sonra bıçaklanarak öldürüldüğü öne sürülen Yasemin Baykal'ın cenazesi, 16 Temmuz 2004'te Gaziantep'e getirilerek Ulucami'deki törenin ardından Asri Mezarlık'ta toprağa verildi. 
     Gaziantep Özel Sanko Okulları Fizik Laboratuvarı sorumlusu olan Yasemin Baykal'ın mesai arkadaşları, Gaziantep'te yayımlanan yerel Olay Gazetesi'ne başsağlığı mesajı verdi. 
     Gazetede 19 Temmuz 2004'te yayımlanan ilanda, ''Okulumuzun Din ve Kültür Öğretmeni Cabbar Nakışçı'nın kızı ve aynı zamanda okulumuzun fizik laboratuvar sorumlusu öğretmenimiz Yasemin Baykal'ı Nakışçı elim bir trafik kazasında kaybettik. Kaybetmenin üzüntüsü içindeyiz, merhumeye Cenab-ı Allah'tan rahmet, yakınlarına ve ailesine başsağlığı dileriz. Mekanı cennet olsun'' ibarelerine yer verildi. 
     Bu arada, bugün bazı gazetelerde yayımlanan haberler üzerine okul görevlileri, genç kadının İstanbul'da geçirdiği trafik kazası sonucu öldüğünü zannettiklerini, haberleri okuyunca, farklı şeyler öğrendiklerini ve şaşkınlık yaşadıklarını belirttiler. 
     Bu arada, Gaziantep Asrı Mezarlık kayıtlarında, genç kadının kesici ve delici aletlerle öldürüldüğü ifadesi yer alıyor. 

     
</TEXT>
</DOC>
