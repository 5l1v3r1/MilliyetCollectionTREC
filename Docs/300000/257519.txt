<DOC>
<DOCNO> 257519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/siyaset/axsiy01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel DSP'nin şahin kanatlara ihtiyacı var 
</HEADLINE>
<TEXT>


Genel başkan adayı olduktan sonra 40 ile giden Gürel, Edirne'de '26 Temmuz sabahından itibaren iktidar yürüyüşünü başlatmak gerekir' dedi 

AYŞEGÜL KÜTÜK Edirne DHA 


DSP genel başkan adayı Şükrü Sina Gürel, kendisine yapılan "şahin" benzetmesine "Türkiye'nin de DSP'nin de şahin kanatlarına ihtiyacı olduğunu düşünüyorum" karşılığını verdi. 
Gürel, DSP Edirne İl Merkezi'nde partililerle bir araya geldi. Uluslararası alanda işbirliği ve barıştan yana biri olarak güvercin sayılabileceğini ifade eden Gürel, "Ancak kuş benzetmesini sonuna kadar götürmek gerekirse Türkiye'nin de DSP'nin de güvercin kanatlarından daha da güçlü, kucaklayıcı şahin kanatlarına ihtiyacı olduğunu düşünüyorum" dedi. 
Genel başkan adaylığını açıkladıktan sonra 40 il dolaştığını, Edirne'nin 41. il olduğunu kaydeden Gürel, bu gezileri DSP'nin ve ülkenin geleceğini görüşmek için yaptığını söyledi. 
"26 Temmuz sabahından itibaren yapılacak iş, 2005'te kaçınılmaz hale gelecek olan seçimlerde iktidar adayı olduğumuzu kanıtlamak için iktidar yürüyüşünü başlatmaktır" diyen Gürel, şunları söyledi "Genel Merkez'in baskılarıyla örgütlerimizin belirli bir iradeye doğru yönlendirilmesi kurultayda olumsuz sonuç vermeyecektir." 
Hükümete de yüklenen Gürel, AKP iktidarının AB'den bir aldatmacayı satın almak için uğraştığını savundu. 

İki aday daha 
Öte yandan, Hatay Dörtyol'da sigortacılık yapan Ali İhsan Köse 45 ile Kayseri'de bir mobilya şirketinin müdürü Teoman İnaner 32 de DSP genel başkanlığına aday olduklarını açıkladı. 


</TEXT>
</DOC>
