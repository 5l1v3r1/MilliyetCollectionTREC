<DOC>
<DOCNO> 283432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko14.html </URL>
<DATE> 2004/10/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Coca Cola halka açılıyor... 
</HEADLINE>
<TEXT>

     Coca-Cola İçecek A.Ş'nin mevcut sermayesinin, ek satış hakkı hariç yüzde 30.8'i halka açılacak. 
     Şirketin bin lira nominal değerli her bir hissesi için 3-5 Kasım tarihleri arasında 4,800-5,650 liralık fiyat aralığında talep toplanacak. 
     The Coca-Cola Export Corporation, E. Özgörkey İçecek Yatırımı A.Ş. ve Etap İçecek Yatırımı A.Ş'nin 54 trilyon 157 milyar 475 milyon lira nominal değerli ortak satışının yanı sıra 21 trilyon 318 milyar 471 milyon 351 bin lira nominal değerli sermaye artırımı yapılacak. 
     Coca-Cola İçecek'in halka arz edeceği hisse senetlerinin nominal değeri toplam 75 trilyon 475 milyar 946 milyon 351 bin lira olarak gerçekleşecek. 
     Bir hisse için belirlenen 4,800 lira ile 5,650 liralık fiyat aralığı dikkate alındığında, ek satış hariç, halka arz edilecek hisse senetlerinden 362.3 trilyon lira ile 426.4 trilyon lira arasında kaynak sağlanmış olacak. 
     Halka arz sonrası şirketin toplam sermaye nominal tutarı 245 trilyon liraya ulaşacak. 
     Hisse senetlerine talebin fazla olması durumunda 6 trilyon 244 milyar 679 milyon lira nominal değerli ek satış da yapılacak. 
     Coca-Cola İçecek'in hisselerinin yüzde 60'ı yurtdışındaki, yüzde 40'ı yurtiçindeki yatırımcılara satışa sunulacak. 
     Halka arz tahsis grupları, küçük bireysel yatırımcılar, alım gücü yüksek bireysel yatırımcılar, yurtiçindeki kurumsal yatırımcılar, yurtdışındaki yerleşik yabancı kurumsal yatırımcılar, Coca-Cola İçecek ve Coca-Cola Satış ve Dağıtım çalışanları, grup şirketleri çalışanları, şirket bayileri ve bayi ortaklarından oluşuyor. 
     Halka arzı, İş Yatırım Menkul Değerler A.Ş. liderliğindeki konsorsiyum gerçekleştirecek. 

     
</TEXT>
</DOC>
