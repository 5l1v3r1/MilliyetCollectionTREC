<DOC>
<DOCNO> 287543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur33.html </URL>
<DATE> 2004/11/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Okulu soyup Atatürk'e hakaret ettiler .. Müdür ise gazetecilere saldırdı 
</HEADLINE>
<TEXT>

     Van'da, bir ilköğretim okuluna giren hırsız ya da hırsızlar, 15 milyar lira çaldıktan sonra tahtaya Atatürk'e yönelik hakaret içeren yazılar yazdılar. 
     AA muhabirinin edindiği bilgiye göre, İsmail Hakkı Tonguç İlköğretim Okulu'na giren kişi ya da kişiler tarafından, okuldaki 3 sınıfta Okul Aile Birliği tarafından toplanan yaklaşık 15 milyar lira çalındı. 
     Okulun kapı ve menteşelerine zarar veren hırsız veya hırsızlar tarafından, Mustafa Kemal Atatürk'e yönelik hakaret içeren cümleleri tahtaya yazdıkları öğrenildi. Bu kişilerin, okuldaki sıvı sabunları sıraların üzerine döktükten sonra okuldan kaçtıkları bildirildi. 
     Hırsızların yakalanması için çalışma başlatıldığını kaydeden yetkililer, okul idaresinin şüphelendiği öğrencilerin, ayakkabı ve parmak izlerinin de alındığını belirttiler. 
     
     OKUL MÜDÜRÜNÜN SALDIRISI... 
     Bu arada, hırsızlık ve Atatürk'e hakaret olaylarının bilgi ve görüntülerini almak üzere okula giden Anadolu Ajansı Van Büro Müdürlüğü'nde görevli 2 muhabir ile NTV Van Temsilcisi 1 kameraman, Okul Müdürü Erhan İvelek'in engellemesiyle karşılaştı. 
     Okul bahçesinden görüntü alınamayacağını belirten İvelek, muhabir ve kameramanları tartaklayıp, hakaret ettikten sonra okuldan uzaklaştırdı. 
     Okul Müdürü İvelek'in hakaret etmesi ve gazetecileri tartaklaması olayının görüntülerini alan gazeteciler, konuyu Van Valisi Mehmet Niyazi Tanılır'a ilettiler. Görüntüleri izleyen Vali Tanılır, ''Tartaklama ve hakaret olayıyla ilgili gerekli girişimlerde bulunacağım'' dedi. 
     
</TEXT>
</DOC>
