<DOC>
<DOCNO> 253904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo30.html </URL>
<DATE> 2004/07/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Nihat Özdemir Rüştü konusu konuşulacak şartlara bağlı 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Rüştü'nün geri dönüp dönmemesinin önümüzdeki günlerde konuşulacak şartlara bağlı olduğunu söyledi. 
     Bayındırlık ve İskan Bakanı Zeki Ergezen'in, yol müteahhitleriyle birlikte Karadeniz Sahil Yolu inceleme ve gezisine katılan Özdemir, Fenerbahçe'nin bir kaleciye ihtiyacı olduğunu, teknik direktör Daum'un da bu konuda kendilerinden isteği bulunduğunu belirtti. 
     Kaleci transferi konusunda kamuoyunda Rüştü'nün isminin geçtiğini ifade eden Özdemir, ''Rüştü bizim çocuğumuzdur. Barcelona'ya transfer olurken kendisine sen bizim kulübümüzde yetiştin, burada şöhret oldun, kapımız sana sonuna kadar sana açık diye ifadede bulunduk.'' Rüştü'nün geri dönüp dönmemesinin önümüzdeki günlerde konuşulacak şartlara bağlı olduğunu kaydeden Özdemir, şunları söyledi 
     ''Rüştü'nün transferi konusunda gerek yönetim, gerek teknik heyet, gerekse de camiamız çok istekli, ancak Rüştü'nün kulübü ile 4 yıllık sözleşmesi bulunuyor. Bunun yanı sıra Rüştü ile hangi şartlarda geleceği konusunda anlaşma şartlarının sağlanması da gerekiyor. Bu konudaki çalışmalarımız 3-4 aydır devam ediyor. Bu transferin yapılması uygun zaman ve şartlara bağlıdır.'' Altı yabancı oyuncu oynatma hakkını doldurduklarını, bu nedenle yabancı kaleci transfer etmek istemediklerini dile getiren Özdemir, ''Kaleci transferinde yabancı hakkını kullanarak 6 değerli oyuncumuzdan birini kaybetmeyi yönetim olarak istemiyoruz. Bu konudaki kararımız önümüzdeki günlerde yapılacak Futbol Federasyonu Başkanlığı'nın seçimine bağlıdır'' diye konuştu. 
     Özdemir, Emre Belezoğlu'nun Fenerbahçe'ye transferinin yüksek bonservis bedelinden kaynaklanan şartlar nedeniyle çok zor olduğunu, bundan dolayı ne Emre Belezoğlu ile ne de Nihat Kahveci ile görüşmeleri olmadığını kaydetti. 
     
</TEXT>
</DOC>
