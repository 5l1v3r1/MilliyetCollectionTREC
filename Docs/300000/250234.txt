<DOC>
<DOCNO> 250234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko29.html </URL>
<DATE> 2004/06/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Paranın hakimi İstanbul... 
</HEADLINE>
<TEXT>

     Türkiye'nin ticaret, sanayi, finans ve turizm merkezi İstanbul, mevduat pastasından en büyük dilimi alan il olmaya devam ediyor. 
     Türkiye'de, 2003 sonu itibariyle toplam mevduatın yüzde 40.6'lık bölümünü oluşturan 65.3 katrilyon liranın İstanbul'da olduğu belirlendi. 
     Türkiye Bankalar Birliği'nin illere ve bölgelere göre mevduat dağılımı verilerine göre, 2002 yılı sonunda 142 katrilyon 387 trilyon 988 milyar lira olan toplam mevduat, 2003'de yüzde 12.94 artışla 160 katrilyon 812 trilyon 250 milyar liraya yükseldi. 
     İller arasındaki mevduat dağılımında İstanbul 65 katrilyon 300 trilyon 890 milyar lira ile ilk sırayı aldı. 
     İstanbul'daki toplam mevduat önceki yıla oranla yüzde 9.04 artış gösterdi. Mevduatın 29 katrilyon 938 trilyon 878 milyar lirası Türk Lirası, 35 katrilyon 362 trilyon 12 milyar lirası ise yabancı paradan oluştu. Bu veriler, yabancı para mevduatının yüzde 47'sinin, TL mevduatın ise yüzde 35'inin İstanbul'da toplandığını ortaya koydu. 
     Ankara, mevduat toplamında 29 katrilyon 154 trilyon 62 milyar lira ile ikinci sırayı aldı. 
     Ankara'nın toplam mevduat içindeki payı yüzde 18.1 olarak hesaplanırken, toplam mevduatın 19 katrilyon 324 trilyon 627 milyar lirası Türk Lirası, 9 katrilyon 829 trilyon 435 milyar lirası yabancı para olarak belirlendi. Ankara'da mevduattaki artış, yüzde 20.81 olarak hesaplandı. 
     İstanbul ile Ankara'daki toplam 94 katrilyon 454 trilyon 952 milyar liralık mevduat, Türkiye mevduatının yüzde 58.7'sini oluşturdu. 
     İzmir ise 9 katrilyon 38 trilyon 590 milyar lira ile 3.'lüğü aldı. Toplam mevduatı önceki yıla oranla yüzde 10.21 artan İzmir'in, toplam mevduatta yüzde 5.6'lık payı bulunuyor. 
     İzmir'deki mevduatın 5 katrilyon 378 trilyon 736 milyar lirasını Türk Lirası, 3 katrilyon 659 trilyon 854 milyar lirasını yabancı para oluşturdu. 
     Türkiye'de faaliyet gösteren bankaların yabancı ülkelerdeki mevduat tutarı 6 katrilyon 925 trilyon 806 trilyon lira, Kıbrıs'taki mevduat tutarı 659 trilyon 104 milyar lira olarak belirlendi. 
     
     HAKKARİ SONUNCU 
     Hakkari, illere göre mevduat sıralamasında 35.9 trilyon lira ile sonuncu oldu. Toplam 13 ilin mevduat toplamının da 100 trilyon liranın altında kaldığı dikkat çekti. 
     Mevduatı 100 trilyon liranın altında kalan iller ve mevduat toplamları şöyle sıralandı 
     ''Batman 97 trilyon 337 milyar lira, Bingöl 93 trilyon 308 milyar lira, Iğdır 82 trilyon 731 milyar lira, Gümüşhane 76 trilyon 947 milyar lira, Muş 72 trilyon 413 milyar lira, Ağrı 68 trilyon 679 milyar lira, Bitlis 60 trilyon 695 milyar lira, Şırnak 56 trilyon 959 milyar lira, Ardahan 56 trilyon 827 milyar lira, Bayburt 43 trilyon 979 milyar lira, Kilis 43 trilyon 920 milyar lira, Siirt 42 trilyon 261 milyar lira, Hakkari 35 trilyon 895 milyar lira.'' 2003 yılında mevduatında gerileme görülen 3 il, Sakarya, Osmaniye ve Mardin olarak belirlendi. 
     En düşük oranlı artışlar ise, yüzde 1.33 ile Siirt, yüzde 2.57 ile Amasya, yüzde 2.88 ile Bolu, yüzde 2.97 ile Bayburt, yüzde 3.28 ile Iğdır'da kaydedildi. 
     En yüksek oranlı mevduat artışı yüzde 86.91 ile Adıyaman'da görüldü. Adıyaman'ı yüzde 40.73 ile Muş ve yüzde 39.36 ile Bingöl izledi. 
     Yabancı para mevduatı TL mevduatını geçen iller, İstanbul, Konya, Hatay, Kayseri, Gaziantep, Trabzon, Afyon, Sakarya, Uşak, Giresun, Elazığ, Aksaray, Kahramanmaraş, Çorum, Yozgat, Nevşehir, Kırşehir, Karaman, Iğdır ve Bayburt'tan oluştu. 
     Mevduat sıralamasında, 5084 sayılı yasa kapsamında yatırımı teşvik edilen illerden Afyon 23. ve Uşak 26. sırada yer aldı. 
     
</TEXT>
</DOC>
