<DOC>
<DOCNO> 297918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy09.html </URL>
<DATE> 2004/12/15/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Mumcu Stone'un pişman olduğunu ifade etmesi önemli 
</HEADLINE>
<TEXT>

     İSTANBUL Milliyet 

Kültür ve Turizm Bakanı Erkan Mumcu, "Oliver Stone'un bugün yanıldığını ve pişman olduğunu ifade etmesi bence önemlidir" dedi. 
     Mumcu, Stone ile Ceylan Intercontinental Oteli'ndeki görüşmesinin ardından otelin lobisine inerek, basın mensuplarına açıklama yaptı. Görüşme talebinin Stone'u Türkiye'ye davet eden ve "Büyük İskender" filminin Türkiye dağıtımını yapan şirketten geldiğini belirten Mumcu, yönetmenin görüşmelerinde yıllar önce senaristliğini yaptığı "Geceyarısı Ekspresi" filminin etkilerinden duyduğu üzüntüyü dile getirdiğini söyledi. Mumcu, şunları söyledi 
     "Benim için olay şudur bir dönem Türkiye, dünyanın pek çok yerinde pek çok entelektüel, sanatçı tarafından çok ağır bir dille eleştirildi. Ve bu, Türkiye'nin imajı hakkında çok olumsuz sonuçlar yarattı. Ama bunun böyle devam etmesinde değil, bunun değiştirilmesinde Türkiye'nin yararı var." Daha önce Türkiye aleyhtarı olan Daniel John Bendit, Claudia Roth, Joschka Fischer gibi isimlerin, bugün Türkiye'nin, AB üyeliği sürecinde, en iyi dostları haline geldiklerini hatırlatan Mumcu, Stone için de aynı şeyin geçerli olabileceğini dile getirdi. 
     Mumcu, randevuyu bu perspektiften yola çıkarak verdiğini ve Stone'a Türkiye'de film yapmak isterse bunun kendileri için memnuniyet verici olacağını söylediğini anlattı. Mumcu, Stone'un kendisine "Büyük İskender" filmini Türkiye'de çekmek istediğini, ama 3 yıl önce bu konuda gerçekleştirdiği girişimlerden sonuç alamadığını da vurguladığını sözlerine ekledi. 
     
</TEXT>
</DOC>
