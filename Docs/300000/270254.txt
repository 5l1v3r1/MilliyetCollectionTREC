<DOC>
<DOCNO> 270254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/siyaset/axsiy02.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani'ye 'Kürt' uyarısı 
</HEADLINE>
<TEXT>


Dışişleri Bakanı Gül, Türkiye'ye gelen Barzani'ye Kerkük'ün Kürtleştirilmesine dikkat çekerek, "Bu tehlikeli davranıştan vazgeçin" dedi... 

ANKARA Milliyet 


Dışişleri Bakanı Abdullah Gül, Kerkük sorununun kısa zamanda çözülmesini ve Türkmenlere yönelik şiddet uygulanmasından vazgeçilmesini istedi. Kuzey Irak Bölgesel Yönetim Sorumlusu Neçirvan Barzani ise sorunun Türkmenlerden kaynaklandığını savundu. 
Bölge ülkelerini ziyaret kapsamında Suriye ve İran'ın ardından Türkiye'ye gelen Barzani'ye Kerkük hassasiyeti iletildi. Gül tarafından önceki gün kabul edilen Barzani'ye, "Kerkük sorununu kısa sürede çözüme kavuşturun" mesajı verildi. Barzani, Kerkük'te yaşayan Türkmenlerle Kürtlerin bir sorunu olmadığını, asıl sorunun Türkmenlerin bir bölümünü temsil eden Irak Türkmen Cephesi'nden kaynaklandığını aktardı. Kerkük'ün Kürtleştirilmesine dikkat çekerek, bu tehlikeli davranıştan vazgeçilmesini isteyen Gül'ün, "Bu işi kısa sürede çözün. Türkmenlere yönelik baskıyı kaldırın" dediği öğrenildi. 

'Kaygınızı anlıyoruz' 
Barzani'nin ise Kürtlerin bölgede bir Kürt devleti kurma düşüncesinde olmadıklarını, Irak içinde federal bir yönetim için çalışma yaptıklarını aktararak, "Türkiye'nin kaygılarını anlıyoruz, ancak Kürtlerin devlet kurma düşüncesi yok. Tüm enerjimizi federal bir Irak yönünde harcıyoruz" dediği bildirildi. 

Talabani, PKK için 'genel af' istedi... 

Abdullah Gül, görüşmede, IKYB ve IKDP'nin, PKK'nın Irak'ta bulunan unsurlarına yardım etmemeleri konusunda Talabani'yi uyardı. Gül, PKK'dan ayrılan Osman Öcalan'nın grubuyla yakınlaştığı öne sürülen Talabani'ye, "Sizin başınıza da bela olabilirler" dedi. PKK ile işbirliği yapmayacakları sözünü veren Talabani, ortak açıklama sırasında farklı bir tavır takınarak Türkiye'nin PKK sorununu çözmesinin tek yolunun "genel af" olduğunu savundu. 

'PKK'ya destek vermeyin' 

Ankara'da temaslarda bulunan Irak Kürdistan Yurtseverler Birliği IKYB lideri Celal Talabani ile Irak Kürdistan Demokrat Partisi IKDP üst düzey yetkilisi Neçirvan Barzani'ye "PKK'ya destek vermeyin" uyarısı yapıldı. Dışişleri Bakanlığı Sözcüsü Namık Tan, dün düzenlediği basın toplantısında, Talabani ve Barzani'nin ziyaretlerini değerlendirdi. Tan, "Irak'tan Türkiye'ye herhangi bir terör tehdidinin yönelmesinin ve bölgedeki yerel grupların PKK'ya destek olmamasının önemini de anlatıklarını ifade etti. Talabani ve Barzani'nin de, "Hassasiyetiyetin bilincinde olduklarını ve buna göre davranacaklarını söylediklerini" kaydeden Tan, Türkiye ile Irak arasında yeni bir sınır kapısı açılması konusunun merkezi Irak hükümetiyle ele alındığını bildirdi. 


</TEXT>
</DOC>
