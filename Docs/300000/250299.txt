<DOC>
<DOCNO> 250299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur01.html </URL>
<DATE> 2004/06/23/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
İstanbul polisi, NATO Zirvesi öncesi karşılama tatbikatı yaptı... 
</HEADLINE>
<TEXT>

     İstanbul polisi, NATO Zirvesi'ne katılacak yabancı heyetlerin havalimanında karşılanarak, kalacakları otellere götürülmesine yönelik bir tatbikat gerçekleştirdi. 
     NATO Zirvesi'nde görev alacak polis ekipleri, araçlarıyla birlikte E-5 Karayolu havalimanı mevkiine gelerek, burada park halinde bekledi. 
     Daha sonra sırayla 4'er ekip halinde Atatürk Havalimanı Devlet Konukevi'ne çağrılan ekipler, temsili olarak yabancı heyetleri eskortlar eşliğinde alarak, ikamet edilecek otellere doğru hareket etti. 
     Yabancı heyetin kalacağı otelin kapısına kadar giden ekipler, alınacak önlemleri en ince ayrıntısına kadar gözden geçirdi. 
     Şehir dışından gelen ekiplerin de katıldığı tatbikat sırasında otoyol kenarlarında da resmi ve sivil ekip araçlarının güvenlik önlemi aldıkları görüldü. 
     Temsili heyetlerin otellerine götürülüşü sırasında bazı noktalarda trafik durduruldu. 
     
     CERRAH, YERİNDE DENETLEDİ 
     İstanbul Emniyet Müdürü Celalettin Cerrah, Atatürk Havalimanı Devlet Konukevi'ne gelerek, çalışmaları yerinde denetledi. 
     Cerrah, yaptığı kısa açıklamada, NATO Zirvesi'nde Türkiye'ye gelecek yabancı heyetlerin karşılanması ve kalacakları otellere götürülmesine yönelik tatbikat gerçekleştirdiklerini söyledi. 
     Bu geceki tatbikata yaklaşık 480 aracın katıldığını dile getiren Cerrah, temsili olarak 49 yabancı heyetin havalimanından alınarak, otellerine bırakıldığını ifade etti. 
     
</TEXT>
</DOC>
