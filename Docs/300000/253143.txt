<DOC>
<DOCNO> 253143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonyas13.html </URL>
<DATE> 2004/07/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çapkınlık başa bela.. 
</HEADLINE>
<TEXT>

     Norveç'te çapkınlık girişimi başarısızlıkla sonuçlanan alkollü bir genç, kilitli sokak kapısının altından çıplak geçmeye çalışırken sıkıştı. 
     Polis, kimliği açıklanmayan 22 yaşındaki gencin, başkent Oslo'da geceyi birlikte geçirmeyi istediği kadın tarafından eve alınmayınca kilitli sokak kapısından sürünerek geçmek için soyunduğunu, ancak burada sabaha kadar 4 saat sıkışıp kaldığını bildirdi. 
     Sokaktan geçen birinin, gencin kapının altından kaldırıma sarkan çıplak bacaklarını gördüğü ve polise haber verdiği kaydedildi. ''Olay yerine'' gelen polisin genci kurtaramadığı, çağrılan itfaiye ekibinin, kapıyı hidrolik krikoyla kaldırdığı ve genci kurtarmaya başardığı belirtildi. 
     Çapkın gencin, olayı görüntüleyen gazetecilerden, bir kedi yavrusunu kurtarmaya çalışırken kapı altında sıkıştığını yazmalarını istediği kaydedildi. 
     Polis, çapkın gencin kazayı yara almadan atlattığını bildirdi. 
     
</TEXT>
</DOC>
