<DOC>
<DOCNO> 250882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo03.html </URL>
<DATE> 2004/06/25/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
İtalyan futbolculara yumurtalı karşılama 
</HEADLINE>
<TEXT>

     Portekiz’e şampiyonluk umuduyla gelen İtalya, belki de turnuvanın en büyük düş kırıklığı yaratan takımı oldu... İlk iki maçta sadece 2 puan kazanabilen Trapattoni’nin öğrencileri son karşılaşmaya final gözüyle bakıyordu. Puansız Bulgaristan karşısında da çok kötü oynayan Gök Mavililer, galibiyet golünü ancak 90 4’te buldu ama bu skor da İtalyanlar’a yetmedi. İsveç-Danimarka maçından gelen beraberlik haberiyle İtalyanlar eve erken döndü. 
     
     Yumurta yağmuru... 

     Önceki gece Milano’ya inen İtalya Milli Takımı’nı havalimanında kötü bir süpriz bekliyordu. Başarısızlığın faturasını teknik direktör Giovanni Trapattoni başta olmak üzere bütün takıma kesen İtalyan taraftarlar, milli futbolcuları yumurta yağmuruna tuttu. Polislerin yoğun güvenlik önlemleri sayesinde hiçbir futbolcu ve antrenör yumurta saldırısından etkilenmedi. Oyuncuların oldukça moralsiz olduğu gözlerden kaçmadı. 
     
     Totti ve Cassano'ya dokunmadılar... 

     Taraftarlar oyuncuların üzerine yürüdü. Polis ile taraftarların arasında kalan birçok futbolcu ezilme tehlikesi geçirdi. Romalı oyuncular Totti ve Cassano’ya hiçbir tepki göstermeyen İtalyan taraftarlar, Panucci ile Lazio’lu Peruzzi, Oddo ve Corradi’ye saldırdı. Bu arada bir açıklama yapan teknik direktör Giovanni Trapattoni görevinin başında olduğunu ve istifayı kesinlikle düşünmediğini açıkladı. 
     
</TEXT>
</DOC>
