<DOC>
<DOCNO> 276052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas12.html </URL>
<DATE> 2004/09/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yeşilçam'ın emektarıydı, şimdi ayakkabı boyuyor... 
</HEADLINE>
<TEXT>

     Türk sinemasının emektarlarından ''Komiser Kolombo'' lakaplı Ahmet Cengiz, memleketi Gaziantep'in Nizip İlçesi'nde ayakkabı boyacılığı yapıyor. 
     Cengiz, AA muhabirine yaptığı açıklamada, 70'li yıllarda 100'den fazla filmde rol aldığını, şu anda maddi imkansızlık çektiği için ayakkabı boyacılığıyla geçimini sürdürdüğünü söyledi. 
     Nerede O Eski Günler, Umudumuz Şaban, Islak Mendil, Kara Gurbet, Dokunmayın Dünyama, Şaka Yapma gibi filmlerde, Kemal Sunal, Ümit Besen, Ferdi Tayfur, Hakkı Bulut, Zeki Alasya ve Metin Akpınar gibi ünlülerle oynadığını ifade eden Cengiz, şöyle konuştu 
     ''Günümüzün Türk sineması 1970'li yılları hep aradı ve arayacak gibi de gözüküyor. Türk sineması Yeşilçam'a bağımlı kaldı ve öldü, bu yüzden bırakıp geldim ve artık dönmek de istemiyorum. Eğer kültürel zenginlikler ve yöresel motifler kullanılırsa sinemamız iyiye gidebilir. 
     Şu an Nizip'te herkes bana saygı duyuyor. Burada bir film veya dizi çekilse oynarım fakat İstanbul'a geri dönmek istemiyorum. Şu an geçim sıkıntısı çekiyorum ve hiçbir sosyal güvencem yok. Sosyal güvencemin olması için zamanında çok uğraştım ama hiçbir sonuç alamadım.'' Cengiz, ayakkabı boyayarak 6 kişilik ailesine bakmaya çalıştığını sözlerine ekledi. 
     
</TEXT>
</DOC>
