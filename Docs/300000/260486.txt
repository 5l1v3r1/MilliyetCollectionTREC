<DOC>
<DOCNO> 260486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko09.html </URL>
<DATE> 2004/08/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Petrol fiyatları 44.28 dolara çıktı... 
</HEADLINE>
<TEXT>

     Asya'nın önemli petrol borsalarından Singapur'da Batı Teksas türü petrolün varil fiyatı yeni bir rekora imza atarak 44.28 dolara çıktı. 
     Batı Teksas türü petrolün varil fiyatı 13 cent artarak 44.28 dolar ile New York Borsası'nda işlem görmeye başladığı 1983 yılından bu yana en yüksek seviyesine yükseldi. 
     Petrol fiyatlarında yükselişe neden olarak, tam kapasiteye yakın seviyede bulunan petrol arz zincirinde meydana gelebilecek bir aksamanın küresel petrol akışında büyük bir kesintiye yol açabileceği yolunda devam eden endişeler gösterildi. 
     Petrol İhraç Eden Ülkeler Örgütü OPEC Başkanı Purnomo Yusgiantoro dün yaptığı açıklamada, uluslararası piyasada yüksek düzeyde seyreden petrol fiyatlarını rahatlatmak için Kartel'in acilen sürebileceği yedek petrolün olmadığını ifade etmesi petrol fiyatlarının yeniden yükselişe geçmesine yol açmıştı. 
     Purnomo, dünyanın önde gelen petrol üreticilerinden Suudi Arabistan'ın üretim yapabileceği yedek kapasitesi bulunmakla beraber üretimi acilen yükseltemeyebileceğini bildirmişti. 
     
     BORSALARA ETKİLERİ 

     Öte yandan, yüksek düzeyde seyreden petrol fiyatları, küresel düzeyde önde gelen borsalarında endekslerin gerilemesine neden oluyor. 
     Tokyo Borsası'nda Nikkei Endeksi, yükselen petrol fiyatları ve bunun küresel etkilerinden endişe eden yatırımcılar ellerindeki kağıtları ellerinden çıkartması üzerine günü düşüşle kapattı. 
     New York Borsası'nda endeksler, yükselen petrol fiyatları ile tüketici harcamalarının Temmuz ayında yaklaşık 3 yılın en büyük düşüşünü gösterdiği yolundaki rapor üzerine geriledi. 

     
</TEXT>
</DOC>
