<DOC>
<DOCNO> 258331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur31.html </URL>
<DATE> 2004/07/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Türk-İş Kazadan son 50 yıldaki tüm hükümetler sorumlu 
</HEADLINE>
<TEXT>

     Türk-İş, Sakarya'da meydana gelen tren kazasından, demiryollarına gerekli yatırımları yapmayan son 50 yıldaki tüm hükümetlerin sorumlu olduğunu savundu. 
     Demiryol-İş Sendikası Başkanlar Kurulu, Türk-İş Genel Başkanı Salih Kılıç'ın da katılımıyla gerçekleştirildi. 
     Demiryol-İş Genel Başkanı ve Türk-İş Genel Mali Sekreteri Ergun Atalay, demiryollarının bu güne kadar hiç görmediği ilgiyi son beş günde gördüğünü belirterek, demiryollarında son yıllarda çalışan sayısındaki azalmaya ve eğitimdeki yetersizliğe işaret etti. Atalay, demiryollarında 1980 yılında 42 bin olan işçi sayısının 8 bine düştüğünü söyledi. 
     Eskiden demiryollarında ayda 60 bin kişi çalışırken, şimdi 20 bin kişinin çalıştığını söyleyen Atalay, "Ankara'dan 
     Kars'a kadar yollar mantarlaşmış, trenler toprağın üzerinde gidiyor. Demiryollarına kimse kafasını çevirip bakmadı. 
     Komünist işi denildi. Ondan sonra gelenler de aynı şeyi devam ettirdi. Şu anda trenler hareket ediyorsa bu çalışanların özverisiyle yapılıyor" diye konuştu. 
     Atalay, son 10 yılda 62 bin kişinin karayollarında tarafik kazasında öldüğünü ve bin kişinin de sakat kaldığını belirtirken, bu dönemdeki demiryolu kazalarında ölenlerin sayısının ise 2 bin olduğuna işaret etti. Atalay, demiryollarına gerekli yatırımların yapılmaması durumunda 2010 yılında trafik kazasına kurban vermeyen ev 
     kalmayacağını savundu. 
     Demiryollarının 50 yıldır ihmal edildiğini belirten Atalay, bütçeden demiryolu yatırımlarına ayrılan ödeneğin artırılmasını istedi. Atalay, demiryollarında çalışan insan sayısının ve bütçeden ayrılan ödeneğin artırılması için defalarca Hazine yetkilileriyle görüştüklerini, ancak olumlu sonuç alamadıklarını kaydetti. Kayseri ve Sivas arasındaki tünelin yenilenmesi için 10 milyarlık yatırımın yeterli olduğunu belirten Atalay, bunun yapılmaması durumunda maliyetinin 300 milyara ulaşacağını ifade etti. 
     Atalay, mevcut hükümetin kazadan dolayı sorumlu olduğunu, ancak öncekilerin, şimdiki hükümetten 50 kat daha fazla hatası bulunduğunu söyledi. 
     
     SORUMLULAR BULUNSUN 
     Türk-İş Genel Başkanı Salih Kılıç, kaza nedeniyle 146 yıllık geçmişi olan demiryollarının yıpratılmaması, kazanın sorumluluğunun 1-2 kişiye yüklenmemesi, hazırlanacak raporlara göre asıl sorumluların cezalandırılması gerektiğini söyledi. Hızlandırılmış proje için bilimsel kuruluşların değerlendirilmelerine ve sivil toplum örgütlerinin görüşlerine değer verilmediğini kaydeden Kılıç, yol bakım ve onarım hizmetlerine hassasiyet gösterilmediğini, rayların da hıza dayanmadığını söyledi. 
     Makinistlerin eğitilmediğini ve hızlandırılmış trenin aceleye getirildiğini ifade eden Kılıç, yol bakım çalışmalarından ve işçilerden tasarruf edildiği için hizmetlerin aksadığını kaydetti. 
     Sorumluluğun yönetenlerin üzerinde olduğunu belirten Kılıç, yönetenlerin de durumu gözden geçirmesi gerektiğini ifade etti. 
     
</TEXT>
</DOC>
