<DOC>
<DOCNO> 265011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko32.html </URL>
<DATE> 2004/08/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Topbaş İstanbul'un moda merkezi olması yönünde çalışmalar yapacağız 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Eylül ayında hayata geçirecekleri bir platformla, İstanbul'un özellikle moda merkezi olması yönünde çalışmalar gerçekleştireceklerini bildirdi. 
     Türkiye İhracatçılar Meclisi TİM Başkanı Oğuz Satıcı, Topbaş'ı ziyaret etti. 
     Topbaş, makamında gerçekleştirilen ziyaret sonrasında gazetecilere yaptığı açıklamada, TİM ve diğer sivil toplum örgütleriyle İstanbul'un moda ve fuar merkezi olması, yeni istihdam alanları oluşturulması yönünde çalışmalar yaptıklarını belirtti. 
     Belediye olarak bazı platformlar oluşturduklarını, bunların ilki olan ''turizmi geliştirme platformu''nun oldukça başarılı çalışmalara imza attığını vurgulayan Topbaş, şöyle konuştu 
     ''TİM ve diğer sivil toplum örgütleriyle yaptığımız çalışmalar kapsamında Eylül ayında bir platformu hayata geçireceğiz. Bu platform ile İstanbul'un özellikle moda merkezi olması yönünde çalışmalar gerçekleştireceğiz. İstanbul'un bir marka olması ancak bir moda merkezi olmasından geçiyor. İstanbul'un potansiyeli, sahip olduğu değerler buna yetecektir. Moda, Türkiye ve İstanbul'u dünyaya açacak altın anahtardır. Bunun için Eylül ayından itibaren somut adımlar atacağız.'' TİM Başkanı Oğuz Satıcı da, ''İstanbul'u sadece marka şehir değil, dünyanın en büyük marka şehri haline getireceğiz. Hedefimiz bu'' dedi. 
     Satıcı, bir gazetecinin ''Uluslararası değerlendirme kuruluşları Standart Poors ile Moody's'in arka arkaya yaptıkları farklı açıklamaları nasıl değerlendiriyorsunuz '' şeklindeki sorusunu şöyle yanıtladı 
     ''Standart Poors'un açıklamasını olumlu değerlendiriyorum. Ama uluslararası piyasa, uluslararası oyuncular zaman zaman farklı taktikler izliyor. Bizim de bazı kurumlarımız özellikle para otoritesi, zaman zaman yanlış mesajlar veriyor. Biz biliyorsunuz sık sık proaktiviteden bahsediyoruz. Ama bu proaktiviteden kastımız, aklınıza ne gelirse, hesap etmeden söyleyin değil.'' Bu arada, ziyaret sırasında Kadir Topbaş, Oğuz Satıcı'ya çini tabak, Satıcı da Topbaş'a bir biblo hediye etti. 
     
</TEXT>
</DOC>
