<DOC>
<DOCNO> 262829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo21.html </URL>
<DATE> 2004/08/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Beşiktaş'da Veysel'in heyecanı... Eski takımına karşı forma giyecek 
</HEADLINE>
<TEXT>

     Beşiktaş'ın Gençlerbirliği'nden transfer ettiği Veysel Cihan, hafta sonunda eski takımına karşı ilk kez Beşiktaş forması giyecek olmanın heyecanını yaşıyor. Veysel, ''Her zaman formasını giydiğim takımın başarısı için elimden geleni yaparım'' dedi. 
     Siyah-beyazlı kulübün resmi internet sitesine açıklamalarda bulunan Veysel Cihan, eski takımı Gençlerbirliği'nin çok güçlü bir kadrosunun bulunduğunu belirterek, şunları kaydetti 
     ''Hedefimiz kesinlikle 3 puan. Başkent ekibinin oturmuş ve güçlü bir kadrosu var. Yaş ortalaması genç olmasına rağmen, oldukça tecrübeli futbolculara sahip bir takım. Bu sezona girerken birçok yeni oyuncu transfer etmelerine karşın, iskelet kadrolarını da büyük ölçüde korudular. Ben eski takım arkadaşlarımı çok iyi tanıyorum ve iyi futbolcular olduklarını biliyorum. Gençlerbirliği takımı özellikle bu tür maçlara çok iyi hazırlanır ve çok iyi mücadele eder. Çünkü bu maçların artı bir motivasyonu vardır. Bütün bunları gözönüne alırsak, zor bir maç olacağını söyleyebilirim.'' Takım içerisinde çok iyi bir atmosferin oluşmasının önemine dikkat çeken Veysel Cihan, profesyonel bir futbolcu olduğunu ve eski takımına karşı Beşiktaş'ın başarısı için elinden geleni yapacağını vurgulayarak, şöyle dedi 
     ''Pazar günkü maçta galip gelmemiz için kesinlikle onlardan daha çok mücadele edip, onlardan daha çok galibiyeti istememiz gerekiyor. Bizim de bütün amacımız galip gelerek 3 puanı hanemize yazdırmak olacak. Şu an için duygularım konusunda pek fazla bir şey söyleyemeyeceğim. Neler hissettiğimi pazar günü sahaya çıktığım zaman daha iyi anlayacağım. Ama profesyonel bir futbolcu olarak, her zaman formasını giydiğim takımın başarısı için elimden gelen mücadeleyi verdiğimi herkesin bilmesini isterim.'' 
     
</TEXT>
</DOC>
