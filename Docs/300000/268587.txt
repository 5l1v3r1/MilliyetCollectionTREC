<DOC>
<DOCNO> 268587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/ekonomi/eko09.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'a orman işgali davası açıldı 
</HEADLINE>
<TEXT>


Zafer TOKUŞ ADAPAZARI DHA 

İmar Bankası soruşturması kapsamında Tasarruf Mevduatı Sigorta Fonu tarafından mal varlıklarına el konulan GP Genel Başkanı Cem Uzan, kardeşi Hakan Uzan, babası Kemal Uzan ile Muzaffer Salih Pilav hakkında Pamukova Cumhuriyet Savcılığı, Bakacak Köyü'ndeki çiftliklerinin 64 dönümlük kısmıyla ormanı işgal ettikleri iddiasıyla altı aydan bir buçuk yıla kadar hapis cezası istemiyle dava açtı. Önümüzdeki günlerde başlayacağı belirtilenen davanın dilekçesinde savcılık, Uzanların Bakacak Köyü'nde lüks çiftliklerini yaparken 64 dönüm orman arazini işgal ettiğini öne sürdü. Davanın bir özelliği de İmar Bankası sorusturması kapsamında dosyada adı geçmeyen Genç Parti Genel Başkanı Cem Uzan hakkında, bugüne kadar açılan ilk dava olması. Savcılığın davaya Cem Uzan'ı, çiftlik alanında villasının olduğu gerekçesiyle dahil ettiği belirtildi. 


</TEXT>
</DOC>
