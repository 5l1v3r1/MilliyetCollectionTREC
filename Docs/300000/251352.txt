<DOC>
<DOCNO> 251352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/spor/spo01.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş operasyon 
</HEADLINE>
<TEXT>


Beşiktaş yönetiminin, transferde taraftarlarını şok edecek bir plan hazırladığı öğrenildi. Siyah-Beyazlılar'ın, Carew ile Hasselbaink'i birlikte renklerine katacağı iddia edildi 

BİLAL MEŞE 


İki bomba yolda 
BEŞİKTAŞ Başkanı Yıldırım Demirören'in, yeni sezon öncesinde iki bomba birden patlatmak istediği öğrenildi. Demirören'in, Valencia'da forma giyen Carew'in yanı sıra Hasselbaink'i de transfer etmek istediği iddia edildi. Siyah - Beyazlı yöneticiler, Carew'in transferinin son aşamaya geldiğini, Hasselbaink konusunda ise Chelsea ile temasların sürdüğünü açıkladılar. 

Emre'ye takip 
INTER'DE forma giyen Emre Belözoğlu'nun transferi için de pazarlıklar devam ediyor. Inter'in bu oyuncuyu çok yüksek bir fiyat karşılığında kiralamaya sıcak baktığı bildirildi. Ancak Emre için son dakikada başka kulüplerin de devreye girmesi işleri karıştırdı. Yöneticilerin, Emre'yi ikna edip, bu transferde avanatajlı duruma geçmek istediği bildirildi. 

Oktay'dan güvence 
TRANSFER Komitesi Başkanı ve Futbol Şube Sorumlusu Kıvanç Oktay, yabancı transferinde girişimlere aralıksız devam ettiklerini söyledi. Oktay, "Biz yönetim olarak hazırız. Hocamıza gerekli isimleri verdik, son kararı da kendisi verecek. Elimizde dört alternatif var. Parasal bir sorunumuz yok. Yeter ki hoca istesin, biz hemen alırız" diye konuştu. 

Pancu'ya geri dönme tehdidi 

ORHAN YILDIRIM 

Becali'nin iddiası 
PANCU'NUN menajeri Becali, yıldız futbolcunun Türkiye'ye geri dönmemesini takım arkadaşlarına bağladı. Becali'nin yöneticilerle yaptığı telefon görüşmesinde, "Lucescu ayrıldıktan sonra Pancu'yu geri dönmemesi için tehdit etmişler. 'Masörünü de al, bir daha gelme. Senin yüzünden haksızlığa uğradık' demişler. Oyuncum bu yüzden dönmüyor" dediği öğrenildi. 

İstanbul'a gelecek 
BECALİ'NİN, bugün İstanbul'a gelip, Pancu'nun bonservisini alabilmek için Siyah - Beyazlı yöneticilerle masaya oturacağı öğrenildi. Bu arada yönetimin, izinsiz olarak takıma katılmayan Rumen yıldıza ceza vereceği açıklandı. Pancu'nun, 3 milyon dolar olan bonservisinin 4 milyon dolara yükseltilmesinin gündeme geldiği bildirildi. 

Bosque'nin felsefesi 

Türkiye'de herkesin ofansif futbol istediğini belirten İspanyol hoca, "Önce savunma güvenliği, sonra atak futbol" diyerek kafasındaki sistemi açıkladı 

Önce durdur, sonra vur 
İDMANLARDA futbolcuların analizini yapan Del Bosque, geçtiğimiz sezon savunma hatalarının çokluğundan yakındı. Ünlü hoca, "Türkiye'de herkes ofansif ağırlıklı oynamak istiyor. Bu savunma güvenliğini ortadan kaldırıyor. Önce savunma, sonra ofansif futbol. Bunu gerçekleştiremediğinizde geçtiğimiz sezon gibi hayal kırıklıkları yaşarsınız" dedi. 

Büyük gün perşembe 
DEL Bosque, Almanya kampı öncesinde de kadroyu 26 oyuncuya indirecek. İspanyol çalıştırıcı, gönderilecek isimleri, perşembe günü Ümraniye'de yapılacak PAF maçından sonra belirleyecek. Del Bosque'nin, Okan Buruk ile İbrahim Toraman'ı Milli Takım forması altındaki maçlardan tanıdığı, diğer tranferleri ise kasetlerden izlediği öğrenildi. 

Zago, Çizme yolcusu 
BEŞİKTAŞ Teknik Direktörü Del Bosque'nun ağır olduğu gerekçesiyle takımdan gönderilmesini istediği Zago'nun İtalya'ya gideceği belirtildi. Siyah - Beyazlı takımda kalma girişimlerinden sonuç alamayan Brezilyalı'nın, bu sezon İtalya Birinci Ligi'ne yükselen Fiorentina ile anlaşmak üzere olduğu vurgulandı. 

Hem heyecan hem rekabet 
KAPTAN ve Menajer Tayfur Havutçu, Del Bosque'nin takıma heyecan, yeni oyuncuların ise rekabet getirdiğini söyledi. Siyah - Beyazlı futbolcu, "Çalışmalarda herkes çok hırslı. Formayı kapmak, ilk on bire girmek sanıldığı kadar kolay olmayacak. Forma bu sezon Kartal'ın ağzında değil midesinde" yorumunu yaptı. 
DEL Bosque'nin disiplini ön plana çıkaran bir çalıştırıcı olduğuna da dikkat çeken Tayfur, İspanyol hocanın takım üzerinde müthiş bir otorite kurduğuna dikkat çekti. Kaptan şöyle devam etti "Del Bosque'nin sistemine uyan, çok çalışan forma giyecek. Bu kadroda yer bulmak için büyük bir mücadele olacak." 



</TEXT>
</DOC>
