<DOC>
<DOCNO> 293845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo02.html </URL>
<DATE> 2004/12/01/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Maçlara kadın taraftar çekmek için soyundular 
</HEADLINE>
<TEXT>

     Slovakya 2. futbol ligi takımlarından FC Nitra'nın oyuncuları, maçlarına daha fazla kadın taraftar çekebilmek için çıplak fotoğraflarını çektirerek kulübün internet sitesinde yayımladı. 
     Kulübün internet sitesindeki açıklamasında, ''Bayanlar, daha önce böyle bir şey görmediniz. Oyuncularımızı yeni formalarıyla görün'' denildi. 
     Sitedeki, 27 oyuncunun takım halinde çektirdiği 3 fotoğrafta, oyuncular, otururken bacak bacak üstüne atmış ya da ayakta cinsel organlarını elleriyle kapatmış halde görülüyor. 
     Kulübün Genel Sekreteri Pavol Holescak, yaptığı açıklamada, fotoğrafların lig maçları başlamadan yazın çekildiğini ve yayımlanmaları için oyunculara ligde liderliğe ulaşma şartı koyduklarını söyledi. 
     FC Nitra, Slovakya 2. liginde, 15 maçta topladığı 36 puanla en yakın rakibinin 7 puan önünde bulunuyor. 
     
</TEXT>
</DOC>
