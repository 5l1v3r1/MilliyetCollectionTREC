<DOC>
<DOCNO> 267580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy09.html </URL>
<DATE> 2004/08/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
CHP, Sarıgül için soruşturma komisyonu kuruyor... 
</HEADLINE>
<TEXT>

     CHP Merkez Yönetim Kurulu MYK , Şişli Belediye Başkanı Mustafa Sarıgül ve bazı belediye yetkilileri hakkındaki yolsuzluk iddialarını incelemek üzere İstanbul İl Başkanlığı'nca komisyon oluşturulmasına karar verdi. 
     CHP Genel Başkanı Deniz Baykal'ın başkanlığında parti genel merkezinde toplanan MYK'nın ardından, Genel Başkan Yardımcısı Onur Öymen gazetecilere açıklamalarda bulundu. Öymen, toplantıda ilk olarak, AK Parti'nin, Türk Ceza Kanunu TCK Tasarısı'nda yapılmasını istediği değişikliklere ilişkin öneri paketinin ele alındığını söyledi. 
     Toplantıda, bir dergide Mustafa Sarıgül ve bazı belediye yetkilileri hakkında yolsuzluk yaptıklarına ilişkin yer alan iddiaların da değerlendirildiğini kaydeden Öymen, bu iddiaların ''fevkalade üzüntü verici'' bulunduğunu kaydetti. 
     CHP'nin, dürüstlük ilkesine uyulması konusundaki duyarlılığını daha önce kamuoyuna açıkladığını, 2 Kasım 2000 tarihinde Genel Sekreter Önder Sav'ın imzasıyla parti teşkilatına bir genelge gönderildiğini anlatan Öymen, genelgede, ''temiz toplum, ahlaklı ve erdemli yönetim hedefine varılması için devlet ve ülke yönetiminde dürüstlükten ödün verilmemesi gerektiğinin'' altının çizildiğini ifade etti. Öymen, o tarihte yapılan MYK'da, ''yolsuzluk yapan, haksız kazanç elde eden kişilerle işbirliği içinde olduğu belirlenen her kademedeki CHP üyeleri ile yerel yönetimlerdeki başkan ve meclis üyelerinin parti ile ilişkilerini derhal kesmeleri, istifa ederek görev yerlerini boşaltmalarının istendiğini'' belirterek, bunu yapmadıkları takdirde en hızlı yoldan ve gecikmeden her türlü yaptırım ve disiplin uygulamasına gidilmesine oybirliğiyle karar verildiğini bildirdi. 
     Öymen, 2 Kasım tarihli genelgenin, CHP'nin yolsuzluklar konusundaki temel yaklaşımını yansıttığına işaret etti. 
     
     ''CİDDİ BİR TEMEL SORUN'' 

     MYK'da, Şişli Belediye Başkanı Sarıgül ve bazı üst düzey belediye yetkilileri hakkındaki iddiaların ''ciddi bir temel sorun'' oluşturduğunun saptandığını ifade eden Öymen, bu iddiaların hiçbir şekilde görmezlikten gelinemeyeceğinin tespit edildiğini kaydetti. İçişleri Bakanlığı müfettişlerinin raporu da dikkate alınarak bu iddiaların incelenmesi ve kapsamlı şekilde değerlendirilip MYK'ya bir rapor sunulması için İstanbul İl Başkanlığı'nın görevlendirildiğini anlatan Öymen, başka yerlerde de benzer iddialar ortaya atıldığı takdirde aynı tutarlılığı ve titizliği göstereceklerini söyledi. 
     Öymen, Sarıgül'ün, ''Önü kesilmek istendiği için bu iddiaların ortaya atıldığını'' açıkladığının anımsatılması üzerine, CHP'nin yolsuzluk iddialarına karşı büyük bir titizlik içinde olduğunu ifade ederek, ''Bu konuyu görmezlikten gelirsek, esas itibariyle kendi ilkelerimize ters düşmüş oluruz. Şu aşamada bir hüküm verme noktasında değiliz. Bir inceleme yapılmasının gerekli olduğuna inanıyoruz'' diye konuştu. 
     
     ''YAPTIĞIM AÇIKLAMADA HER ŞEY VAR'' 

     İstanbul İl Başkanlığı'nın, bir komisyon oluşturarak eldeki verileri değerlendireceğini, İçişleri Bakanlığı'nın raporunu da dikkate alarak MYK'ya en kısa zamanda bir rapor sunacağını anlatan Öymen, Sarıgül'ün ifadesini alıp almayacaklarına ilişkin soru üzerine de bu çalışmaları komisyonun yapacağını kaydetti. 
     Öymen, ''İstifa etmesini bekliyor musunuz '' sorusu üzerine de ''Yaptığım açıklamada her şey var'' ifadesini kullandı. 
     Onur Öymen, muhalif milletvekillerinin yaptığı toplantıya ilişkin bir soru üzerine, parti içi demokrasi kadar, disipline de önem verdiklerini, partililerle basın aracılığıyla konuşmayacaklarını söyledi. 
     
</TEXT>
</DOC>
