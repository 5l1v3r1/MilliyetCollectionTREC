<DOC>
<DOCNO> 260283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo28.html </URL>
<DATE> 2004/08/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Galatasaray ABD'den döndü... Hakan Şükür Lige hazırız... 
</HEADLINE>
<TEXT>

     Birinci Süper Futbol Ligi'nde 2004-2005 sezonu hazırlıkları çerçevesinde ABD'de bulunan Galatasaray Futbol Takımı, İstanbul'a döndü. 
     Sarı-kırmızılı kafile, THY'ye ait bir uçakla New York'tan İstanbul'a geldi. 
     Galatasaray, ABD'de, ''Dünya Şampiyonlar Serisi'' organizasyonu kapsamında oynadığı özel maçta Avrupa Şampiyonlar Ligi'nin son şampiyonu Portekiz'in FC Porto takımını 2-1 yenmişti. 
     Galatasaray, eski futbolcusu Suat Kaya'nın jübile maçında Ali Sami Yen Stadı'nda yarın Federasyon Karması ile karşılaşacak. ''Cim Bom'', sezonun ilk maçında 8 Ağustos Pazar günü Ali Sami Yen Stadı'nda Konyaspor ile karşı karşıya gelecek. 
     
     HAKAN ŞÜKÜR ''LİGE HAZIRIZ'' 
     Galatasaray'ın golcü futbolcusu Hakan Şükür, iyi bir hazırlık dönemi geçirdiklerini ve lige hazır olduklarını söyledi. 
     Hazırlık döneminin lige olumlu yansıyacağını kaydeden Hakan Şükür, ''Bu sezon çok çekişmeli bir lig olacak. Çok zorlu takımlar var. Ama bizim için daha farklı bir yönü var, 100. yılımızı kutlayacağız. İnşallah iyi olur'' dedi. 
     Takıma kaliteli takviyeler yapıldığını ve uyum dönemini iyi geçirdiklerini anlatan Hakan Şükür, ''Lige hazırız, sezon sonunda inşallah hayal ettiğimiz başarılara ulaşırız'' şeklinde konuştu. 
     Bu sezon Avrupa kupalarında oynayamayacak olmalarının ligde kendilerine avantaj sağlamayacağını kaydeden milli golcü, kendilerinin geçmişte büyük başarılara haftada 3 maç oynayarak ulaştığını, bu sezon biraz daha fazla çalışarak maç eksikliğini telafi edeceklerini belirtti. 
     Hakan Şükür, ''10 numara'' transferi hakkındaki spekülasyonlar hakkında ise ''Bizim işimiz değil, kararı hoca ve yönetim kurulu verir'' dedi. 
     
</TEXT>
</DOC>
