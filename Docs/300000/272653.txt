<DOC>
<DOCNO> 272653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko27.html </URL>
<DATE> 2004/09/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Muharrem Kayhan Önümüzdeki dönemin rengini AB belirleyecek 
</HEADLINE>
<TEXT>

     Türkiye Sanayici ve İşadamları Derneği TÜSİAD Yüksek İstişare Konseyi Başkanı Muharrem Kayhan, önümüzdeki döneme belirleyici rengini, AB ile müzakerelerin açılmasının vereceğini belirtti. 
     Kayhan, ''AB Komisyon kararında da, siyasi zirveden çıkacak kararda da bazı nüanslı ifadeler, bazı geciktirme eğilimleri, hatta eskiler kadar olmasa da bazı şartlar ortaya konabilir. Eğer önümüzdeki günlerde zina tartışmasına benzer gereksiz, anlamsız olumsuzluklar yaratmazsak, bu tür yaklaşımlar tümüyle AB'nin ayıbı olacaktır ve müzakerelerin açılmasını nihai olarak engelleyecek bir yapı da taşımayacaktır'' dedi. 
     TÜSİAD Yüksek İstişare Konseyi, Antalya'da toplandı. Toplantının açılışında konuşan Muharrem Kayhan, Türkiye'yi önümüzdeki dönemde kalabalık bir gündem beklediğine değinerek, gündeme ağırlığını, AB ile üyelik müzakerelerinin açılmasının koyacağını belirtti. Kayhan, şöyle devam etti 
     ''Önümüzdeki döneme belirleyici rengini, hiç kuşkusuz AB ile müzakerelerin açılması verecek. Komisyon kararında da, siyasi zirveden çıkacak kararda da bazı nüanslı ifadeler, bazı geciktirme eğilimleri, hatta eskiler kadar önemli olmasa da bazı şartlar ortaya konabilir. Bunlara gerçi fazla ihtimal vermiyoruz ama, böyle olsa bile, eğer biz önümüzdeki günlerde, zina tartışmasına benzer gereksiz, anlamsız olumsuzluklar yaratmazsak, bu tür yaklaşımlar tümüyle AB'nin ayıbı olacaktır ve müzakerelerin açılmasını nihai olarak engelleyecek bir yapı da taşımayacaktır. 
     Tüm ihtiyati kayıtlarımıza rağmen, esas olarak umutlu bir yaklaşım içindeyiz. Çünkü son dönemlerde Avrupa kamuoyundaki destekte hissedilir bir artış olduğunu izliyoruz. Üyesi bulunduğumuz, çalışmalarına katıldığımız çeşitli iş çevreleri örgütlerinde, her zaman görece olumlu bir tavır vardı. Ama onlarda da yakın zamanda, daha net ifadeler kullanılmaya başlandığını görüyoruz. Verheugen'in son Türkiye ziyaretindeki olumlu yaklaşımlarından önce de, özellikle siyasi kesimlerden çok sayıda olumlu duyum alındı, bunların bazıları kamuoyuna da yansıdı. Kuşkusuz bütün bu tablo, bizi yeniden düşünmeye sevkediyor. Çünkü müzakere süreci gerçekten son derece zorlu ve karmaşık.'' AB'ye aday ülkenin, sadece Brüksel'de değil, tüm üye ülke başkentlerinde çok ciddi lobi faaliyetlerinde ve diplomatik girişimlerde bulunmak zorunda olduğuna değinen Kayhan, ''müzakere'' sözcüğünün, son derece ciddi hazırlığı gerektiren, çok zorlu bir süreci tanımladığını vurguladı. 
     Türkiye'nin kendini bu sürece çok iyi hazırlaması, özellikle yeni üye olan ülkelerin farklı müzakere mekanizmalarını inceleme altına alması gerektiğine de işaret eden Kayhan, şöyle devam etti 
     ''Müzakere için yapılacak hazırlığın da, müzakerenin de kapalı kapılar ardında gerçekleşmemesi şart. Müzakerelerde, ezici ağırlık ekonomi ile ilgili konularda olacağından, hükümetin iş dünyası ile çok yoğun bir işbirliğine girmesi gerekecek. Tabii, ayrıca, idari yapının gözden geçirilmesi ve iş dünyası ile diğer bazı sivil toplum kuruluşlarının katılımını da öngören yeni bir kurumsal yapılanmaya gidilmesi zorunlu olacak. TÜSİAD da, bu sürece ayak uydurmak üzere çalışmalarını başlatmış durumda. Kuşkusuz, iyi seçilmiş hedefleri olmayanlardan iyi müzakere yapmaları beklenemez. Başarılı bir müzakereyi belirleyecek en önemli faktör, müzakereye konu alanlarda bir stratejinin olmasıdır.'' Kayhan, hükümetin, Türkiye'yi, gelişmiş ülkeler arasında yer alma hedefine yaklaştıracak, yenilikçi, yaratıcı, mikro bazda ayrıntılara giren bir gündem oluşturmaya ve bunu yönetmeye ihtiyacı olduğunu da anlatarak, şu görüşleri dile getirdi 
     ''Burada sözünü ettiğimiz şey, çok açıktır ki, sadece bir AB üyeliği meselesi değildir. Türkiye'deki işsizliğin düzeyi, işgücüne katılmak üzere olan ve henüz kendileri için açılmış istihdam alanları bulunmayan kalabalık genç nüfusumuzun yaklaşan baskısı, gerçek gündemin ne olduğunu açıkça ortaya koyuyor. Bu vesile ile hükümetin bir süredir sözünü ettiği 3 yıllık program çalışmalarında da benzeri bir perspektifle ve özel sektörle yakın işbirliği içinde hareket etmesi gerektiğini söylemeden de geçmeyelim.'' 
     
     ''HÜKÜMET HEMEN 12 YIL MECBURİ EĞİTİM DEMELİ'' 
     Kayhan, bunun sadece ekonomik bir mesele olmadığını da ifade ederek, konunun siyasal ve sosyal boyutlarıyla birlikte ele alınması gerektiğinin altını çizdi. Kayhan, ekonomi ve sanayideki yeni gelişme eğilimlerinin yarattığı ihtiyaçlara göre, gençlerin bilgi ve becerilerinin geliştirmek zorunda olunduğuna da dikkati çekerek, hükümetin hemen yarın ''12 yıl mecburi eğitim'' demesi gerektiğini söyledi. Kayhan, sözlerini şöyle sürdürdü 
     ''Bazen, on yılların birikmiş sorunlarının hallini tek bir hükümetten bekleyerek haksızlık yaptığımız söyleyenler oluyor. Ancak şurası unutuluyor ki, hükümetler zaten bunları vaat ederek işbaşına geliyor. TÜSİAD olarak biz de, her hükümetten benzeri taleplerde bulunuyoruz, çünkü ülkenin halledilmesi gereken çok sorunu var. Tüm hükümetlere kısa vadenin girdaplarından kendilerini kurtararak, orta ve uzun vadeye bakmalarını, sorunları palyatif çözümlerle değil, cesur reformlarla, yapısal değişikliklerle çözmeye çalışmalarını anlattık. Bunu yaparken de, her zaman, bir sivil toplum örgütü olarak, muhtelif alanlardaki tüm bilgi, tecrübe ve birikimimizi ortaya koymaya hazır olduğumuzu söyledik. Hükümetlerin artık, bürokrasiyle baş başa verip tüm sorunların üstesinden geldiği dönemler çok geride kaldı. Sorunlara, sivil toplum kuruluşlarını da içine alan, onların uzmanlıklarından yararlanan kurumsal yapılar içinde daha kolay biçimde, daha etkin çözümler bulunuyor.'' 
     
</TEXT>
</DOC>
