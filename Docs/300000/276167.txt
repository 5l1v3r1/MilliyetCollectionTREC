<DOC>
<DOCNO> 276167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun28.html </URL>
<DATE> 2004/09/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kritik zirve Chirac ile Schröder yarın Türkiye'yi görüşüyor 
</HEADLINE>
<TEXT>

     Fransa Cumhurbaşkanı Jacques Chirac'ın yarın akşam Strazburg'da Almanya Başbakanı Gerhard Schröder'le Türkiye'yi görüşeceği bildirildi. Chirac-Schröder zirvesinden Türkiye ile ilgili "önemli bir karar" çıkacağı öne sürülüyor. 
     Deutsche Welle, cuma akşamı yapılacak Chirac-Schröder zirvesinde Türkiye konusunun ele alınacağını belirterek, zirveden Türkiye ile ilgili önemli bir karar çıkacağını öne sürdü. Deutsche Welle'in haberinde, Strasbourg'da alınacak kararın, hafta sonunda Berlin'e gelecek olan Başbakan Recep Tayyip Erdoğan'a Almanya Başbakanı Gerhard Schröder tarafından aktarılacağı belirtildi. 
     Chirac ile Schröder'in, 2002 yılında Kopenhag Zirvesi'nden önce de Berlin'de biraraya geldiği ve Türkiye'ye çifte tarih verilmesini kararlaştırdıkları anımsatılan haberde, bunun sonucunda Kopenhag zirvesinde Chirac ve Schröder'in baskısıyla Türkiye'ye Aralık 2004'e kadar Kopenhag Kriterleri'ni yerine getirmesi için süre verildiği kaydedildi. 
     Haberde ayrıca Chirac'ın, Türkiye'nin o tarihe kadar Kopenhag Kriterleri ni yerine getirmesi halinde, Temmuz 2005'te müzakerelere başlayabileceği konusunda Schröder ile 
     anlaştıklarını Elysee Sarayı'nda yaptığı bir basın toplantısında açıkladığı da anımsatıldı. 
     
</TEXT>
</DOC>
