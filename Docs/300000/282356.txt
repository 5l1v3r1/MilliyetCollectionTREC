<DOC>
<DOCNO> 282356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/siyaset/siy02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları ikna ziyareti 
</HEADLINE>
<TEXT>


Yunanistan Başbakanı Karamanlis, Türkiye'ye veto tehdidinde bulunan Rum Yönetimi'ni caydırmak için Güney Kıbrıs'a gidecek 

YORGO KIRBAKİ Atina 


Yunanistan Başbakanı Kostas Karamanlis, geçen mart ayında iktidara gelmesinin ardından, Kıbrıs Rum Kesimi'ne ilk resmi ziyaretini yapacak. Karamanlis, ziyaretini, Türkiye'nin üyelik müzakereleri için tarihi kararın alınacağı 17 Aralık'taki AB zirvesinden önce gerçekleştirecek. 
Karamanlis, bu ziyaretin, Rum Yönetimi'nin aralık zirvesindeki taktiğinin belirleneceği 27 Ekim'deki Milli Konsey toplantısı ve AB'nin 4 - 5 Kasım'da düzenleyeceği olağanüstü zirveden sonra yapılmasını uygun gördü. AB'nin olağanüstü zirvesinden önce ziyareti planlayan Karamanlis, "Atina, 'evet' demesi için Rum Yönetimi'ne baskı yapıyor" yorumlarına yol açmamak için, 12 - 13 Kasım tarihlerini tercih etti. 

Tarafsız kalmıştı 
Atina'daki yabancı diplomatik gözlemciler, Kıbrıs'ta 24 Nisan'daki referandumda, başbakanlık koltuğunda çok yeni olduğu için "tarafsız" kalan Karamanlis'in, Türkiye'nin üyelik müzakerelerinin başlamasına veto tehdidinde bulunan Rum Yönetimi lideri Tasos Papadopulos'u bu defa caydırmaya çalışacağını belirtti. Aynı çevreler, "AB'nin, Türkiye'nin Kıbrıs Cumhuriyeti'ni bir şekilde tanımasını sağlayacak bazı adımlar atmasının da Karamanlis'in Papadopulos'u ikna etmesini kolaylaştıracağını" ifade etti. 


</TEXT>
</DOC>
