<DOC>
<DOCNO> 290181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy12.html </URL>
<DATE> 2004/11/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bahçeli "Terörist başı, F tipi cezaevine nakledilmeli" 
</HEADLINE>
<TEXT>

     MHP Genel Başkanı Devlet Bahçeli, Türk milliyetçilerinin, Misak-ı Milli sınırları içinde üniter yapıda milli devlet olarak kurulan Türkiye Cumhuriyeti'nin bölünmesi teşebbüslerine, bedeli ne olursa olsun sonuna kadar karşı çıkacaklarını ifade etti. 
     Bahçeli, parti genel merkezindeki Merkez Yönetim Kurulu toplantısı öncesinde gündeme ilişkin açıklamalarda bulundu. 
     Türkiye'nin, bugün, yakın tarihinin en ağır bunalımını yaşadığını ve her cepheden saldırı altında bulunduğunu öne süren Bahçeli, ''Türkiye'yi bu kaos ortamına sürüklemek isteyen bu tahriklerin başlıca sorumlusu hiç şüphesiz AKP yönetimidir'' dedi. 
     Devlet Bahçeli, Türkiye'de etnik ve mezhep temelinde zorla azınlık yaratmanın, Türkiye'nin milli birliğinin temeline dinamit koymak anlamına geleceğini ifade etti. ''Türkiye Cumhuriyeti devleti tektir, ülkesi ve Türk milleti birdir ve bayrağı tektir'' diyen Bahçeli, şöyle konuştu 
     ''Ülke, devlet ve millet bütünlüğünün zayıflatılmaya çalışılması, sonuçta Türkiye'nin başına ırkçılığa dayanan bir ayrışma sürecini çıkaracaktır. Türkiye, bir arazi parçasının, coğrafi bölgenin ismi değildir, bir semtin adı da hiç değildir. 
     'Türkiyelilik' gibi sakat bir kavramı savunanların ve bunu son dönemde telaffuz ederek bu tartışmalara cesaret veren Başbakan Erdoğan'ın bu gerçeği hiç unutmamasını tavsiye ederiz.'' 
     
     ''SİYASİ YOLLARLA GERÇEKLEŞTİRİLMESİ 
     Bahçeli, AB'nin Türkiye'de demokratikleşme konusunu esas itibariyle ''sözde Kürt sorunu'' olarak görmesi sonucu, PKK terörünün amaçlarının siyasi yollarla gerçekleştirilmesi yönünde somut adımlar atılmaya başlandığını öne sürdü. 
     Türk milliyetçilerinin, Türk milletinin bölünmesine, ortak değerlerin yok edilmesine, Türk milletinin bir kaos ve kardeş kavgasına sürüklenmesine hiçbir şart altında izin vermeyeceğini belirten Bahçeli, ''Türk milliyetçileri, Misak-ı Milli sınırları içinde üniter yapıda milli devlet olarak kurulan Türkiye Cumhuriyeti'nin bölünmesi teşebbüslerine, bedeli ne olursa olsun sonuna kadar karşı çıkacaktır'' diye konuştu. 
     Bahçeli, AKP'nin desteğiyle idam cezasının kaldırılması sonucu terörist başının ipten kurtarıldığını ileri sürerek, ''Başbakan'a şu hususu Türk milleti adına sormak istiyorum Bu caniyi İmralı'da neden hala özel misafir olarak ağırlıyorsunuz Terörist başını, 'F' tipi bir cezaevine nakledilmesi gerekirken, hangi düşünceyle İmralı'da tutuyorsunuz '' dedi. 
     Devlet Bahçeli, 6 Ekim 2004 günü AB Komisyonu'nun Türkiye hakkında açıkladığı raporun, aslında Türkiye'yi dışlama belgesi olduğunu iddia ederek, bu raporda yer alan ayrımcı ve dışlama anlayışını yansıtan şartlar ve çerçeve değişmediği sürece, 17 Aralık'ta AB'den bir müzakere tarihi almanın anlamının kalmayacağını söyledi. 
     Bahçeli, bir gazetecinin, ABD'nin Felluce'deki saldırıları ile ilgili sorusuna, ''Irak'ın Felluce kentinde, içinde bulunduğumuz 21. yüzyılda, işgal kuvvetlerinin canice davranışlarına dünya şahit olmaktadır. ABD, bu tarihi hatadan vazgeçmelidir. Türkiye'nin kırmızı çizgilerine saygı duyarak bu hatadan dönmelidir'' yanıtını verdi. 
     
</TEXT>
</DOC>
