<DOC>
<DOCNO> 299481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko25.html </URL>
<DATE> 2004/12/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erdoğan 2005'te gelir kaybı olmayacak, sürümden kazanacağız 
</HEADLINE>
<TEXT>

     Başbakan Recep Tayyip Erdoğan, Bankacılık Yasa tasarısına dönük hazırlıkların sürdüğünü belirtirken, medya patronluğu ve banka sahipliğine ilişkin konuların, tasarıda ''çok rahat ve net olarak'' görüleceğini bildirdi. 
     Başbakan Erdoğan, Maliye Bakanlığı'nda ''Yeni Vergi düzenlemelerine'' ilişkin basın toplantısında, açıklamalarının ardından gazetecilerin sorularını yanıtladı. 
     Başbakan Erdoğan, bir gazetecinin ''Devlet Bakanı ve Başbakan Yardımcısı Abdüllatif Şener'in, hafta sonu Medya Patronluğu ve banka sahipliğinin birbirinden ayrılması gerektiği'' yönünde kişisel görüşlerini ifade ettiğini hatırlatması üzerine, ''Abdüllatif bey orada, kendi kişisel kanaatini belirtiyor. Tabii yaşanan gerçeklerden hareketle, sorumlusu olduğu bir konuyla ilgili kişisel kanaatini ortaya koydu. Ancak Türkiye'de de bu alanda yaşanan gerçeklikler var. Biz göreve gelmeden önce, bankaların durumunu biliyorsunuz. Bu ülke bunun bedelini nasıl ödedi bunu biliyorsunuz'' şeklinde konuştu. 
     Başbakan Erdoğan, Bankacılık Yasası tasarısının hazırlıklarının sürdüğünü belirtirken, bu tasarıda Medya patronluğu ve banka sahipliğine ilişkin konuların ''çok rahat ve net olarak'' görüleceğini vurguladı. 
     Başbakan Erdoğan, ''o zaman acaba yapabilir mi yapamaz mı, bunların hepsi kayda bağlanacak. Bütçe genel kuruldan geçtikten sonra, öncelikli yasalardan bir tanesi de o. Bu da bizim Avrupa Birliği süreciyle ilgili bir yasadır'' şeklinde konuştu. 
     Erdoğan, bir gazetecinin ''ben sizin kişisel görüşünüzü sormuştum'' demesi üzerine, ''kişisel görüşlere itibar etmiyorsunuz, kişisel görüşümü ifade etmeyeceğim'' dedi. 
     Erdoğan, bir başka gazetecinin, ''açıklanan vergi düzenlemelerinin 2005 yılı gelir hedeflerini olumsuz etkileyip etkilemeyeceği'' yönündeki sorusuna karşılık, ''inşallah 2005'te gelir kaybı olmayacak, sürümden kazanacağız. Hepsinin hesapları yapıldı. Ayrıca bu, kayıt dışını kayıt altına alma sürecini hızlandıracaktır'' şeklinde görüş belirtti. 
     
</TEXT>
</DOC>
