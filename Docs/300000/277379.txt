<DOC>
<DOCNO> 277379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun05.html </URL>
<DATE> 2004/10/05/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
BM Raporu Taliban seçmenleri korkutuyor... 
</HEADLINE>
<TEXT>

     Afganistan'da Taliban ve diğer aşırılık yanlısı grupların seçmenleri korkutarak, hafta sonunda yapılacak devlet başkanlığı seçiminde oy kullanmamaları yönünde baskı ve tacizde bulunduğu bildirildi. 
     Birleşmiş Milletler'in BM katkısıyla hazırlanan bir rapora göre, çok sayıda hükümet görevlisi, yerel lider, askeri ve polis görevlileri de partizanca tavır alarak, kendilerine yakın gördükleri adaylar lehine kampanya yürütüyor. 
     İnsan Hakları Komisyonu ile BM Afganistan Yardım Misyonu UNAMA tarafından ortaklaşa hazırlanan siyasi haklara dair bir raporda, cumartesi günü sandık başına gidecek seçmenlerin tehditler ve saldırılarla karşılaşmaması için ülkede alınan güvenlik önlemlerinin artırılması çağrısında bulunuldu. 
     New York'ta bulunan BM Basın Merkezi tarafından yapılan açıklamaya göre, raporda seçmenlere yönelik tehditlerden bahsedilmesine rağmen adaylara yönelik şiddete rastlanmadığı ve böylece korkulan etnik kutuplaşmaya dayalı felaket senaryosunun olmadığı kaydedildi. 
     Ülke tarihinde ilk kez yapılacak olan serbest başkanlık seçimlerinde oy kullanmak için en az 4 milyonu kadınlardan oluşmak üzere 10 milyonun üzerinde Afganlının kayıt yaptırdığı belirtildi. Afgan radyosu, televizyonu ve gazetelerinde adayların kampanyalarının geniş şekilde yer aldığı ve ülkenin 34 vilayetinin çoğunda seçim kampanyası için ofisler açıldığı ifade edildi. 
     Raporda ayrıca, Taliban ve diğer aşırılık yanlısı grupların devam eden şiddet eylemleri ve tehditleri yüzünden özellikle ülkenin güney bölgelerinde seçmen kayıt rakamlarının diğer bölgelere oranla daha düşük olduğuna işaret edildi. 
     Sivil, polis ya da askeri yerel yetkililerin seçim kampanyalarında aktif şekilde yer almalarından duyulan endişenin de dile getirildiği raporda, bu yetkililerin söz konusu faaliyetlerinin korkutma ve zorlamayı da içerdiği kaydedildi. 
     
</TEXT>
</DOC>
