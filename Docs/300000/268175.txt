<DOC>
<DOCNO> 268175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy04.html </URL>
<DATE> 2004/09/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
CHP'li Arıtman Zina suç olursa çok eşli birçok AKP'li hapsi boylar 
</HEADLINE>
<TEXT>

     CHP İzmir milletvekili Canan Arıtman, AKP'lilerin zinanın suç olmasını aslında kadınlar için istediklerini iddia ederek, "Yürekleri yetse kadınlar için recm cezası isteyecekler" dedi. Arıtman, "AKP tabanında çok eşlilik çok fazla. Zina suç olursa AKP milletvekillerinin çoğu bile çok eşlilikten dolayı hapsi boylayacak" şeklinde konuştu. 
     CHP İzmir Milletvekili Canan Arıtman, ANKA'ya AKP'nin zinanın yeniden suç sayılmasıyla ilgili istemini değerlendirirken, bunun kabul edilebilecek bir düzenleme olmadığını, Türkiye'nin AB üyeliği için de olumsuzluk yaratacağını söyledi. Arıtman, AB ülkelerinin hiçbirinde zinanın suç olmadığını ifade ederek, "Zina sadece boşanma nedenidir. İki kişi arasında özel yaşamı ilgilendiren bir konudur. Sadakatsizliğin sonucu da bu evliliğin sona ermesidir. Zina suçuna hapis cezası verilmesi kabul edilebilir değil" dedi. 
     
     "YÜREKLERİ YETSE RECM CEZASI İSTEYECEKLER" 

     AKP'nin bu düzenlemeyi aslında kadınlar için istediği görüşünü de savunan Arıtman, "Yürekleri yetse recm cezası isteyecekler. Yani ihanet eden kadının yarı beline kadar toprağa gömülmesi ve taşlanması" şeklinde konuştu. 
     
     "AKP'LİLERİN ÇOĞU HAPSİ BOYLAR" 

     AKP'lilerin zinanın suç sayılması konusundaki düzenleme isteklerinin aslında AKP tabanına uygun olmadığını ifade eden Arıtman, şunları söyledi 
     "AKP tabanında çok eşlilik çok fazla. Ekonomik durumu olanlar ayrı ev açıyorlar. Durumu müsait olmayanlar imam nikahıyla aynı evde dört eş alıyorlar. Zina suç olursa AKP milletvekillerinin çoğu bile çok eşlilikten dolayı hapsi boylayacak. AKP çok hata ediyor. Yani böyle bir düzenlemeden AKP'li erkekler zararlı çıkar." 
     
     "ZİNA YAPAN EŞİNE TAZMİNAT ÖDESİN" 

     Arıtman, zinanın suç olmasına ilişkin düzenlemeyle kadınların mağduriyetinin giderilmesinin amaçlandığı açıklamalarının yapıldığına da dikkat çekerek, hapse atmakla kadınların mağduriyetlerinin giderilemeyeceğini söyledi. 
     Arıtman, zinanın caydırıcılığının hapis cezası olmayacağını, kadınların kocalarını kolay kolay hapse attırmayacaklarını da belirterek, şöyle devam etti 
     "Zaten bir kadın zina suçundan dolayı kocasını hapse attırırsa artık o evlilik bozulur. Zina suçuyla hapse giren kadın da toplumdan dışlanır. Hapis cezası yerine karşı tarafa maddi tazminat ödensin. Kadın korunup kollanmak isteniyorsa bu yapılmalı. Eşini aldatan koca tazminat ödesin. Ancak o zaman ben kadınlardan yana birşey yaptıklarına inanırım. Aksi bir düzenlemeyi şeriat özleminin tezahürü olarak görürüm. Zinanın caydıcılığı cezayla olmaz. 
     Bunun için iyi ahlaklı ve faziletli olmak gerekir. Bu da kişilerin aileden aldığı eğitimle başlar." 

     
</TEXT>
</DOC>
