<DOC>
<DOCNO> 256634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonyas07.html </URL>
<DATE> 2004/07/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
New York'ta Türk moda fuarı... 
</HEADLINE>
<TEXT>

     İstanbul Tekstil ve Konfeksiyon İhracatçıları Birliği'nin İTKİB New York'ta düzenlediği geleneksel Türk Moda Kumaş Fuarı'nın altıncısı yarın başlıyor. 
     New York-Manhattan'daki Grand Hyatt Oteli'nde düzenlenecek ve 2005-2006 sonbahar kış kumaş modasının tanıtılacağı iki gün sürecek fuara, bu yıl Türkiye'nin tekstil ve kumaş alanında faaliyet gösteren önde gelen 51 firması katılıyor. 
     Kot kumaşından resmi kıyafetlerde kullanılan kumaşa kadar geniş bir yelpazede sergilenecek olan Türk tekstil ürünlerinin sunulacağı fuara katılanlar arasında Altınyıldız, Almodo, Anteks, Bossa, Deba, Dynamo, Polaris, Akın, Aksu, Bahariye GAP, İpekyolu ve Yünsa gibi ödegelen Türk tekstil şirketleri bulunuyor. 
     Türk üretici şirketleri ile yabancı müşterileri biraraya getiren fuarın geçtiğimiz Ocak ayında yapılan sonuncusu, aralarında Donna Karan, Ralph Lauren, SAKS and Tommy Hillfiger gibi markaların da bulunduğu Amerikan ve uluslararası şirketlerden 1100 alıcıyı çekmişti. 
     New York ve çevresinden moda tasarımcısı ve moda editörlerini de biraraya getirecek fuar, 17-18 Ağustos tarihlerinde de Londra'da düzenlenecek. 
     Geçen yıl hazır giyim ihracatı 6.63 milyar doları, tekstil ihracatı ise 3.91 milyar doları bulan Türkiye'nin bu alanlarda dünya ticaretindeki payı, konfeksiyonda yüzde 3.4, tekstilde de yüzde 2.7 civarında. 
     
</TEXT>
</DOC>
