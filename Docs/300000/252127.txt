<DOC>
<DOCNO> 252127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun39.html </URL>
<DATE> 2004/07/01/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Afganistan'da seçimler ertelenebilir. 
</HEADLINE>
<TEXT>

     Afganistan'da eylül ayında yapılması planlanan seçimin, katılacak partiler ve seçim kurulu arasında yaşanan anlaşmazlıklar nedeniyle ertelenebileceği bildirildi. 
     Seçim kurulunda üst düzey yetkili Faruk Vardak, kurulun, seçim tarihinin belirlenmesi için son gün olan yarın kesin bir karara ulaşamayacağını söyledi. 
     Vardak, gelecek hafta seçim tarihi konusunda bir karar alınmasını umduğunu, hükümetin sayım merkezinin seçmenlerin önemli bölümünü kaydettiğini, böylece parlamentodaki sandalye sayısının belirlenebileceğini belirtti. 
     Afgan yasalarına göre, seçim tarihi, seçimlerin yapılacağı günden 90 gün önce açıklanıyor. Eylül ayı bitmeden seçimlerin yapılabilmesi için en son yarın bir tarih belirlenmesi gerekiyor. 
     Afganistan'da, haziran ayında yapılması planlanan seçimler ertelenmişti. Ülkede, kış koşulları nedeniyle dağlık bölgelerde ulaşım sağlanamadığı için seçimin yapılabileceği son tarihin ekim ayı olduğu belirtiliyor. 
     Gözlemciler, eşzamanlı olması gereken seçimlerin iki bölüm halinde yapılabileceğini, başkanlık seçiminin ekim ayında, parlamento seçimlerinin ise gelecek yıl yapılması ihtimali olduğunu ifade etti. 
     Devlet Başkanı Hamid Karzai, militanların seçim memurlarına yönelik artan saldırılarına rağmen, seçimlerin eylül ayında yapılacağı yönünde güvence vermişti. 
     
</TEXT>
</DOC>
