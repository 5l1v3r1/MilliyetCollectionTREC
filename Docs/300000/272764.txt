<DOC>
<DOCNO> 272764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas06.html </URL>
<DATE> 2004/09/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'de kullanılan tüm isimler bu sözlükte... 
</HEADLINE>
<TEXT>

     Türkiye'de kullanılan bütün adlar Türk Dil Kurumu'nun TDK ''Kişi Adları Sözlüğü''nde yer alacak. 
     TDK Başkanı Prof. Dr. Şükrü Haluk Akalın, AA muhabirine yaptığı açıklamada, TDK Kişi Adları Sözlüğü ve bu konudaki çalışmalarına ilişkin bilgi verdi. 
     Basılı ve sanal ortamda kişi adları sözlükleri bulunduğunu, ancak bu sözlüklerin yetersiz olduğunu kaydeden Prof. Dr. Akalın, ''Kişi Adları Sözlüğü bu konuda en yetkili kurum olan TDK'nın hazırlaması gereken bir sözlüktü. Öncelikle Kurumumuzda Ad Sözlüğü Çalışma Grubu kuruldu. 1.5 yıllık çalışma sonucu 11 binin üzerinde kişi adından oluşan bir sözlüğü tamamladık. Sözlüğü internette bir arama motoruyla hizmet verecek şekilde, 'tdk.org.tr' adresinde, bu yıl başında kullanıma açtık. 
     Kişi Adları Sözlüğü'nde adların anlamları, kökenleri öğrenilebiliyor. Adların doğru söylenişleri de özel işaretler kullanılarak gösteriliyor. Ayrıca, Türkçe'de belirli anlamlarda hangi adlar varsa, o adlar da görülebiliyor. Kişi Adları Sözlüğü'nde 'Mehmet' yazdığınızda anlamını görebiliyorsunuz. Doğacak çocuğuna 'güzel' anlamına gelen ad vermek isteyen bir kişi, Türkçe'de bu anlamı taşıyan hangi adlar bulunduğunu internetteki sözlüğümüzde sorguladığında güzel anlamına gelen 400'ün üzerindeki adı öğrenebiliyor.'' Sözlükte kız ve erkek adlarının ayrı ayrı gruplandırıldığını, bu adların anlamlarının ve kökenlerinin verildiğini anlatan Prof. Dr. Akalın, ''Bu özellik sayesinde belirli anlamlardaki adların sıklaşacağına inanıyoruz'' dedi. 
     Kişi Adları Sözlüğü'ne son halini vermediklerini, hala geliştirdiklerini kaydeden Prof. Dr. Akalın, bu çerçevede Merkezi Nüfus İdaresi Sistemi MERNİS Projesi'nden Türkiye'de kullanılan bütün kişi adlarının listesini edindiklerini, uzmanların listeyi taradığını, eksik olan adların sözlüğe ekleneceğini anlattı. 
     Kişi Adları Sözlüğü'nü son hali verildikten sonra da internette yayımlamaya devam edeceklerini, sözlüğün ayrıca kitap olarak basılacağını bildiren Prof. Dr. Akalın, ''Yazı dili sözlüğü, kişi adları sözlüğü hiçbir zaman asla tamamlanmış sayılmaz. Dil sürekli gelişen, genişleyen bir varlık olduğu için sözlük çalışması da hep devam eder'' dedi. 
     
</TEXT>
</DOC>
