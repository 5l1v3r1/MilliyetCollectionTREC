<DOC>
<DOCNO> 273971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy02.html </URL>
<DATE> 2004/09/22/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Gül, New York'ta konuştu Zina, yasanın en önemsiz maddesi 
</HEADLINE>
<TEXT>

     Bülent Keneş 

BM'nin 59. Dönem Genel Kurul çalışmaları için New York'ta bulunan Başbakan Yardımcısı ve Dışişleri Bakanı Abdullah Gül, TCK'nın 348 maddesi bulunduğunu ve tartışmalara yol açan zina konusundaki maddenin bu yasanın en önemsiz maddesi olduğunu söyledi. 
     Gül, dün ikili görüşmelerini tamamladıktan sonra akşam saatlerinde temasları hakkında gazetecilere bilgi verdi ve kendisi için bugünün çok uzun bir gün olduğunu, çok önemli görüşmeler yaptığını ifade etti. 
     Bu görüşmelerden en önemlisinin AB Dönem Başkanı Hollanda'nın Dışişleri Bakanı Bernard Bot ile olan ikili görüşme olduğunu kaydeden Gül, önemli birer AB üyesi ülke olarak nitelediği Portekiz'in Dışişleri Bakanı Antonio Monteiro ve İtalya'nın Dışişleri Bakanı Franco Frattini ile görüşmelerine de değindi. 
     Bakan Gül, bu görüşmelerin AB'den tarih alma süreci içindeki Türkiye için önemli görüşmeler olduğunu belirtti. 
     İsrail Dışişleri Bakanı ile de bugün bir görüşme yaptığını hatırlatan Gül, Mısır ve Ürdün dışişleri bakanlarıyla da görüştüğünü ve benzer ikili görüşmelerin devam edeceğini kaydetti. 
     Gül, ayrıca gerek Genel Kurul salonunda, gerekse BM Genel Sekreteri Kofi Annan'ın verdiği yemekte olsun birçok bakan, başbakan ve çok sayıda devlet başkanıyla kısa da olsa görüşme imkanları bulduğunu ifade etti. 
     Bakan Gül, ''Bu görüşmelerimizde tezlerimizi, görüşlerimizi anlatıyoruz. Çeşitli konularda tabii ki destek istiyoruz. Dolayısıyla, iyi bir imkan'' dedi. 
     
     AB-İKÖ FORUMU 

     Abdullah Gül, bir soru üzerine, Hollanda Dışişleri Bakanı Bot ile görüşmesinde 4-5 Ekim tarihlerinde yapılacak AB-İslam Konferansı Örgütü Forumu konusunun gündeme gelmediğini belirterek, bu konunun Ankara'dan yürütüldüğünü ve hazırlıkların gayet iyi gittiğini ifade etti. 
     Bakan Gül, ''Tabii ki, burada gördüğüm bakanları bir kez daha davet ediyorum. Gerek Mısır, gerek Ürdün gibi İslam dünyasından ve AB ülkelerinden gördüğüm bakanlara bir kez daha hatırlatıyorum. Tabii takvimleri uygun olanlar olacaktır, olmayanlar olacaktır. Ama büyük bir katılımın olacağını tahmin ediyorum'' dedi. 
     KKTC'nin AB-İKÖ Forumu'na katılması konusunda bir sorunun yaşanıp yaşanmadığına dair bir soru üzerine ise Bakan Gül, ''Ne gibi sorun. Nereden çıktı bunlar. Toplantı yapılacaktır'' diye konuştu. 
     
     TCK 

     Hollandalı bakanla görüşmelerinde TCK ile ilgili tartışmaların ve zinayla ilgili maddenin gündeme gelip gelmediğinin sorulması üzerine ise Bakan Gül, şunları söyledi 
     ''Türk Ceza Kanunu 348 madde ve o söylediğiniz madde ise onun en önemsiz olanı. Bu 348 madde içerisinde müebbet hapis var, 20 yıllık hapisler var, 10 yıllık, 5 yıllık cezalar var. Dolayısıyla böyle bir ceza yasası büyük bir reform niteliği taşıyor. Kişilerin özgürlüğünü öne çıkartıyor. Tabii bunları da konuştuk. Bu konuyla ilgili de görüşlerimizi dile getirdik. Sayın Bakan her şeyin çok iyi farkında. Türkiye'de yapılan işlerin ne kadar büyük işler olduğunun çok farkında olan ve çok yakından takip eden bir bakan.'' Hollanda Dışişleri Bakanı Bot ile Kıbrıs konusunu da görüştüklerini söyleyen Bakan Gül, ''Kıbrıs ile ilgili alınması gereken bazı kararlar var, tüzükler var bunları konuştuk ve tabii ki bunlarla ilgili geniş bilgiler verdik'' dedi. 
     Gül, bir soru üzerine BM Genel Sekreteri Kofi Annan ve ABD Başkanı George Bush'un BM Genel Kurulu'nda yaptıkları konuşmaları da değerlendirdi. Gül, ''Doğrusu her ikisinin de konuşması çok güzeldi. Genel Sekreter önceliklerini iyi tespit etmiş. ABD Başkanı Bush'un konuşması da gayet iyi bir konuşmaydı. O da çok ağırlıklı bir şekilde demokrasi, insan hakları, hukukun üstünlüğü ve terörizm gibi konulara çok yer verdi. Her ikisi de gayet iyi konuşmalardı'' dedi. 

     
</TEXT>
</DOC>
