<DOC>
<DOCNO> 285088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko19.html </URL>
<DATE> 2004/11/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ekim ayı zam şampiyonu yumurta oldu... 
</HEADLINE>
<TEXT>

     İstanbul'da geçen ayın zam şampiyonu, fiyatı yüzde 40.5 artan yumurta oldu. 
     İstanbul Ticaret Odası İTO , Ekim ayı ve yıllık bazda fiyatları en fazla artan madde ve hizmetleri açıkladı. 
     Ekim ayında en fazla artış yüzde 40.5 ile yumurtada olurken, patlıcan yüzde 25.4 artış ile ikinci, kadın ayakkabısı yüzde 22.7 artış ile üçüncü olarak belirlendi. 
     Yıllık bazda ise sağlık ve kişisel bakım harcamaları arasında yer alan devlet hastanesi enjeksiyon ücreti yüzde 110 artış ile birinci oldu. Enjeksiyon ücretini yüzde 75.5 ile fındık, yüzde 63.2 ile yumurta izledi. 
     İTO açıklamasında, özellikle okulların açılması ile artan talebi karşılayacak arzın sağlanamaması sonucu yumurtanın, Ekim ayında fiyatı en fazla artan madde olduğu vurgulandı. 
     Açıklamada, kamu sektörünün akaryakıt ürünlerine yönelik uyguladığı aylık yüzde 10'luk fiyat artışlarının piyasalarda yaratacağı etkilerin, yıl sonu enflasyon hedeflerine ulaşılmaya çalışılan bu dönemde dikkatle izlenmesi gerektiği belirtildi. 
     
</TEXT>
</DOC>
