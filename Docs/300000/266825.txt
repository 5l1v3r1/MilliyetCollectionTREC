<DOC>
<DOCNO> 266825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun38.html </URL>
<DATE> 2004/08/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sadr'ın mahkeme binasında çok sayıda yanık ceset bulundu... 
</HEADLINE>
<TEXT>

     Irak'ın Necef kentinde Şii lider Mukteda Sadr yanlılarına ait mahkeme olarak kullanılan bir binada en az 25 yanmış ve şişmiş ceset bulundu. 
     AFP muhabirinin olay yerinden bildirdiğine göre, Hz Ali türbesinin yakınında Sadr yanlılarının mahkeme olarak kullandıkları bir binanın mahzeninde bulunan cesetler, polisler ve askerlerce binanın avlusuna taşındı. 
     Cesetlerin çıkarılmasıyla birlikte ortalığı dayanılmaz bir kokunun kapladığını belirten muhabir, cesetlerin elbiselerinin son derece kirli ve çamur lekeleriyle kaplı olduğunu, bu nedenle renklerini kestirmenin olanaksız olduğunu kaydetti. 
     Necef Emniyet Müdür Yardımcısı Amir Hamza El Daami de yaptığı açıklamada, binaya girdiklerinde mahzenlerde çok sayıda polis ve sivile ait ceset bulduklarını söyledi. 
     Polis müdürü, bunlardan bazılarının infaz edildiğinin, bazılarının organlarının kesildiğinin ve bir bölümünün de yakıldığının anlaşıldığını belirtti. 
     
</TEXT>
</DOC>
