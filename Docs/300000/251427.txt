<DOC>
<DOCNO> 251427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko12.html </URL>
<DATE> 2004/06/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Karaparayla mücadelenin başlangıcını şüpheli fon hareketleri oluşturacak 
</HEADLINE>
<TEXT>

     Maliye Bakanlığı Mali Suçları Araştırma Kurumu'nun MASAK yeni dönemde karaparayla mücadelesinde başlangıç noktasını, 'şüpheli fon hareketleri' oluşturacak. 
     A.A muhabirinin edindiği bilgiye göre, MASAK tarafından hazırlanan ve karaparayla mücadeleyi yeniden düzenleyen ''Suç Gelirlerinin Aklanmasıyla Mücadele Kanun Tasarısı Taslağı'' üzerindeki çalışmalar devam ediyor. 
     Başbakanlık yetkilileri ile de ele alınan taslak, ihtisas mahkemeleri ve cezai düzenlemeler konusunda Adalet Bakanlığı bürokratlarıyla yapılacak değerlendirmelerin ardından son şeklini alacak. Taslak daha sonra Başbakanlığa sevkedilecek. 
     Taslakta karaparanın yerini ''suç geliri'' kavramı alırken, çıkar amaçlı suç örgütleri, terörle mücadele, bankacılık ve sermaye piyasası suçları ile organ ve doku alınması, saklanması ve zimmet de suç geliri kapsamına giriyor. 
     
     AKLAMA SUÇU 
     Taslakta aklama suçu da yeniden tanımlanıyor. Bu çerçevede, aklama suçu ''''Suç gelirinin yasadışı kaynağının gizlenmesi veya olduğundan değişik gösterilmesi amacıyla elde edenlerce kullanılması, değerlendirilmesi, dönüştürülmesi, devredilmesi, transfer edilmesi ya da sınır ötesi harekete tabi tutulması'' şeklinde nitelendiriliyor. 
     'Suç gelirinin başkalarınca bilinerek iktisap edilmesi, kullanılması, değerlendirilmesi, dönüştürülmesi, devredilmesi, transfer edilmesi, sınır ötesi harekete tabi tutulması veya niteliğinin, kaynağının, yerinin, durumunun, hareketinin, zilyet ya da malikinin gizlenmesi ya da olduğundan değişik gösterilmesi'' de aklama suçu olarak sayılıyor. 
     Aklama suçunun, cürüm işlemek maksadıyla teşekkül oluşturanlar, idare edenler ya da bu teşekküle mensup kişiler ile memurlar, diğer kamu görevlileri ve belirli sektörlerde faaliyet gösteren kurumlarda çalışan mali müşavir, bağımsız denetçi, avukat, gümrük müşaviri ve yardımcılarınca işlenmesi halinde, Kanunda yer alacak cezalar bir misli artacak. 
     
     MÜSADEREYE KOLAYLIK GETİRİLİYOR 
     Taslakta yer alan diğer düzenlemeler de şöyle sıralanıyor 
     -Kendi kanunlarında müsaderesi, Hazineye ödenmesi, tahsili, devlete veya fona intikali öngörülmemiş olmak kaydıyla, suç geliri olarak sayılan suçlardan mahkumiyet kararı verilmesi halinde, suç geliri, nemaları ile birlikte veya ayrı ayrı, aklama suçundan mahkumiyet kararı durumunda ise nemalarıyla birlikte müsadere edilecek. 
     Suç gelirleri ve nemalarının ele geçirilememesi halinde ise bunlara tekabül eden mal varlığı müsadereye tabi tutulacak. 
     Terörle Mücadele ve Ateşli Silahlar ve Bıçaklar Hakkında Kanunlar ile Türk Ceza Kanunu'nun 403'üncü maddesindeki suçların teşekkül halinde işlendiği iddiasıyla hakkında dava açılan ve daha önce bu suçların birinden hakkında kesinleşmiş mahkumiyet kararı bulunan kişilerin mülkiyetinde veya zilyetliğinde bulunan ve davanın açıldığı tarihe kadar geçen 6 yıl içinde edinilen malvarlıklarına da tedbir konulabilecek. 
     Öncül suçların işlenmesinden dolayı mahkumiyet kararı verilmesi halinde de suç gelirleri müsadere kapsamına girecek. 
     
     SORUŞTURMA VE YARGILAMA 
     -Suç geliri olarak sayılan suçlardan dolayı kamu davası açılmamış veya hüküm verilmemiş olması, aklama suçunun soruşturulmasına ve yargılamanın yürütülmesine engel teşkil etmeyecek. 
     -Aklama suçlarına ilişkin hazırlık soruşturması, bu suçlara bakmakla görevli Cumhuriyet Savcılarınca resen yapılıp, yürütülecek. 
     -Aklama suçlarına ilişkin davalar, Adalet Bakanlığı ile yapılacak görüşmeler sonucunda belirlenecek ihtisas mahkemelerinde görülecek. 
     -Savcılar, yürüttükleri soruşturmalarda ihtiyaç duydukları ihtisasa sahip inceleme elemanı desteği alabilecek. 
     
     TEDBİR KONULMASI 
     -Suç gelirinin aklandığına dair ciddi şüphe ve emarelerin varlığı halinde, bankalar ve banka dışı mali kurumlar ile diğer gerçek ve tüzel kişiler nezdindeki kiralık kasa mevcutları da dahil, mal varlıkları üzerindeki tasarruf yetkisinin kaldırılmasına, varlıkların zaptına mahkeme tarafından karar verilebilecek. 
     Gecikmesinde sakınca görülen hallerde, cumhuriyet savcıları da mal varlıklarına tedbir koyabilecek. 
     
     KİMLİK TESPİTİ VE BİLGİ VERME 
     -Yükümlüler, müşterilerinin ve müşterileri adına hareket edenlerin kimliklerini tespit etmek zorunda olacak. Kimlik tespitini gerektiren işlem türleri ve parasal sınırlar yönetmelikle belirlenecek. 
     -Kamu kurum ve kuruluşları ile gerçek ve tüzel kişiler, MASAK ile inceleme elemanları tarafından istenecek her türlü bilgi, belge ve bunlara ilişkin kayıtlar ile tüm bilgi ve şifreleri tam ve doğru olarak vermek zorunda olacak. 
     -Şüpheli işlemle ilgili yükümlülüklerini iyi niyetle yerine getiren gerçek ve tüzel kişiler hakkında hiçbir şekilde hukuki ve cezai yaptırım uygulanamayacak. 
     -Kanunları ya da faaliyetleri gereği, ekonomik olaylara, servet unsurlarına, vergi mükellefiyetlerine, nüfus bilgilerine ve yasa dışı faaliyetlere ilişkin kayıt tutan kurumlar ile bu nitelikteki kuruluşların bilgi sistemlerine Maliye Bakanlığı'nın talebi ve ilgili Bakanın onayı ile Başbakanlıkça erişim sistemi kurulabilecek. 
     
     ŞÜPHELİ FON HAREKETLERİ 
     Yeni düzenlemenin yasalaşmasının ardından, mali piyasaların aklama suçunda araç olarak kullanılmasının engellenmesi amacıyla devamlı bilgi akışı oluşturulacak. 
     MASAK'ın diğer kamu kurumlarının veri tabanlarına doğrudan erişiminin sağlanması ile karapara incelemelerinde başlangıç noktası şüpheli fon hareketleri olacak ve buraya yoğunlaşılacak. 
     Karaparın Aklanması ile Mücadele Kapasitesinin Güçlendirilmesi Projesi'nin de yardımıyla şüpheli işlem bildirimleri bilgisayar ortamında alınacak, depolanacak ve bu bildirimler süratle analiz edilebilecek. 
     
</TEXT>
</DOC>
