<DOC>
<DOCNO> 294738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko13.html </URL>
<DATE> 2004/12/04/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Unakıtan Dolara müdahale etmeyeceğiz... 
</HEADLINE>
<TEXT>

     Maliye Bakanı Kemal Unakıtan, hükümetin doların düşüşüyle ilgili herhangi bir müdahelede bulunmayacağını belirterek, ''Dolara müdahale etmeyeceğiz, dalgalı kur sistemine devam edeceğiz. Emir komutayla dolarla oynamaya kalkarsanız bedeli ağır olur'' dedi. 
     Şahinler Holding tarafından düzenlenen, ''2005 Yılı Sonrası Kotasız Ticaret ve Dünyada Rekabet Koşulları'' konulu toplantı Belek'teki Mega Saray Otel'de gerçekleştiriliyor. 
     Toplantının bugünkü oturumuna Maliye Bakanı Kemal Unakıtan, Türkiye Giyim Sanayicileri Derneği Başkanı Umut Oran, Şahinler Holding Yönetim Kurulu Başkanı Kemal Şahin, İstanbul Hazır Konfeksiyon İhracatçıları Birliği Başkanı Süleyman Orakçıoğlu da katıldı. 
     Maliye Bakanı Kemal Unakıtan, burada yaptığı konuşmada, kendisinin de tekstil sektörü içinde uzun süre çalıştığını belirterek, Türkiye'nin, hazır giyim ve tekstil sektörünün gösterdiği büyük gelişmeyle dünyada Çin'den sonra en büyük ihracatı yapan ikinci ülke durumuna geldiğini söyledi. 
     Sektörün, yeniden yapılanma ve vizyonla başarısını sürdürmesi gerektiğini vurgulayan Bakan Unakıtan, kendilerinin de, şikayetlere konu olan maliyetin azaltılmasına çalıştıklarını bildirdi. 
     Çin'in tekstil sektöründeki büyümesinin kimseyi korkutmaması gerektiğini vurgulayan Unakıtan, konuşmasının bu bölümünde bir de anısını anlattı. 
     Unakıtan, şunları söyledi 
     ''Yeni bakan olduğum dönemlerde televizyoncular benimle röportaj yapmaya geliyordu. Bir de Çin TV ekibi gelmişti. Benimle röportaj yapmak istedi. Ben de onlara nüfusunuz kaç diye sormuştum. 1 milyar küsur demişlerdi. Ben de amma vergi toplanır Çin'den ha kişi başına bir dolar alsam bile ohhoo demiştim.'' Tekstil sektörünün ihracattaki en önemli sektör haline geldiğinin altını çizen Unakıtan, şöyle devam etti 
     ''Tekstil bizim gözbebeğimiz. İhracatta en önemli sektörümüz. Tekstil sektörü olarak başka bir pencereden bakma zamanımız geldi. Özel sektör bu vizyonu ortaya koyuyor. Satıcı olanların artık yeni ürünler geliştirmesi lazım. Türk müteşebbisi dünya çapında bir müteşebbis olmaya başladı. Avrupa Birliği'ne AB katılmış 15 ülkenin işgücü verimliliğinden Türkiye'ninki daha fazladır. Rekabetten korkmayın. Kimliğinizi ortaya koyun arkadaşlar. Hükümet olarak tekstil sektörünün ve özel sektörün arkasında olacağız. Tekstilde maliyetlerin düşürülmesine çalışıyoruz.'' 
     
     DOLARA MÜDAHALE YOK 

     Konuşmasında Türkiye'nin, ortaya koydukları makro hedeflerle yeni bir sürece girdiğini ve kurumsallaşmaya başladığını kaydeden Unakıtan, ''Dünyada dolar ve euroda büyük dalgalanma var. Dünyada doların değerini serbest piyasa belirler. Doların arzı çoksa fiyatı düşer, talebi fazlaysa fiyatı artar. İşte bu kadar. Hükümet olarak dolara müdahele etmeyeceğiz, dalgalı kur sistemine devam edeceğiz. Emir komutayla dolarla oynamaya kalkarsanız, bedeli ağır olur'' dedi. 
     
     AB SÜRECİ 

     17 Aralık'ta Türkiye'nin önemli bir aşama kaydedeceğini vurgulayan Maliye Bakanı, şunları kaydetti 
     ''Türkiye olarak AB'ye fazla önem veriyoruz. Bazen gerektiğinden fazla önem veriyoruz. AB'ye girince, birden bire her şey değişmeyecek. Gökten para yağmayacak. Siyasi ekonomik kriterlere sahip olan bir ülke olabilmek için AB'yi istiyoruz. Dünyada çağdaş dediğimiz seviyeye gelmek istiyoruz. Artık makro hedefler yerli yerine oturuyor. Bunun için yapısal reformlara devam ediyoruz. Özel sektör devamlı kamunun önünde, daha dinamik. Biz şimdi kamuyu düzeltiyoruz. Türkiye artık sürprizli bir ülke olmayacak. AB bunun için çok önemli. Paralar yağmayacak. Buna ihtiyacımız da yok. Birliğe girsek de girmesek de o kiterlere sahip olmak esas amacımız. Türkiye istikrarlı batı ülkesi olacak.'' Ekonominin istikrarlı gidişatının sürdüğünü, gelir ve kurumlar vergisinde indirim yapma çalışmalarının devam ettiğini kaydeden Unakıtan, bakanlığından ödenek beklentilerine ilgili olarak da şu açıklamalarda bulundu 
     ''Türkiye artık eskisi gibi değil. 70 milyondan vergi alıyorsunuz, çalışmayan yerlerdeki adamlara para ödüyorsunuz. Çalışmayan bütün kuruluşları özelleştireceğiz. Bakan ve milletvekili arkadaşlar her gün para için kapımda. Her gün kapımda adamlar para istiyor. Bir bakan arkadaş, yatarım kapının önünde dedi. Ölürüz diyorlar. Bir öl de göreyim. Arabalara nasıl zam yaparsın dediler. Yaparım. Enerji Bakanı geçmişte paltosuyla oturuyordu bu memlekette. Bunu söylerken isim vermek istememiştim ama o bakan Deniz Baykal'dı. Saygımız sonsuzdur kendisine. Hiç kimse üzülmesin, kızmasın. 70 milyonun menfaati önemli. Yaparım o zammı.'' Esprili konuşması sık sık salondakilerin alkışlarıyla kesilen Unakıtan, toplantının soru cevap bölümünde de Türkiye'nin AB'ye girememesi halinde enflasyon ve faiz oranlarında artma olup olmayacağına ilişkin bir soru üzerine, ''Mali disipline uyarsanız, kendinize güvenip hesabınızı tutarsanız dalgalı olsa bile enflasyon ve faizler düşmeye devam eder'' diye konuştu. 
     Bakan Unakıtan, sözlerini, enerji maliyetlerinin düşürülmesi çalışmalarının sürdüğünü belirterek tamamladı. 
     
</TEXT>
</DOC>
