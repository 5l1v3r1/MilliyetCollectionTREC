<DOC>
<DOCNO> 250129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/siyaset/siy01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için tarihi karar 
</HEADLINE>
<TEXT>


Avrupa Konseyi parlamenterleri, Türkiye hakkında şu ana kadar verilen en olumlu kararlardan birini alarak, insan haklarındaki 'denetimi' kaldırdı 

Güven Özalp Strasbourg 


Avrupa Konseyi Parlamenterler Meclisi AKPM , dün tarihi bir karara imza atarak Türkiye'yi 1996'dan bu yana içinde bulunduğu denetim sürecinden çıkardı. Oylamaya katılan 153 parlamenterden 141'i Türkiye lehine oy kullandı. 
Türkiye hakkında insan hakları ve demokrasi alanında şu ana kadar verilen en olumlu kararlardan biri olan oylama sonucuyla Türkiye demokrasi ve insan hakları alanında rüştünü ispatlamış oldu. AKPM'nin, Ankara'nın "Kopenhag kriterlerini büyük ölçüde yerine getirdiği" anlamını da taşıyan kararı, Türkiye ile müzakerelere başlayıp başlamayacağına karar vermenin eşiğinde olan Avrupa Birliği'ne de güçlü bir mesaj içeriyor. 
Lüksemburglu parlamenter Mady Delvaux Stehres ve Belçikalı parlamenter Luc Van Den Brande tarafından hazırlanan rapor ve ona bağlı karar tasarısını kabul eden AKPM, AB'nin elinde tuttuğu ve Türkiye aleyhinde kullanılma potansiyeli taşıyan önemli bir "bahaneyi" daha ortadan kaldırmış oldu. Türkiye'ye ilişkin insan hakları ve demokrasi değerlendirmelerinde AB'nin referans aldığı kurumun Avrupa Konseyi olması nedeniyle "Kopenhag kriterleri büyük ölçüde yerine getirildi" anlamını taşıyan dünkü karardan sonra AB Komisyonu'nun Türkiye hakkında sonbaharda yayımlayacağı İlerleme Raporu'nda olumsuz görüş bildirmesi neredeyse olanaksız hale geldi. Kararın İlerleme Raporu'nda son derece olumlu bir şekilde yer almasına kesin gözüyle bakılıyor. 

Yeni anayasa çağrısı 
Reformların hızının gerisinde kalması nedeniyle rapor ve ona bağlı karar metninde "Türkiye'nin eksikleri" olarak gösterilen unsurlar da parlamenterler tarafından verilen değişiklik önergeleriyle düzeltildi. Raporda Türkiye'ye yönelik olarak yapılan çağrılar arasında, Avrupa Konseyi'ne bağlı Venedik Komisyonu'yla işbirliği halinde yeni bir Anayasa oluşturulması dikkat çekti. Türkiye'ye yapılan çağrılarda dikkat çeken diğer unsurlar da, askerlik görevi için "vicdani ret" uygulamasının benimsenmesi, kadınlara yönelik şiddetin önüne geçilmesi ve okur - yazarlık oranlarının artırılması oldu. 


</TEXT>
</DOC>
