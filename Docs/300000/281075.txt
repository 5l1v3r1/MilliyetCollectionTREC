<DOC>
<DOCNO> 281075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/guncel/gun01.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece yaşamak için 
</HEADLINE>
<TEXT>


Amerikan AP ajansı, kaçırma ve katliamlara rağmen, yoksul Türk şoförlerin ailelerinin karnını doyurabilmek için Irak'a gitmek zorunda kaldıklarını yazdı 

DIŞ HABERLER SERVİSİ 

Associated Press haber ajansı, "Risklere rağmen, yoksulluk Türk kamyoncuları h l Irak'a sürüyor" başlıklı haberinde, son zamanlarda teröristlerin öncelikli hedefi haline gelen Türk kamyon şoförlerinin dramına dikkat çekti. 
AP muhabiri Louis Meixler'in konuştuğu Türk şoförlerden Selahattin Turan, ekmek parası için hayatını ortaya koyanlardan. Irak'ta daha önce bir şoförü öldürülen, ikisi de halen rehin tutulan Değer Nakliyat için çalışan Turan, bir ABD üssüne içme suyu götürürken uğradığı silahlı saldırıdan son anda kurtulmuş. Turan, geçen ağustosta meydana gelen olayda, aracının lastiklerinden birinin vurulduğunu, militanların otomobillerinden inerek kendisini bayıltana kadar dövüp bir drenaj kuyusuna attığını anlattı. 

'Gitmeye mecburum' 
Irak'a bir daha gitmek istemediğini ancak 8 kişilik ailesine bakabilmek için buna mecbur olduğunu belirten Turan, "Yaşamak için gitmek zorundayım. Başka çarem yok, çocuklarımın karnını doyurmam gerekiyor" dedi. Turan, önümüzdeki ay Irak'a yeniden gideceğini söyledi. 7 Ekim'de saldırıya uğrayan ve şans eseri kurtulan Servet Yağmur da "Bir daha Irak'a gitmemeye yemin ettim. Ancak Türkiye'ye döndüğümde yapacak bir şey bulamadım. Şimdi yine gidiyorum" diye konuştu. 

Irak'a günde 2 bin kamyon yük taşıyor 

Fotoğraf Altan Burgucu 
AP'nin haberine göre, Habur sınır kapısından Irak'a her gün yaklaşık 2 bin kamyon geçiyor. Irak halkına malzeme taşıyan kamyonlar çoğunlukla yüklerini daha güvenli olan kuzeydeki Kürt bölgelerinde boşaltıyor. Ardından Iraklı şoförler malzemeleri diğer bölgelere ulaştırıyor. Ancak ABD ordusuna kargo taşıyan şoförler, şiddetin en fazla olduğu bölgelere girip çıkmak durumunda kalıyor. Türk şoförler sık sık saldırıya uğruyor. 


</TEXT>
</DOC>
