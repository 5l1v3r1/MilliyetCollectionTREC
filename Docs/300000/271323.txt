<DOC>
<DOCNO> 271323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun10.html </URL>
<DATE> 2004/09/13/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Kerry'nin ABD başkanlık hesapları... 
</HEADLINE>
<TEXT>

     ABD başkanlık seçimine iki aydan az bir süre kala, anketlerde Cumhuriyetçi Partili ABD Başkanı George Bush'un 9-11 puan gerisine düşen Demokrat Parti başkan adayı John Kerry'nin seçimi kazanması, pek çok stratejik unsurun yolunda gitmesine bağlı görülüyor. 
     Demokrat Parti seçim stratejistlerine göre Kerry, 2000 yılı başkanlık seçiminde Demokrat Partili aday Al Gore'un kazandığı bütün eyaletlerde kazanmak ve bu eyaletlere ek olarak Florida ve Ohio'da da Bush'a karşı üstünlük sağlamak zorunda bulunuyor. 
     Mevcut duruma göre Kerry'nin Arizona, Colorado, Virginia, Louisiana gibi eyaletlerde kazanması zor görülüyor. Ancak Kerry, bu eyaletlerde de vazgeçmiyor ve Bush'un Vietnam Savaşı dönemi askerlik kayıtlarıyla ilgili iddiaları gündeme getiren bazı televizyon reklamlarıyla seçmenleri kendi tarafına çekmeye çalışıyor. Son anket sonuçlarının ardından Demokrat Partililer Kerry'nin kazanma şansını, Missouri'de de düşük görüyor. 
     Her iki partinin strateji uzmanlarına göre seçim, 10 eyalette çok çekişmeli geçecek. Bunlar, en çok seçici üyesi olan Florida'dan başlayarak sırasıyla Pennsylvania, Ohio, Minnesota, Wisconsin, Iowa, Nevada, New Mexico, West Virginia ve New Hampshire olarak gösteriliyor. Bu eyaletler, başkanı seçecek toplam 114 seçici delegeye sahip bulunuyor. 
     ABD seçim sisteminde her eyaletin en az 3 seçici delegesi bulunuyor. Seçici delegeler, bir eyaletin kongredeki temsil gücüne denk düşüyor. Bir eyaletin ABD kongresinde en azından 2 senatör ve bir milletvekiliyle temsil edildiği düşünülürse her bir eyalet en azından üç seçici delege çıkarıyor. Bu nedenle küçük eyaletler bile, az nüfuslu olmalarına karşın seçimlerde belirleyici önem taşıyor. ABD'de en geniş seçici delegeye sahip eyalet, 55 delegesiyle California. ABD'de sadece başkent Washington'un, kongrede temsil gücü yok. Dolayısıyla Washington'un seçici delegesi bulunmuyor. 
     Bir eyalette hangi aday daha fazla seçici delege çıkardıysa o eyaletin bütün seçici delegeleri, fazla delege çıkaran başkan adayına sayılıyor. Seçici delegeler Aralık ayında kendi eyalet başkentlerine giderek, başkan ve başkan yardımcısını seçmek üzere oy kullanıyor ve yeni ABD başkanı resmen seçilmiş oluyor. ABD'deki eyaletlerin toplam 8 seçici delegesi bulunuyor. Bu delegelerden 270'ini alan, seçimi kazanıyor. 
     Gözlemcilere göre şu anda 30 eyalette durum, aşağı yukarı belli. Bu eyaletler, Kerry ve Bush arasında paylaşılmış durumda. Çekişmeli eyaletlerde Bush'a daha eğilimli olanları da Bush'un hanesine yazarak ABD Başkanı'nın şu anda 217, Kerry'ninse 207 seçici delegesi bulunduğu tahmin ediliyor. Bu hesaba göre, Kerry'nin kazanmak için geriye kalan 114 delegeden 63'ünü alması şart görünüyor. Demokrat Parti strateji uzmanlarına göre bunun en kolay yolu, 27 seçici delegesi olan Florida, 21 delegesi olan Pennsylvania ve 20 delegesi olan Ohio'da Kerry'nin kazanması. 
     Bir önceki seçimde Bush, Ohio'da az bir farkla Gore'a karşı kazanmış, Florida'da tıkanan seçimlerse Bush lehine, ABD Federal Yüksek Mahkemesi'nin kararıyla çözülmüştü. Ülkede en fazla oyu Al Gore'un elde etmiş olmasına rağmen, Florida ile birlikte seçici delegelerin çoğunluğunu kendi tarafına alan Bush, seçimi kazanmıştı. 
     Kerry'nin, Gore'un 2000 yılında kazandığı 21 seçici delegeli Pennsylvania ve 10 seçici delegeli Wisconsin'de kazanması, bazılarına göre şansa bağlı. Cumhuriyetçi Partili Bush'un şu sırada en büyük sıkıntısıysa Ohio'da. Gallup-CNN-USA Today tarafından geçen hafta yaptırılan bir ankette Bush, bu eyalette yüzde 52'ye yüzde 43 Kerry'nin önünde görünüyor. Ancak kayıtlı Cumhuriyetçi ve Demokrat seçmenlere bakılınca bu oranın çok daha düşük bir oranla Bush lehine yüzde 47'ye yüzde 46 olduğu görülüyor. 
     Öte yandan, başkanlık seçiminde öngörülemeyen faktörlere de dikkati çekmek gerekiyor. Bush ve Kerry'nin, seçim öncesi televizyonlardan canlı yayınlanacak başkanlık tartışmaları ve Irak'taki gidişat da bunlar arasında yer alıyor. 
     
</TEXT>
</DOC>
