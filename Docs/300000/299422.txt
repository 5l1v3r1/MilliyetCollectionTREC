<DOC>
<DOCNO> 299422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun19.html </URL>
<DATE> 2004/12/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
'Çocukları Koruyun', Darfur'dan çekiliyor 
</HEADLINE>
<TEXT>

     ''Save the Children UK'' Çocukları Koruyun - İngiltere yardım kuruluşu, 4 görevlisinin öldürülmesinden sonra Sudan'ın Darfur bölgesinden çekilme kararı aldı. 
     Bölgede insani yardım konusunda BM ile yakın işbirliği içinde çalışan kuruluşun Genel Müdürü Mike Aaronson, çekilme kararının ''üzücü'', ancak çalışanlar çok büyük risk altında olduğu için gerekli olduğunu söyledi. 
     Aaronson, daha önce de tehlikeli yerlerde çalıştıklarını, ancak çalışanlarından isteyebileceklerinin bir sınırı olduğunu ifade etti. 
     Son dönemlerdeki saldırıların ardından çalışmalarını askıya aldıklarını belirten Aaronson, çalışanlarının Güney Darfur eyaletinin başkenti Nyala'ya çekileceğini söyledi. 
     Kuruluş için çalışan iki Sudanlı görevli 12 Aralık'ta, Darfur'un güneyinde konvoylarına düzenlenen saldırıda ölmüştü. 
     Afrika Birliği, saldırıdan, Darfur'daki en büyük isyancı grup Sudan Kurtuluş Ordusu'nu sorumlu tutmuştu. 
     Darfur'un kuzeyinde ise Ekim ayında mayına çarpan 2 görevli hayatını kaybetmişti. 
     ''Save the Children''ın Darfur'da 350 görevlisi bulunuyor. 
     
</TEXT>
</DOC>
