<DOC>
<DOCNO> 268730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko09.html </URL>
<DATE> 2004/09/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Otomotiv ihracatında "AB rotası" şaşmadı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörü, yılın 8 ayında ihracatının yüzde 71.6'sını Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 74'ü buldu. 
     AA muhabirinin, Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü, Ocak-Ağustos döneminde gelişmiş batı ülkeleri başta olmak üzere, 5 kıtada toplam 172 ülke ve özerk bölgeyle 14 serbest bölgeye ihracat gerçekleştirdi. 
     Toplam 6 milyar 603 milyon 131 bin dolarlık otomotiv ihracatının, 4 milyar 727 milyon 71 bin dolarlık bölümü, Türkiye'nin geleneksel olarak en büyük ticari partnerleri olan AB ülkelerinden sağlandı. 
     Bu rakam, toplam otomotiv ihracatının yüzde 71.6'sını oluştururken, AB üyesi 24 ülkenin, 148 ülke veya serbest bölge karşısındaki potansiyelini de ortaya koymuş oldu. 
     
     YARIDAN FAZLASI 5 ÜLKEYE 
     AB ülkeleri arasında, Almanya, Fransa, İtalya, İngiltere ve İspanya'ya yapılan ihracat, 3 milyar 630 milyon 501 bin dolar ile toplam otomotiv ihracatının yüzde 55'ini oluşturdu. 
     AB üyesi Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da, yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 74'ü buldu. 
     Bu iki ülkeye yılın 8 ayında, 141 milyon dolarlık ihracat gerçekleştirildi. Yakın gelecekte AB üyesi olması beklenen Romanya'da yüzde 58.1, Bulgaristan'da ise yüzde 90.3 oranında artış kaydedildi. 
     AB üyesi ve aday ülke konumundaki toplam 26 ülkeye 4 milyar 868 milyon 814 bin dolar ihracat yapılırken, kalan 146 ülke veya serbest bölgeye gerçekleştirilen ihracat ise 1 milyar 734 milyon 317 bin dolar ile sınırlı kaldı. 
     
</TEXT>
</DOC>
