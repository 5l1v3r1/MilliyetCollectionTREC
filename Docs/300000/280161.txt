<DOC>
<DOCNO> 280161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas08.html </URL>
<DATE> 2004/10/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hollywood ünlüleri Kerry'yi destekliyor... 
</HEADLINE>
<TEXT>

     Hollywood ünlülerinin kalbi, ABD başkanlık seçimlerinde Demokratlar'ın adayı John Kerry'den yana atıyor. Uma Thurman, Leonardo DiCaprio, Michael Douglas, Charlize Theron gibi ünlüler Kerry'nin kampanyasına bağışta bulunurken, ABD Başkanı George Bush'a ise fazla rağbet yok. 
     Internetteki ''newyorkdailynews'' sitesinin haberine göre, Bush'a karşı Kerry'yi destekleyen Bruce Springsteen, Pearl Jam, R.E.M gibi ünlülerin turnesi sürerken, sinema dünyasının ünlü isimleri de atağa kalktı. 
     Buna göre, eğer seçimler ünlülerin desteğiyle kazanılsa Kerry çoktan Beyaz Saray'a yerleşmiş gibi görünüyor. Ünlüler arasında rağbette olan Kerry'yi destekleyen yıldızlar arasında Hollywood'un ağır topları bulunuyor. 
     Kampanyaya şimdiye kadar Matt Damon 25 bin, Uma Thurman 4 bin, Paul Newman 50 bin, Robert de Niro 27 bin, Leonardo DiCaprio 2 bin, Charlize Theron bin, Michael Douglas 15 bin, Kevin Bacon ise 17 bin dolar verdi. Her ne kadar film başına milyonlarca dolar kazanan ünlülerin bu bağışı gelirlerine göre ''devede kulak'' kalsa da Kerry'ye moral oluyor. 
     Bu arada, Kerry için aslan payı bağışı, tüm itirazlarına rağmen sonunda ünlü yıldız Elizabeth Hurley'nin çocuğunun babası olduğu DNA testleriyle kanıtlanan yapımcı Stephen Bing yaptı. Milyon dolarlarla oynayan zengin yapımcı, kampanya için tam 8.2 milyon doları bağışladı. 
     
     BUSH'UN LİSTESİ ZAYIF KALDI 
     ABD Başkanı George W.Bush'a ünlülerin ''alerjisi'' ise zaten Irak Savaşı döneminden biliniyor. 
     Oscar ödüllerinin dağıtıldığı gece birbirinden değişik yöntemlerle Bush'u protesto eden ünlüler, seçim kampanyasında da bu eğilimlerini yine gözler önüne serdi. 
     Bush'u destekleyen az sayıda yıldızdan kampanya için Don King 44 bin 500, Kelsey Grammer 4 bin, Chuck Norris 2 bin, Reba McEntire 4 bin, Ben Stein 2 bin, Wayne Newton 2 bin ve Ernest Borgnine de 2 bin dolar bağışta bulundu. 
     Sylvester Stallone, Bruce Willis, Clint Eastwood gibi isimlerin de Başkan Bush'a sempati duyduğu kamuoyunda biliniyor. 
     
</TEXT>
</DOC>
