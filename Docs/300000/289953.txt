<DOC>
<DOCNO> 289953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur58.html </URL>
<DATE> 2004/11/18/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Trendeki "kapkaç Terörü" sanıkları için suç duyurusunda bulunuldu 
</HEADLINE>
<TEXT>

     Kapkaççıların trenden atarak ölümüne neden oldukları üniversite öğrencisi Ahmet Hakan Canıdemir'in babası, Kadıköy Adliyesi'nde zanlılar hakkında şikayet başvurusunda bulundu. 
     Canıdemir ailesinin avukatı Salih Oktar, AA muhabirine yaptığı açıklamada, baba Muzaffer Canıdemir'in kendisine yapılan çağrı üzerine Kadıköy Adliyesi'ne giderek, oğlunun yaşamını yitirmesine neden oldukları iddia edilen 3 zanlıdan davacı olduğuna ilişkin dilekçeyi verdiğini söyledi. 
     Oktar, ''İddianame henüz tanzim edilmedi. Önümüzdeki günlerde cumhuriyet savcısı mütalaasını hazırlayacaktır. Bizler ise vahim ve elim bir cinayete kurban giden Ahmet Hakan Canıdemir'e bunu reva gören zanlıların müstahak oldukları cezayı almaları için müdahil olacağız'' diye konuştu. 
     İstanbul'a gelmek için bindiği Adapazarı Ekspresi'nde, cep telefonunun kapkaççılar tarafından çalınmasına karşı koyarken darp edilerek trenden atılan Kocaeli Üniversitesi öğrencisi Ahmet Hakan Canıdemir'in ölümüne ilişkin yakalanan zanlılar Ümit Çiğdem, Mehmet Emin T. ve A.Ç tutuklanmıştı. 
     
</TEXT>
</DOC>
