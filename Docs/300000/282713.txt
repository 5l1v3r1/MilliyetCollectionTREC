<DOC>
<DOCNO> 282713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko10.html </URL>
<DATE> 2004/10/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türkiye'de ani bir devalüasyon beklemek yanlış... 
</HEADLINE>
<TEXT>

     Prof. Dr. Nur Keyder, Türkiye'de ani bir devalüasyon beklemenin yanlış olduğunu bildirdi. Keyder, kurda artan dış finasman açığı karşısında tedrici bir artış beklenebileceğini ancak buna "ciddi bir devalüasyon" denilemeyeceğini bildirdi. 
     Prof.Dr. Keyder, kredi derecelendirme kuruluşu Moodys'in son raporunda yer alan "Türkiye'deki borcun önemli bir kısmının dövize bağlı olması ve yüksek seyreden dış ticaret açığı nedeniyle ciddi bir devalüasyon beklenebileceği" görüşüne katılmadığını bildirdi ve kırılgan bir süreçten geçen Türkiye ekonomisiyle ilgili yorumlarda dikkatli davranılması gerektiğini belirtti. 
     Prof. Dr. Keyder ANKA'ya yaptığı açıklamada, Türkiye'nin konsolide bütçe borç stokunundaki döviz bağlantılı kısmının 2002'de yüzde 58 olan payının Eylül 2004 itibariyle yüzde 43'e, sadece iç borça bakıldığında ise kur riskini azaltmak amacıyla yüzde 32'den yüzde 22'ye düşürüldüğünü vurguladı. 
     Ticaret açığının yüksek serettiği tespitinin doğru olduğunu belirten Prof. Dr. Keyder, "Ancak cari işlemler ürkütücü boyutta olmayacak. Unutmayalım ki bu yıl turizmden 16 milyar dolar gelir bekleniyor. Cari açık yüksek olsa bile 
     bu yıl GSMH büyüme oranı yüzde 10 civarında olac ak. 
     Dolayısıyla cari açığın GSMH'ye oranı yüzde 4.3-4.5 civarında olması bekleniyor" dedi. Prof. Dr. Keyder, son dönemlerde büyüyen cari açığı rağmen kurun hızlanmadığına dikkat çekerek, bunun cari işlemler açığının kısmen Türkiye'ye kaynagğı bilinmeyen döviz akışıyla finanse edilmesinden kaynaklandığını hatırlattı. Prof. Dr. Keyder şunları söyledi 
     
     REZERVLER REKOR DÜZEYDE 
     "Dalgalı kur rejiminde ani devalüasyon beklemek yanlış. 
     TL'nin son bir kaç yıldır yabancı paralar karşısında değerlendiğini biliyoruz. Diğer bir deyişle kur enflasyonun altında bir artış gösterdi. Artan dış finansman açığı karşısında kurun tedrici bir artış göstermesi beklenebilir. 
     Ancak buna ciddi bir devalüasyon demek yanlıştır. Merkez Bankası'nın döviz rezervleri rekor düzeyde. Brüt rezervler 37 milyar dolarda yakın. Pozisyon fazlası ise 4 milyar dolar 
     civarında. Bu da kuru olumsuz etkileyebilecek herhangi bir spekülasyona karşı önemli bir güvence." Prof. Dr. Keyder, Türkiye'de borç stokunun GSMH'ye oranının da hızla düştüğünü, 2001 yılında yüzde 81, 2002'de yüzde 79, 2003'te yüzde 70, bu yıl ise yüzde 65 olması beklenen bu oranın, 2006 ve 2007 yılında ise Maastricht kriteri olan yüzde 60'a ineceğini savundu. 
     
     "İSTİKRARLI BÜYÜME YAKALANDI" 
     Türkiye'nin istikrarlı büyümeyi yakalamış gözüktüğünü vurgulayan Keyder, iç ve dış borçlanma faizlerinin hızla düştüğüne, Türkiye'nin daha rahat borçlanabilir duruma geldiğine dikkat çekerek, "Bu şartlar altında ticaret açığının büyük olması ciddi bir devalüasyon riski yaratmaz diye düşünüyorum. Zaten dalgalı kur rejiminide 'devalüasyon' sözünü kullanmak yanlış olur. Kurun ancak arz-talep koşullarına göre tedricen dengeye doğru nareket etmesini bekleyebiliriz" dedi 
     
</TEXT>
</DOC>
