<DOC>
<DOCNO> 280801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur41.html </URL>
<DATE> 2005/03/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Karlıova'da depremin bilançosu 40 yaralı, 971 hasarlı bina 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, depremlerde Bingöl'ün Karlıova ve Erzurum'un Çat ilçelerinde toplam 40 kişinin yaralandığını, 971 binanın hasar gördüğünü açıkladı. 
     Türkiye Acil Durum Yönetimi Genel Müdürlüğü'nün saat 12.30 itibariyle yaptığı açıklamada, 12 ve 14 Mart'ta Bingöl'de meydana gelen depremler neticesinde başlatılan çalışmaların, kesintisiz devam ettiği belirtildi. 
     Bayındırlık ve İskan Bakanlığı Afet İşleri Genel Müdürlüğü'nce Afet Fonu'ndan gerektiğinde kullanılmak üzere gönderilen 2 milyon YTL'nin Bingöl Valiliği Acil Yardım hesaplarında, 650 bin YTL'nin de Erzurum Valiliği Acil Yardım hesaplarında olduğu ifade edilen açıklamada, Bingöl'de ikinci depremin ardından başlatılan çalışmalar neticesinde hayatın normale dönmeye başladığı kaydedildi. 
     Açıklamaya göre depremlerde, Karlıova'da 35, Çat'ta 1 olmak üzere toplam 40 kişi yaralandı ve yaralıların tedavisi tamamlanarak hastanelerden taburcu edildi. 
     Bingöl'de toplam 868 bina hasar gördü ve 1320 hayvan telef oldu. Çat'ta ise 103 binanın hasar gördüğü, 4 hayvanın telef olduğu belirlendi. 
     Depremler nedeniyle Bingöl'e 1038 adet soğuk iklim çadırı, 2 bin 300 battaniye, 610 katalitik soba, 110 uyku tulumu, 500 kumanya ve 500 ailelik gıda paketi, Çat'a ise 130 soğuk iklim çadırı, 1250 battaniye, 130 katalitik soba, 150 uyku tulumu, bin kumanya ve 500 ailelik gıda paketi gönderildi. 
     
</TEXT>
</DOC>
