<DOC>
<DOCNO> 264220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur67.html </URL>
<DATE> 2004/08/17/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Ticaret kanunu'na Yeni Türk Lirası'nın düzenlenmesi 
</HEADLINE>
<TEXT>

     Anonim şirket hisse senetlerinin asgari itibari değerinin Yeni Türk Lirası'na YTL dönüştürülmesinde ve ortaklık haklarının kullanılmasında ortaya çıkabilecek tereddütlerin giderilmesi ve bu değerlerin yeni para birimine uygun hale getirilmesini amaçlayan tasarı, TBMM Başkanlığı'na sunuldu. 
     Türk Ticaret Kanunu'nda değişiklik öngören ve 1 Ocak 2005 tarihinde yürürlüğe girecek olan tasarıya göre, hisse senetlerinin itibari kıymeti en az bir Yeni Kuruş olacak. Bu kıymet ancak en az birer Yeni Kuruş olarak yükseltilebilecek. Bu miktar Bakanlar Kurulu'nca yüz katına kadar artırılabilecek Şirketin müşkülleşmiş zor duruma düşmüş olan mali durumunun ıslahı için hisse senetlerinin itibari kıymeti de en az bir Yeni Kuruşa kadar indirilebilecek. 
     Tasarıyla ayrıca anonim şirket hisse senetlerinin asgari itibari değerinin YTL'ye dönüştürülmesinde ve ortaklık haklarının kullanılmasında ortaya çıkabilecek tereddütlerin giderilmesi ve bu değerlerin yeni para birimine uygun hale getirilmesi amaçlandı. 
     Tasarıda, Türk Ticaret Kanunu'nun 399. maddesinde yer alan ''Anonim şirket hisse senetlerinin itibari kıymeti en az beş yüz liradır. Bu kıymet ancak yüzer lira olarak yükseltilebilir'' ifadesi yeniden düzenlendi. 
     Tasarının gerekçesinde, 500 lira itibari değerli bir hisse senedinden altı sıfır atıldığı takdirde bu hisse senedinin YTL cinsinden asgari itibari değerinin 0.05 Yeni Kuruş olacağı belirtildi. Gerekçede şöyle denildi 
     ''Bu durumda anonim şirket hisse senetlerinin itibari değeri, l Ocak 2005 tarihinden itibaren en düşük para birimi olan bir Yeni Kuruşun altında kalacağından, bu hisse senetlerinin asgari itibari kıymetinin, öngörülen intibak süresi içinde mevcut ortaklık haklarını koruyacak bir Yeni Kuruşa yükseltilmesine olanak tanınması bakımından Kanun Tasarı hazırlanmıştır.'' 
     
     2009'A KADAR 
     Tasarıya göre, hisse senetlerinin itibari kıymeti bir Yeni Kuruş ve katları şeklinde olmayan anonim şirketler 31 Aralık 2009 tarihine kadar bu değişikliğe intibak edecek. 31 Aralık 2009 tarihinde sona erecek intibak süresi Bakanlar Kurulu kararı ile beş yıla kadar uzatılabilecek. İntibak süresince anonim şirket hissedarlarının itibari değeri ne olursa olsun sahip olduğu paylardan doğan hakları saklı olacak. Şirket yönetim kurulu, payların intibak ettirilmesini sağlayacak yöntemleri uygulamakla yükümlü tutulacak. 
     Bu sürenin sonunda bir Yeni Kuruşa tamamlanmamış paylar için kesir makbuzu düzenlenecek. 
     
</TEXT>
</DOC>
