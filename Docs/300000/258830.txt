<DOC>
<DOCNO> 258830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur19.html </URL>
<DATE> 2004/07/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Korkut Eken tahliye oldu... 
</HEADLINE>
<TEXT>

     Susurluk davası kapsamında aldığı 6 yıllık ağır hapis cezasının infazını tamamlayan Korkut Eken tahliye oldu. 
     Korkut Eken, Ayaş Kapalı Ceza ve Tutukevi'nden çıkışında, kendisini karşılamaya gelenlere hitaben üstü açık bir aracın üzerinden bir konuşma yaptı. 
     Eken, devlet hizmetinde bir ömür geçirdiğini, terör örgütü PKK'nın menfur saldırılarına karşı Cumhuriyeti koruma görevini önce ordu saflarında daha sonra da devletin bir görevlisi olarak kanun ve nizamlara uygun şekilde yerine getirdiğini söyledi. Eken, ''Devletin bekasına yönelik her türlü tehdidi def etmek azmini hiçbir zaman yitirmedim. Vatan hainlerinin ve işbirlikçilerinin bizleri pasifize etmek maksadıyla yürüttüğü iftira kampanyaları sonunda mahkum edildim. Ancak ben sizin vicdanlarınızda hürdüm'' diye konuştu. 
     Bölücü terör örgütünün işlediği cinayetlerin henüz hafızalardan silinmeden ''eve dönüş'' adıyla özel yasa çıkarıldığını ifade eden Eken, kapatılan DEP'in eski milletvekillerinin AB'ye uyum mantığıyla meydanlara salıverildiğini söyledi. Korkut Eken, ''AB uyum ve kültürel zenginlik saçmalığı arkasına sığınılarak PKK'nın AB tarafından dile getirilen taleplerini karşılamak üzere yöresel ağızları 'Kürtçe' adı altında devlet televizyonlarında yayınlamaya, bu maksatla kurslar açılmasına dolayısıyla bölge halkının asimilasyonuna zemin hazırlanıyor'' şeklinde konuştu. 
     ''TBMM'de, milli irade yerine AB'nin iradesinin hakim kılınmaya çalışıldığını'' da iddia eden Eken, ''Bütün bunları yaparken önlerinde yegane engel olarak gördükleri kahraman ordumuz yıpratılmaya ve pasifize edilmeye çalışılıyor'' diye konuştu. 
     Konuşmasının sonunda kendisine verilen bordo bereyi takarak halkı selamlayan Eken'e, Şehit Aileleri Derneği ve OHAL gazilerince çeşitli hediyeler verildi. 
     
     NOTLAR 

     Eken'i karşılamak isteyenler, sabahın erken saatlerinden itibaren Ayaş Cezaevine önüne geldi. Eken'i cezaevi çıkışında oğulları Koray, Güray ve torunu Korkut ile yakınlarının yanı sıra BBP Genel Başkanı Muhsin Yazıcıoğlu, eski Milletvekili Ökkeş Şendiller, emekli subay ve astsubaylar, Şehit Aileleri Derneği üyeleri karşıladı. 
     Milli Yol Dergisi'nin organize ettiği bir grup, cezaevi önünde kordon oluşturarak karşılama törenini organize etti. 
     Havai fişek gösterisinin ardından Sindel Havacılığa bağlı amatör paraşütçüler Atatürk ve Korkut Eken'in portre resimlerinin yer aldığı posterleri yere indirdi. Elazığ Belediyesi'nin mehter takımı organizasyon boyunca konser verdi. 
     Eken'i karşılamaya gelenler, ''Teröre verdiğimiz şehit ve gazileri unutmayacağız'', ''Şehitler ölmez, vatan bölünmez'' şeklinde pankartlar taşırken, ''Yarbay çıkıyor, hasret bitiyor'', ''Durma ilerle Türkçüler seninle'', ''Hepimiz birer Korkut Ekeniz'' şeklinde sloganlar attı. 
     Emniyet güçleri de cezaevi çevresinde geniş güvenlik önlemleri aldı. 
     Eken, daha sonra, yüzlerce araçtan oluşan konvoy eşliğinde şehir merkezine hareket etti. 
     
     MECBURİ İSTİHARAT 

     Susurluk davası kapsamında aldığı 6 yıllık hapis cezasının infazını tamamlayarak tahliye olan Korkut Eken, ''Bugün, Ayaş'taki mecburi istirahatı şerefle tamamladık. Bunu da devlet görevi kabul ettik'' dedi. 
     Ayaş Cezaevi'nden çıktıktan sonra önce Anıtkabir'i ziyaret eden, ardından Çankaya Sancak Mahallesi'ndeki evine giden Eken, burada, ''Efsane komutan'', ''Türkiye seninle gurur duyuyor'', ''Şehitler ölmez'' sloganları ile karşılandı. 
     Eken, burada yaptığı konuşmada, 2.5 yıl önce ''mecburi istirahata'' gittiğini, kendisinden bu 2,5 yılın hesabına sormasını isteyenlere, ''vatan sağ olsun'' diyeceğini söyledi. Eken, ''Bugün Ayaş'taki mecburi istirahatı şerefle tamamladık. Bunu da devlet görevi kabul ettik. 35 yıllık meslek hayatımızda devlet görev istedi, eksiksiz yaptık. Son 2.5 yılda da devlet istedi yattık'' diye konuştu. 

     
</TEXT>
</DOC>
