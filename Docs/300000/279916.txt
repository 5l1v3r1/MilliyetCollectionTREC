<DOC>
<DOCNO> 279916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/magazin/amag.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayamadığı 10 milyarı 'alamadı' 
</HEADLINE>
<TEXT>


'Kınalı Kar' ve 'Serseri' dizilerinde oynayan Mahir İpek, para saymakta oyunculuktaki kadar 'iyi' çıkmadı 

Ali'ce 
Ali Eyüboğlu 

Yağmur Ajans'ın çektiği iki dizide oynayan Mahir İpek, yoğun iş trafiği yüzünden birkaç hafta üst üste ödeme gününde şirkete gidip parasını alamaz. 
Bursa'da çekilen 'Kınalı Kar'da 'Ömer'i, İstanbul'da çekilen 'Serseri'de de 'Cemo' karakterlerini oynayan İpek, iki dizinin de çekimi olmadığı bir gün Yağmur Ajans'ın yolunu tutar. Yapımcısı Osman Yağmurdereli'ye, "Abi içeride 10 milyarım birikti, onu almaya geldim" der. Ödeme günü olmadığı için paraların bankaya yatırıldığını anlatan Yağmurdereli ise, İpek'e, "Oğlum burası banka değil. Kafana esince gelip 10 milyar nakit alacağını sanıyorsan, yanılıyorsun. 10 milyarı az para mı sanıyorsun Getirteyim 10 milyar, şaşırmadan say, al git " diye yanıt verir. 

'Resti' gördü ama... 
İpek, yapımcısının restini görür. Bunun üzerine Yağmurdereli muhasebeye, bankadan 10 milyar çekip İpek'in önüne koymaları talimatını verir. 
Bir süre sonra İpek, önüne konan 5, 10 ve 20'lik banknotları yüksek sesle saymaya başlar. Ancak gel gör ki, oyunculuktaki maharetini para saymakta gösteremez. 2 milyar 80 milyona kadar kazasız belasız gelen İpek, üstüne 20 milyon daha ekleyip 2 milyar 100 yerine '2 milyar 200' deyip saymaya devam edince, iddiayı kaybeder. İpek, 10 milyar almak için gittiği Yağmur Ajans'tan hem oynayıp hem de sayıp hak ettiği 2 milyar 80 milyonla ayrılır, bakiye alacağı için şirketin ödeme gününü bekler. 


</TEXT>
</DOC>
