<DOC>
<DOCNO> 265970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko01.html </URL>
<DATE> 2004/08/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Telekom'dan çok konuşana ödül 
</HEADLINE>
<TEXT>

     Türk Telekom'un, sabit telefon kullanımını teşvik için başlattığı 'hatt-puan' kampanyasıyla aboneler, 750 bin lira ile 4.5 milyon lira arasında indirimden faydalanacak. 
     Telekom ayrıca Standart ve Hesaplı hatt müşterilerinin faturalarını beş ay boyunca en uygun tarife üzerinden hesaplayacak ve fatura ona göre düzenlenecek. 
     Türk Telekom'dan yapılan yazılı açıklamaya göre, 'çok konuşana daha fazla ödül verilmesi' öngörülen hatt-puan kampanyasıyla, 1 ağustos - 31 aralık 2004 tarihleri arasında hesaplı ve standart hatt müşterilerine çeşitli indirimler sağlanacak. 
     
     Kim ne kadar kazanacak 

     Hatt-puan olarak adlandırılan kampanyada, sabit ücret haricinde 30 milyon lira ve üzerinde konuşma yapan Türk Telekom hesaplı ve standart hatt müşterileri, 900 hatt-puan alarak 4 milyon 500 bin liralık indirim kazanacak. 
     Sadece hesaplı ve standart hatta yönelik olan kampanyayla, 30 milyon ve üzerinde konuşma yapanlar 900 hattpuan karşılığı 4.5 milyon liralık, 20-30 milyon liralık görüşme yapanlar 750 hattpuan alarak 3 milyon 750 bin liralık, 
     10-20 milyon lira arası görüşme yapanlar 450 puan alarak 2 milyon 250 bin liralık 
     5-10 milyon lira arası görüşme yapanlar 150 hattpuan karşılığı 750 bin liralık 
     indirim kazanacaklar. 
     Türk Telekom kampanyanın 1 ağustos - 31 aralık dönemini kapsayacağını belirtirken, indirimden yararlanmak için sabit ücret dışında belirtilen meblağlar kadar görüşme yapılması gerektiğini açıkladı. 
     
     Telekom en uygun tarifeyi belirleyecek 

     Öte yandan geçtiğimiz aylarda tanıtımı yapılan ve ağustos faturalarına yansıyacak olan yeni tarife uygulamasında istediği sonuca ulaşamayacağını gören Türk Telekom, bu konuda da bir önlem aldı. 
     Elindeki verilere göre, büyük bir çoğunluğun seçim yapmadığı ya da yanlış seçim yaptığını anlayan Türk Telekom, 5 ay süreyle müşterilerinin çıkarına uygun tarifeyi seçecek. Standart ve Hesaplı hatt müşterilerinin faturaları 5 ay boyunca en uygun tarife üzerinden hesaplanacak. Türk Telekom böylece müşterilerin kendileri için en uygun tarifenin hangisi olduğunu görmesini umuyor. 
     
     Tarife seçiminde bugün son 

     Türk Telekom'un, sabit telefon abonelerine tarife seçimi için tanıdığı süre de bugün sona erecek. Türk Telekom'dan daha önce yapılan açıklamada, pek çok kişinin tatilde olması nedeniyle tarife seçimini yapamadığı belirtilerek, bu kişilerin de seçimde bulunabilmesi için sürenin 24 ağustos 2004 tarihine kadar uzatıldığı bildirilmişti. Bugün mesai bitimine kadar yapılacak hat seçimleri, 1 ağustosta yapılmış gibi işlem görecek. 
     Ağustos ayı fatura hesaplanmasında da 1 ağustos tarihi esas alınacak. eylül ayında vatandaşların eline geçecek ağustos dönemi faturası, seçilecek tarife üzerinden ücretlendirilecek. 

     
</TEXT>
</DOC>
