<DOC>
<DOCNO> 266231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun12.html </URL>
<DATE> 2004/08/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rum kesimine geçen ilk ticari ürün karpuz... 
</HEADLINE>
<TEXT>

     AB'nin hazırladığı Yeşil Hat Tüzüğü uyarınca Güney Kıbrıs'a ilk sevkıyat olarak gönderilen donmuş balık geri çevrilirken, diğer tarafa geçebilen ilk ticari ürün karpuz oldu. 
     Kıbrıs Türk Ticaret Odası'ndan edinilen bilgiye göre, Oda'nın ''001'' numaralı menşe belgesi verdiği yaklaşık 100 kilo donmuş balık dün Rumlar tarafından Tüzük kurullarına uymadığı gerekçesiyle geri çevrildi. 
     Balığın ardından ''003'' menşe belgesiyle Rum kesimine gönderilen 12 ton karpuzsa herhangi bir engele takılmadan Rum gümrüğünden geçti. 
     Bu arada, donmuş balığın Yeşil Hat tüzüğüne aykırı olup olmadığı konusu da gerek KKTC gerekse Rum kesimi tarafında tartışılıyor. Kıbrıs Türk Ticaret Odası AB Komisyonu'ndan bu konuda görüş bekliyor. 
     Rumlar, Tüzük çerçevesinde canlı hayvan ve hayvan ürünlerinin kendi taraflarına geçemeyeceğini savunurken, Türk tarafı donmuş balığın bu kategoriye girmediği görüşünde. 
     Bu arada Rum kesimine külçe kurşun gönderilmesine ilişkin işlemlerin sürdüğü de belirtiliyor. 
     
</TEXT>
</DOC>
