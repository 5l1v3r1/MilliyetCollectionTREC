<DOC>
<DOCNO> 289505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun54.html </URL>
<DATE> 2004/11/17/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Bush, Eğitim Bakanlığı'na Spellings'i atadı 
</HEADLINE>
<TEXT>

     ABD Başkanı George W. Bush, ABD Eğitim Bakanlığı'na, Beyaz Saray'daki iç politika danışmanı Margaret Spellings'i atadığını açıkladı. 
     Senato tarafından onaylanması durumunda Spellings, kısa süre önce görevinden istifa eden, ABD'nin ilk siyah Eğitim Bakanı Rod Paige'in yerine geçecek. 
     Beyaz Saray'daki Roosevelt odasında düzenlenen törene iki kızıyla birlikte katılarak görevi kabul eden Spellings, ''ben devlet okullarının çocuğuyum'' diyerek, devlet okullarının önemine işaret etti. Spellings, ''Amerikan okullarına inanıyorum. Her çocuk için ne anlama geldiğini biliyorum. Ülkenin gücünü koruması için okullar önemli'' dedi. 
     ABD Başkanı George W. Bush da, ''lise diplomasının, genç insanların üniversiteye gitmelerini ve 21. yüzyılın iş dünyasına atılmalarını sağlayacak bir araç olmasını garanti etmeliyiz. Bütün reformlarla çocuklarımız için çok çalışan öğretmenlerimizin arkasında durmaya devam edeceğiz'' diye konuştu. 
     ABD Başkanı Bush'un, 2004 başkanlık seçimini kazanmasının ardından, ''seçimin mimarı'' olarak nitelediği siyasi strateji uzmanı Karl Rove, Spellings için, ''adını hiç duymadığınız ancak Washington'ın en nüfuzlu kadını'' nitelemesini kullanmıştı. 
     Spellings de, Bush'un oluşturmak istediği ''takım çalışması'' yapabilecek kabineye uygun bir isim. Texas Valisi olduğu dönemde Bush'a eğitim danışmanlığı yapan Spellings, eğitimde ''geride hiçbir çocuk kalmayacak'' politikasının mimarı olmuştu. 46 yaşındaki Spellings'in de, Bush'a çok yakın bir isim olduğu belirtiliyor. 
     Görevinden istifa eden 71 yaşındaki Paige, Ulusal Eğitim Birliği için ''terörist bir organizasyon'' demişti. Paige'in eğitim politikaları büyük eleştiri alıyordu. 
     
</TEXT>
</DOC>
