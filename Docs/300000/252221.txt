<DOC>
<DOCNO> 252221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo06.html </URL>
<DATE> 2004/07/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bürokratik engelleri aşıp atış poligonunda Avrupa üçüncüsü oldu 
</HEADLINE>
<TEXT>

     Kenan Gürbüz 

Bolu'daki atış poligonuna milli atıcı olan antrenörü ile girmesine izin verilmeyen genç sporcu, önüne konulan bürokratik engelleri aşıp Avrupa üçüncüsü oldu. 
     Kıbrıs Rum Kesimi'nde düzenlenen Avrupa Şampiyonası'nda genç bayanlar skeet kategorisinde 85 puan alarak Avrupa üçüncüsü olan milli atıcı Çiğdem Özyaman, 4 yıldır atıcılık sporuyla uğraştığını belirterek, şampiyona öncesinde karşısına çok sayıda bürokratik engel çıkarıldığını savundu. 
     Özyaman, şampiyonaya milli atıcı olan antrenörü Cem Sallı ile birlikte hazırlandığını anlatarak, ''Bolu'da Gençlik ve Spor Genel Müdürlüğü'ne ait bir atış poligonu olmasına rağmen bu poligonda antrenörümle birlikte çalışmama izin verilmedi. Antrenmanlarımı Bolu'da hocamla birlikte yapma şansım olmadı'' dedi. 
     
     ''POLİGON İÇİN 550 KİLOMETRE YOL GİTTİM'' 
     Özyaman, Avrupa Şampiyonası'na 1 yıldır hazırlandığını ifade ederek, yarışmaya kadar geçen dönemde yaşadıklarını şöyle anlattı 
     ''Bolu'da bulunan atış poligonunda çalışmama izin verilmediği için antrenörümle çalışabilmek için 1 yıl boyunca 3-4 saat süren yolculukla haftada 550 kilometre yol katederek İzmit, Eskişehir ve İstanbul'daki poligonlara gittim. Yol param olmadığı zamanlar zor anlar yaşadım. Antrenmanlardan artan zamanlarımda, babama ait dükkanda çalıştım. Yaşadığım bütün bu olumsuzluklara rağmen, kazanacağıma inandığım için azimle çalıştım ve başardım. İlk defa milli olma şansını elde ettim ve ilk müsabakamda da Avrupa üçüncüsü oldum. Bundan sonraki en büyük hedefim Dünya Şampiyonu olmak.'' 
     
     MİLLİ SPORCULARIN SPORCU ÇALIŞTIRMASI 
     Milli atıcı Çiğdem Özyazıcı'nın antrenörlüğünü yapan Cem Sallı, kendisinin de bir milli sporcu olduğunu anlatarak, ''Bolu'da Gençlik ve Spor İl Müdürlüğü ve Atıcılık Federasyonu İl Temsilcisi, benim antrenörlük belgem olmamasını bahane ederek, bizim atış poligonunu kullanmamıza izin vermedi. Mevcut yönetmeliklere göre, milli sporcular istedikleri sporcuya antrenörlük yaptırabilirler. Bütün bürokratik engellere rağmen başarıyı yakalamak bizi mutlu etti. Bolu'da çalışma imkanımız olsaydı, sporcumuz daha iyi bir derece alabilirdi. Sporcumuz madalya kazanmasına rağmen Gençlik ve Spor Bolu İl Müdürlüğü ve Bolu Atıcılık İl Temsilcisi duyarsız davranmayı sürdürüyor. Sporcuyu çalıştırmak için herhangi bir ücret almıyorum. Bu işi gönüllü yapıyorum'' diye konuştu. 
     Çiğdem Özyaman'ın babası Salih Özyaman ise kızının, antrenmanlardan geriye kalan zamanlarda, kendisine av malzemeleri sattığı dükkanda yardım ettiğine işaret ederek, ''Kızım şartları zorlayarak imkansızı başardı'' dedi. 
     Özyman'ın çalıştığı Köroğlu Atıcılık ve Avcılık Kulübü'nün Başkanı Sinan Akcan da Bolu'da bulunan atış poligonunun kendilerine gösterilen bahanelerle kullandırılmadığını savunarak, bu konuya mutlaka bir çözüm bulunması gerektiğini söyledi. 
     Bolu Gençlik ve Spor İl Müdür Vekili İsmail İtir ise milli atıcı Çiğdem Özyaman'ın, poligonun antremanlara açık olduğu cumartesi ve pazar günleri çalışmak istemediğini ileri sürerek, ''Sporcu, antremanlarını bu yüzden başka illerde yaptı. Bizim poligonumuzun kullanma saatleri belli'' dedi. 
     
</TEXT>
</DOC>
