<DOC>
<DOCNO> 280008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun27.html </URL>
<DATE> 2004/10/14/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Fransa, Türkiye için birbirine girdi... 
</HEADLINE>
<TEXT>

     Fransa'da Türkiye tartışmaları gittikçe sertleşiyor. Bugün Meclis'te yapılan oturumda Türkiye'yi AB'ye isteyenler ve istemeyenler kıyasıya tartıştı. 
     Fransa Başbakanı Jean-Pierre Raffarin, AB üyeliği konusunda ''Türkleri umutsuzluğa sürükleyemeyiz ve dışlayamayız'' dedi. 
     Hükümetin talebi üzerine, meclis genel kurul oturumunda yapılan Türkiye'nin AB üyeliği konusundaki tartışma Raffarin'in konuşmasıyla başladı. 
     Raffarin, ''Türkiye'nin AB'ye bugün, yarın ve kısa bir süre içinde üye olmasının mümkün olmadığını'' söyledi. 
     Türkiye'nin önemli reformlar yaptığını kaydeden Raffarin, Başbakan Recep Tayyip Erdoğan'ın bu konuda takdir edilmesi gerektiğini söyledi. 
     Yaklaşık 4 saat sürecek tartışma boyunca, iktidardaki Halk Hareketi Birliği'ne UMP üye milletvekilleri bir saat, Sosyalist Parti milletvekilleri 45 dakika, Fransa Demokrasi Birliği UDF ve Komünist Parti üyeleri 30'ar dakika konuşma hakkına sahip olacaklar. 
     Tartışmada, meclisin dışişleri komisyonu ile AB komisyonu üyeleri de söz alacak. 
     Tartışma sonunda oylama yapılmayacak. 
     
     TÜRKİYE AB'NİN YARARINA 

     Jean-Pierre Raffarin, ''istikrarlı, demokratik ve modern bir Türkiye'nin Fransa ve AB'nin çıkarına olduğunu'' söyledi. 
     ''Türkiye'nin bölge için model olabileceğini'' ifade eden Raffarin, Türkiye'yi medeniyetler çatışması isteyenlerin tarafına itmemeleri gerektiğini'' söyledi. Raffarin, ''İstikrarlı, demokratik ve modern bir Türkiye Fransa ve AB'nin çıkarınadır'' dedi. 
     Türkiye'nin modernleşme yolunda yol aldığını belirten Raffarin, Ankara'nın bu yolda teşvik edilmesi gerektiğini ifade etti. Fransa Başbakanı, Türkiye-AB tam üyelik müzakerelerinin uzun sürebileceğini belirtti ve ''Tam üyelik müzakereleri sonuna kadar gidebilir, ayrıcalıklı ortaklıkla sonuçlanabilir veya hiçbir şey olmayabilir, buna tarih karar verecek'' diye konuştu. 
     Yaklaşık dört saat sürecek tartışma boyunca, iktidardaki Halk Hareketi Birliği UM milletvekilleri bir saat, Sosyalist Parti milletvekilleri 45 dakika, Fransa Demokrasi Birliği UDF ve Komünist Parti üyeleri 30'ar dakika konuşma hakkına sahip olacaklar. 
     Görüşmeler sırasında, meclisin Dışişleri Komisyonu ve AB Komisyonu üyeleri de söz alacak. 
     
     SOSYALİST LİDER AYRAULT AB, LAİK BİR PROJE 

     Fransa'da Sosyalist Parti Meclis Grubu Başkanı Jean-Marc Ayrault, ''AB'nin dini değil, laik bir proje olduğunu'' belirterek'', AB üyeliği tartışmasında Türkiye'nin Müslüman kimliğini ön plana çıkarmanın son derece yanlış ve tehlikeli olduğunu söyledi. 
     Meclis genel kurul oturumunda yapılan Türkiye tartışmasında söz alan Ayrault, iktidardaki sağcı milletvekillerini, ''Fransız seçmenleri Türkiye ile korkutmakla ve Türkiye'ye verilen sözleri tutmamakla'' suçladı. 
     AB'nin Türkiye ile tam üyelik müzakerelerini başlatmasını destekleyen bir konuşma yapan Ayrault, ''Türkiye'yi 50 yıldır sürekli teşvik ettik, şimdi birden anlaşılmaz bir tavır içine girdik'' dedi. 
     Konuşması sırasında Türkiye karşıtı milletvekillerinin sürekli sataşmalarına maruz kalan Ayrault, ''Türkiye'yi reddetmenin tarihi bir hata'' olduğunu belirtti ve ''Şimdi medeniyetlerarası çatışmayı önlemek için bir şansımız var bunu kaçırmayalım'' dedi. 
     AB sınırları tartışmasında sorumluluğu Türkiye'ye atmanın yanlış ve dürüst olmadığını belirten grup başkanı, ''Öncelikle Türkiye'nin müzakerelere başlamaya hazır olup olmadığına bakalım'' diye konuştu. 
     Grup başkanı, Türkiye'nin fakir olmasının, üyelik için önemli sorun teşkil ettiğini ifade etti ve ''Önce AB'ye son giren ülkelerin ekonomilerini düzeltmelerine yardım edelim ve bu ülkeleri AB'ye entegre ettikten sonra Türkiye'nin üyeliğini değerlendirelim'' dedi. 
     
     UDF LİDERİ BAYRAOU TÜRKİYE AVRUPALI DEĞİL 

     Fransa Demokrasi Birliği UDF lideri François Bayrou, ''Türkiye'nin coğrafi ve kültürel olarak Avrupalı olmadığını'' öne sürdü. 
     Mecliste Türkiye'nin AB üyeliği konusunda yapılan tartışmada söz alan Bayrou, hükümetin genel kurulda oylama yapılmasına karşı çıkmasını sert biçimde eleştirdi. 
     Konuşmasında Türkiye'nin AB üyeliğine karşı görüşlerini yineleyen Bayrou, ''Türkiye, Irak, İran ve Suriye'ye komşu. Üyelik halinde AB'nin bu ülkelerle ortak sınırı olacak'' dedi. 
     AB'nin güçlü bir siyasi birlik ve federal yapıya sahip olmasını istediğini kaydeden Bayrou, ''Türkiye ile birlikte bu projenin gerçekleşemeyeceğini'' öne sürdü. 
     ''Türkiye'ye 'evet' dersek Fas'a nasıl 'hayır' diyebiliriz '' sorusunu yönelten Bayrou, ''Ankara'nın üyeliğiyle birlikte arzu ettiğimiz siyasi birlik yerine sadece ortak geniş bir pazara sahip olabiliriz... Ortada, iki proje var. Birincisi, birleşmiş Avrupa projesi. İkincisi yayılan Avrupa projesi. Ben birinci projeyi destekliyorum'' dedi. 
     Türkiye'ye tam üyelik yerine ''ayrıcalıklı ortaklık'' verilmesini savunan Bayrou, AB zirvesinden önce ulusal mecliste Türkiye konusunda mutlaka bir oylama yapılması için milletvekillerine çağrıda bulundu. 
     
     KOMÜNİST PARTİ ''AB KONSEYİ, ANAYASA ONAYLANDIKTAN SONRA MÜZAKERELER İÇİN KARAR VERSİN'' 

     Fransa'da Komünist Parti, AB Konseyi'nin AB anayasasının onaylanmasından sonra Türkiye ile tam üyelik müzakerelerine başlayıp başlamama kararı almasını isterken, Yeşil Parti, gecikme olmadan müzakerelerin başlaması çağrısında bulundu. 
     Mecliste yapılan Türkiye tartışmasında söz alan Komünist Parti Meclis Grup Başkanı Alain Bocquet, müzakere kararı verilmeden önce, AB anayasasının onaylanmasının gerekli olduğu görüşünü savundu. Bocquet, iktidardaki Halk Hareketi Birliği'ni UMP , Türkiye üzerinden AB anayasasıyla ilgili tartışmayı saptırmakla suçladı. 
     Yeşil Parti adına söz alan Noel Mamere ise ''AB'nin Türkiye ile tam üyelik müzakerelerine başlamasına destek verdiklerini'' bildirdi. Türkiye'nin AB için bir şans olduğunu kaydeden Mamere, ''AB'nin çok kültürlülük üzerine inşası için, Hıristiyan kulübü olmadığını göstermek için, medeniyetler çatışmasını önlemek için, laik Türkiye ile müzakerelerin açılmasını destekliyoruz'' dedi. 
     
     DIŞİŞLERİ KOMİSYONU 

     Meclis Dışişleri Komisyonu Başkanı Edouard Balladur de, Türkiye'ye tam üyelik yerine ''ayrıcalıklı ortaklık'' önerilmesini savundu. 
     AB'nin şimdiki önceliğinin anayasasının onaylanması olduğunu belirten Balladur, yeni bir genişlemeye adım atmadan önce yeni üyelerle entegrasyonu sağlamanın önemli olduğunu söyledi. 
     Balladur, Türkiye ile tam üyelik müzakerelerini başlama kararının AB anayasanın kabul edilmesini de tehlikeye atacağını öne sürdü. 
     Görüşme sırasında, iktidardaki UMP'den bazı milletvekilleri Türkiye'ye tam üyelik yerine ''ayrıcalıklı ortaklık'' verilmesini savunan konuşmalar yaptı. 
     
     FRANSA MECLİSİNDEKİ TÜRKİYE TARTIŞMASI SONA ERDİ... 

     Fransa Meclisi Genel Kurulu'nda Türkiye'nin AB üyeliğine ilişkin dört saat süren tartışma sona erdi. 
     Başbakan Jean-Pierre Raffarin'ın konuşmasıyla başlayan görüşmede, Türkiye konusunda siyasi partilerin kendi aralarındaki görüş ayrılığının yanı sıra, aynı parti içinde farklı görüşlerin de yoğun bir biçimde dile getirildiği gözlendi. 
     Raffarin, konuşmasında, Türkiye karşıtı milletvekillerini yatıştırmaya çalıştı. ''Ankara'ya kapıyı kapatmanın yaratacağı olumsuz etkilere'' dikkati çeken Raffarin, ''tam üyeliğin hemen olamayacağını, bunun için ne AB'nin ne de Ankara'nın hazır olduğunu'' söyledi. 
     İktidardaki Halk Hareketi Birliği'nden UMP söz alan bir grup milletvekili, tam üyelik müzakerelerinin başlamasına destek verirken, yine aynı partiden ve sayıları daha fazla olan diğer grup milletvekili üyelik yerine ''ayrıcalıklı ortaklık'' önerilmesini istediler. 
     Liberal eğilimli Fransa Demokrasi Birliği UDF kesinlikle Türkiye'nin AB üyeliğine karşı çıkarken, ''ayrıcalıklı ortaklık'' önerisine destek verdi. 
     
     DİĞER SEÇENEKLER DIŞLANMAMALI 

     Sosyalist Partisi içinde de, bir grup milletvekili müzakerelere yine karşı çıkarken, diğer bir grup milletvekili müzakerelerin başlamasını savundu. 
     Müzakerelerin başlamasını savunan milletvekilleri, ''müzakere sürecinin otomatik olarak doğrudan üyelik getirmeyeceğini ve ayrıcalıklı ortaklık önerisi gibi seçeneklerin de kesinlikle dışlanmaması gerektiğini'' savunan konuşmalar yaptılar. 
     Tartışmada söz alan bazı Sosyalist milletvekillerinin, ''sözde Ermeni soykırımının tanınmasının müzakerelerin başlaması için ön koşul olarak ortaya atmaları'' dikkati çekti. 
     Mecliste fazla siyasi gücü bulunmayan Yeşiller, gecikmeden müzakerelerin başlamasını isterken, Komünist Parti AB Anayasası'nın onaylanmasından sonra müzakerelerin başlaması kararının alınmasını istedi. 
     Hükümet, meclisteki milletvekillerinin tartışma sonrası oylama yapılması önerisine, 5. cumhuriyet anayasasına aykırı olacağı gerekçesiyle karşı çıkmıştı. 
     Fransız anayasası, dış politika konularında müzakere ve karar verme yetkisini cumhurbaşkanına tanıyor. 
     
     DIŞİŞLERİ BAKANI BARNIER, TÜRKİYE İLE MÜZAKERELERİN AÇILMASINI SAVUNDU 

     Fransa Dışişleri Bakanı Michel Barnier, AB'nin Türkiye ile tam üyelik müzakerelerini açmasını savundu. 
     Meclis genel kurulunda Türkiye'nin AB üyeliğiyle ilgili yapılan tartışma sonunda milletvekillerinin sorularını yanıtlayan Barnier, ''Türkiye'ye, Avrupa demokrasisi projesine katılabilme kapasitesini kanıtlama fırsatını ve zamanını vermemiz gerekir'' dedi. 
     Barnier, ''Bizim ortak çıkarımız ne Türkiye'nin kapının dışında kalıp başka model seçmesi mi Avrupa projesine katılmaya devam etmek istemesi mi Türkiye'nin uyum kapasitesini reddetmek, cumhuriyetin yaptıklarını reddetmek ve Türk milletini küçümsemek olur. Şu ana kadar çok önemli gelişmeler sağlamış millet şimdi neden başarılı olmasın...'' diye konuştu. 
     ''Bu süreci başlatmak gerekir, kontrol elimizde olacak, müzakereler askıya alınabilir, durdurulabilir, bu geri döndürülemez bir süreç değil. Türkiye'nin özel bir durumu var'' diyen Barnier, ''müzakerelerin süresi ve içeriğinin şimdiden kestirilemeyeceğini'' söyledi. 
     Bu konuda Norveç örneğini veren Barnier, müzakerelerin sonunda Norveç'in üyelikten vazgeçtiğini hatırlattı. 
     Türkiye'nin tam üyeliği konusunda Fransa'nın özgür bir biçimde kararını vereceğini belirten Barnier, ''Bu şekilde Avrupa'nın güneydoğu ve doğu sınırları belli olacak'' dedi. 
     Kıbrıs ile ilgili bir soru üzerine Barnier, Türkiye'nin son bir yıl içinde adanın birleşmesi için önemli çaba gösterdiği söyledi. 
     Mecliste bugün yapılan tartışmanın önemli olduğuna değinen Barnier, ''AB'nin ilk kurucularından biri olan Fransa'da, AB'nin geleceği ve sınırları konunda yoğun bir tartışma yaşanmasının doğal olduğunu'' belirtti. 
     ''Sözde Ermeni soykırımının tanınmasının müzakerelerin başlaması için ön koşul olup olmayacağı''na ilişkin bir soru üzerine Barnier, bu konunun Kopenhag kriterlerinin arasında bulunmadığını söyledi. 
     
</TEXT>
</DOC>
