<DOC>
<DOCNO> 263010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/axspo01.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew'den özel sipariş 
</HEADLINE>
<TEXT>


Beşiktaş'ın Norveçli yıldızı, Bosque'ye forvette Pancu ile birlikte oynamak istediğini bildirdi. Öneriye sıcak bakan İspanyol hoca, Gençler maçında bu ikiliye şans vermeye hazırlanıyor 

ORHAN YILDIRIM 


Bire bir görüştü 
KARTAL'IN gol yollarındaki yeni silahı Carew, ileri ikilideki partnerinin Pancu olması için harekete geçti. Norveçli golcünün, Gençlerbirliği maçı öncesinde Del Bosque ile görüşüp, bu konuda yardım istediği öğrenildi. Carew'in, Kayseri deplasmanında birlikte oynadığı Ahmed Hassan ile farklı yapılarda olduklarını söylediği de iddia edildi. 

Bosque ikna oldu 
TEKNİK Direktör Del Bosque'nin, John Carew'den gelen bu öneriye sıcak baktığı bildirildi. İspanyol hocanın, Gençlerbirliği karşılaşmasında Carew ile Daniel Pancu'yu birlikte oynatmayı deneyeceği öğrenildi. Ancak ikilinin beklenen verimi gösterememesi durumunda, forvetteki arayışların farklı alternatifler üzerinde süreceği açıklandı. 

Yıldızlar bekliyor 

BEŞİKTAŞ'TA, Gençlerbirliği maçı öncesinde forma savaşı doruk noktaya ulaştı. Juanfran ve Tayfun'un gelmesinin ardından Ronaldo'nun iyileşmesi ve Sergen'in forma girmesi üzerine ilk on birin nasıl oluşacağı merak konusu oldu. Del Bosque'nin maç kadrosunu son dakikada belirleyeceği öğrenildi. 
SİYAH - Beyazlılar, Gençlerbirliği maçının hazırlıklarını dün yaptığı iki antrenmanla sürdürdü. Del Bosque yönetiminde gerçekleştirilen çalışmalarda taktiksel çift kale maç yapıldı. İspanyol hoca, özellikle savunmada hata yapan oyuncularını sık sık uyararak, dikkatli olmalarını istedi. 

Koltuk kavgası 

MAYIS ayında yapılan olağanüstü kongrede karşı karşıya gelen Yıldırım Demirören ve Fikret Orman dün kulüp binasında koltuk kavgası yaptı. Orman kendisine ve arkadaşlarına "statta loca ve koltuk yok" diye yer verilmemesi üzerine çileden çıktı. Önce İkinci Başkan Murat Aksu'yu arayan daha sonra da kulübe gelen Orman şikayetini Başkan Demirören'e iletince aralarında sert bir konuşma geçti. Demirören'in, "Önümüzdeki yıl sorunları çözeriz demesi üzerine Orman, "Seneye kimin ne olacağı belli olmaz" şeklinde cevap verdiği ve sinirli bir şekilde kulüp binasını terk ettiği öğrenildi. 

Haluk'tan imza 

BASKETBOLDA Ülker ve Efes Pilsen'e rakip olmaya hazırlanan Beşiktaş, transfer atağını sürdürdü. Siyah-Beyazlılar, Ülkerspor'un milli yıldızı Haluk Yıldırım ile 1 yıllık sözleşme imzaladı. Haluk, "Beşiktaş geçen sene çok başarılı bir sezon geçirdi. Bu sezon hem Avrupa kupaları hem de Türkiye Ligi'nde mücadele edecek. Hedefim bu takıma en iyi katkıyı sağlamak" dedi. 

Pakistan şubesi 

BEŞİKTAŞ yönetimi, Siyah - Beyazlı renklere gönül veren Pakistan Devlet Başkanı Pervez Müşerref için, bu ülkenin başkenti İslamabad'a BJK Store açma kararı aldı. Devre arasında iki özel maç için Pakistan'a gidecek olan teknik heyet ve futbolcular, mağazanın açılışını da gerçekleştirecek. 


</TEXT>
</DOC>
