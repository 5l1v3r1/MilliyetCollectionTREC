<DOC>
<DOCNO> 291592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/ekonomi/eko05.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Emekliliği bana sormadılar' 
</HEADLINE>
<TEXT>


ANKARA Milliyet 

Devlet kadrolarında görev almayan sanatçılara farklı prim ve iş günü sistemiyle emekli yapmak için taslak hazırlayan Kültür ve Turizm Bakanlığı'nın, Çalışma ve Sosyal Güvenlik Bakanlığı'ndan görüş almadığı ortaya çıktı. 
"İstihdam Politikaları Oluşturmada Sosyal Diyalog ve İnsana Yakışır İş Uluslararası Örnekler ve Türkiye Deneyimi" adlı toplantıya katılan Başesgioğlu, bir gazetecinin, "Sanatçılara imtiyazlı bir emeklilik süreci nasıl olacak " sorusu üzerine, Turizm Bakanlığı'nın böyle bir çalışma içerisinde olduğunu basından öğrendiğini söyledi. Başesgioğlu, eşit şartlarda emeklilik öngören bir anlayış içinde olduklarını dile getirdi. Başesgioğlu, devletin de sosyal güvenlik sistemine prim katkısında bulunması konusunda da Hazine ile görüştüklerini belirterek, "Onlar da tanımlanmış bir prim katkısını, işçi ve işverenimizin yanında sisteme dahil edeceklerdir" dedi. 


</TEXT>
</DOC>
