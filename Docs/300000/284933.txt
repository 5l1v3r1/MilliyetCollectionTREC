<DOC>
<DOCNO> 284933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur33.html </URL>
<DATE> 2004/10/31/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Trabzon'da bombalama eyleminin faili Yasin Hayal tututlandı 
</HEADLINE>
<TEXT>

     Trabzon'da Mc Donalds'ın kapısında meydana gelen ve 6 kişinin yaralanmasıyla sonuçlanan bombalama eyleminin faili Yasin Hayal, çıkarıldığı mahkemece tutuklandı. 
     Yasin Hayal 24 , Trabzon Emniyet Müdürlüğü'ndeki sorgusunun ardından geniş güvenlik önlemleri altında adliyeye çıkarıldı. 
     Hayal, bu sırada, eylemi ABD ve işbirlikçilerini cezalandırmak için gerçekleştirdiğini belirterek, gazetecilere, ''Asıl komutanı çekin, eylemler devam edecek. Sırada HSBC ve Rus Konsolosluğu var'' dedi. 
     Cumhuriyet Savcısı Dursun Murat Ay tarafından sorgulanan Hayal'in bombalama eylemini ABD'ye duyduğu tepkiden dolayı gerçekleştirdiğini belirterek, ''Her hangi örgüt bağlantım yok. Bombayı ben imal ettim. İnsanlara zarar verme kastım yoktu'' şeklinde ifade verdiği öğrenildi. 
     Hayal, Cumhuriyet Savcısı Ay tarafından ''Patlayıcı madde yapmak ve patlatmak'' suçundan tutuklanma istemiyle mahkemeye sevk edildi. 
     Nöbetçi Asliye Ceza Mahkemesi'ne çıkarılan Hayal, ifadesinin ardından tutuklandı. 
     Öte yandan, Trabzon Emniyet Müdürü Ramazan Akyürek, Hayal'in, Trabzon ve İstanbul emniyet müdürlüklerinin ortak operasyonu sonucu İstanbul'da yakalandığını, yapılan araştırmada herhangi bir örgüt bağlantısına ulaşılamadığını kaydetti. 
     Trabzon'un Atatürk Alanı'nda 24 Ekim 2004'de Mc Donalds'ın kapısına bırakılan el yapımı parça tesirli bombanın patlaması sonucu 6 kişi yaralanmıştı. Saldırgan, bombayı bıraktıktan sonra olay yerinden kaçarak uzaklaşmıştı. 
     
</TEXT>
</DOC>
