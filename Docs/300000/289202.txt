<DOC>
<DOCNO> 289202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun27.html </URL>
<DATE> 2004/11/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Avukat, genç kızlık soyadı davasını kazandı 
</HEADLINE>
<TEXT>

     Avrupa İnsan Hakları Mahkemesi AİHM , evlendikten sonra mesleki yaşamında sadece genç kızlık soyadını kullanmak isteyen avukat Ayten Ünal Tekeli'nin yaptığı başvuruda Türkiye'yi haksız buldu. 
     Tekeli'nin 1996 yılında kayıtlara geçen başvurusunu değerlendiren AİHM, Avrupa İnsan Hakları Sözleşmesi'nin AİHS özel ve aile yaşamına saygıyla ilgili 8. maddesi ile ayırımcılığın yasaklanmasıyla ilgili 14. maddesinin Türkiye tarafından ihlal edildiğini bildirdi. 
     Maddi tazminat cezasına gerek görmeyen AİHM, bununla birlikte, Tekeli'ye mahkeme masrafları olarak 1750 euronun Türkiye tarafından ödenmesini kararlaştırdı. 
     AİHM'de, 13 Ocak 2004 tarihinde yapılan duruşmada, avukat Tekeli'nin ve Türk hükümetinin avukatlarının görüşlerini dinlemişti. 
     Duruşmada, konuyla ilgili olarak Türkiye'de açtığı iki davanın da reddedildiğini belirten kadın avukat, evlendikten sonra mesleki yaşamında genç kızlık soyadının, eşinin soyadından önce kullanmasının engellenmesini eleştirmişti. 
     
     SINIR ÖTESİ OPERASYONLAR 
     AİHM, kuzey Iraklı altı kadının, eşlerinin ve çocuklarının, terör örgütüne karşı düzenlenen sınır ötesi operasyonlarda hayatını kaybettiği gerekçesiyle yaptığı şikayet başvurusunu ise kabul etmedi. 
     Mahkeme, başvuruda bulunanların sözünü ettiği zamanda Türk askerlerinin bölgede bulunduğuna dair ortaya konulan kanıtları yeterli görmediğini belirtti ve davayla ilgili olarak yetkisizlik kararı verdi. 
     Kuzey Iraklı kadınlar, 1996 yılında Strasbourg Mahkemesi'ne yaptıkları başvuruda, Türkiye'nin, AİHS'nin yaşam hakkıyla ilgili 2'inci, kötü muamelenin yasaklanmasıyla ilgili 3'üncü, özgürlük ve güvenlik hakkıyla ilgili 5'inci, aile ve özel yaşama saygıyla ilgili 8'inci ve ayrımcılığın yasaklanmasıyla ilgili 14'üncü maddesini ihlal ettiğini ileri sürmüştü. 
     
</TEXT>
</DOC>
