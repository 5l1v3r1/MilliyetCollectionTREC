<DOC>
<DOCNO> 277037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/siyaset/asiy.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nükleer enerjiyi düşünmeliyiz' 
</HEADLINE>
<TEXT>


Türkiye'nin 10 yıl boyunca 30 bin megawatt'lık enerjiye ihtiyacı olacağını belirten Prof. Altın, "Nükleer enerji seçeneği açık tutulmalı" diyor. Beş santrallık bir nükleer enerji parkının 15 milyar dolara mal olacağını kaydeden Altın, "Türkiye'nin buna gücü var mı Karar iktidarın" diye konuşuyor 

SOHBET ODASI 
DERYA SAZAK 



DERYA SAZAK Türkiye'de nükleer santral konusundaki tartışmalar hız kaybederken komşumuz İran'ın Tahran yakınlarındaki santralda Rusya'nın da teknolojik desteğiyle uranyum zenginleştirmesi yoluyla "nükleer silah" kapasitesine sahip olma yolunda ilerlediği öne sürülüyor. TÜBİTAK'ın Bilim Teknik dergisinde "nükleer enerjinin karanlık yüzü"nü irdeleyen bir makaleniz dikkat çekiciydi. Nükleer silah nasıl yapılır 
VURAL ALTIN Nükleer silahlar çekirdek enerjisinin, büyük miktarlarda ve ani denilebilecek kısa sürelerde, kontrolsüz şekilde üretimine dayalıdır. Nükleer enerji iki şekilde elde edilir. Çekirdek parçalanması yoluyla fizyon ya da çekirdek birleşmesiyle füzyon . Fizyona dayalı süreçte en yaygın olarak uranyum kullanılır. Doğal uranyum hemen tümüyle 2 izotoptan oluşur U-235 ve U-238. Her ikisinde de 92 adet proton bulunur. Ancak U - 238 izotopunda 3 adet fazla nötron vardır. Uranyum 235 izotopu, yavaş nötronlar tarafından, görece kolay parçalanır. Açığa yaklaşık 3 nötron çıkar ve bu nötronlar, yavaşlatıldıktan sonra başka fizyonlara yol açar. Fizyonların sayısı çığ gibi artar ya da bir 'zincirleme reaksiyon'un oluştuğu söylenir. Bu arada çekirdek başına 200 milyon elektronvolt enerji çıkmaktadır. 
Fizyona dayalı nükleer santrallarda temel olarak uranyum kullanılır. Fakat doğada bulunan uranyumun sadece yüzde 0.71 kadarı U - 235'ten, kalanıysa kolay parçalanmayan U - 238'den oluşur. Dolayısıyla doğal uranyumdaki 235 bileşeninin santrallarda kullanım için yüzde 1.5 - 5.0, bomba yapımı için de yüzde 90'lar düzeyinde zenginleştirilmesi gerekiyor. 

Plutonyum da güçlü bir bomba malzemesi 
Ancak plutonyum doğal bir element değil. Nükleer reaktörlerde, U - 238 izotopunun bir nötron yuttuktan sonra bozulması sonucu oluşur. Santralın kalbinde birikir ve çıkarılıp kimyasal yöntemlerle ayrıştırılarak kullanılabilir. Dolayısıyla, bomba yapımı için uranyumu zenginleştirmek yerine, doğal uranyumu doğrudan yakıt olarak kullanabilen ağır sulu reaktörlere yönelmek daha uygundur. Örneğin, Kanada'nın ürettiği CANDU tipi reaktör gibi. Ancak, halihazırda bir güç üretim santralı yoksa eğer, nükleer silah yapmak için santral kurmak çok pahalı bir yöntemdir. 

'Silah programı geliştiremeyiz' 

Türkiye varsayalım, Fransa ya da Kanada'yla nükleer enerji santralı kurma konusunda anlaştı. Günün birinde nükleer silah kapasitesine sahip olabilir diye, şimdiden İran gibi, bölgesel bir tehdit olarak alınacak mı 1980'lerde Fransa'nın Irak'ta kurduğu Osirek santralını da İsrailliler vurmuştu. 
Türkiye'nin bir nükleer enerji programını kolay kolay hayata geçirebileceğini zannetmiyorum, izin vermezler. Müdahale edilir, programda aksamalar olur. Kıbrıs çıkarmasından sonraki ambargoları hatırlayınız. Ayrıca, Nükleer Silahların Denetimi Anlaşması'nı imzalamış bir ülkeyiz. Türkiye her şeye rağmen, imzalarına sadık kalmış bir ülkedir ve görünür gelecekte, nükleer silah programı geliştiremez. Uzun vade bilinemez. 

İran şüphe uyandırıyor 

ABD'nin İran'ın nükleer enerji programını uluslararası gündeme taşıması nereden kaynaklanıyor 
İran'da, Rusya'nın teknik yardımıyla sürdürülen nükleer enerji programının yakıt zenginleştirme aşamasında olduğunu öne sürüyor ABD. Bu doğru. Tabii o zaman bomba yapımı olasılığı da gündeme geliyor. Ancak İran geçen yılın başında, zenginleştirme işlemini gönüllü olarak askıya aldı. 

Uluslararası Atom Enerjisi Kurumu devrede... 
Altın Evet. Muhammed Ali Baraday başkanlığındaki IAEA, bir komisyon aracılığıyla incelemelerini sürdürüyor. Tahran yakınlarındaki araştırma merkezi denetime açık. 13 Eylül'de bir rapor yayımladı komisyon. İran aynı zamanda Nükleer Silahların Yayılmasına Karşı Anlaşma'ya taraf olduğu için, tesislerini denetime açmak zorunda. Denetimler sırasında bazı muhafaza kaplarında, Buşehr'deki nükleer santralın gerektirdiğinden çok daha yüksek düzeyde zenginleştirilmiş uranyum bulundu. Silah denetçileri bunun nereden kaynaklandığını sordular. Bush yönetimi kıyameti kopardı. Zaten fırsat arıyordu, Irak'tan sonra Suriye ve İran'a sıra geleceğini hep söylüyorlar... Türkiye bile, bu sıralamada saf dışı edilecek bir olasılık değil. Çünkü Bush ne dedi, "Ya bizimle berabersiniz, ya da karşımızdasınız. Bir köşede duramazsınız " 

İran kendini nasıl savunuyor, nükleer silah programı gerçekten yok mu Irak'taki 'kitle imha silahı' yalanı Irak savaşının gerekçesi olarak sunuldu dünyaya... 
İran'ın savunması, IAEA komisyonu tarafından anlaşılabilir, yani kabul edilebilir bulundu. Pakistan'dan temin ettikleri bazı muhafaza kaplarında Pakistan'ın kendi nükleer programından bulaşmış aşırı zenginleştirilmiş uranyum vardı denildi. Kaldı ki İran'ın imzacısı olduğu NPT antlaşması, yakıtzenginleştirmeyi yasaklamıyor. "Bomba yapmayacaksın" diyor. Ama iş zenginleştirme aşamasına gelince, bunun hangi amaca yönelik olduğu sorusunun yanıtı, karşılıklı güvene dayalı. O zedelenmiş işte. Aslında İran - Kontra olayları, Bandar Abbas faciası, Saddam'ın silahlandırılıp saldırması filan... 25 yıldan fazladır, arada güven kalmamış. Tabii, İran'ın petrol zengini bir ülke olması, nükleer enerji programı üzerindeki kuşkuları artırıyor. 

Hükümet için çok zor karar 

Türkiye'nin nükleer güç stratejisi ne olmalı Rusya'da, Ermenistan'da, İran'da enerji santralları var, günün birinde komşu ülkelerin 'bodrum'unda silah üretilirse biz de geri kalmayalım kaygısı mı etken olacak Yoksa Avrupa'nın vazgeçtiği nükleer santralları ülkemize getirip topraklarımızı kirletmeyelim düşüncesi mi 
Bomba yapımı, enerji üretimi amacıyla nükleer santral kurmanın doğal bir sonucu veya zorunlu bir ardılı değil. Nitekim, bu teknolojiye hakim olup da askeri kullanımından uzak duran çok sayıda, saygın ülke var. Öte yandan, Türkiye'nin olası bir nükleer enerji programına sadece dış dünyaya yansıtabildiği güç düzeyini artırmak açısından yaklaşamayız. Çünkü güç yansıtmanın daha etkin ve saygın yöntemleri olduğu gibi, konuya silah yapımı açısından bakmamızı engelleyen, Türkiye'nin imza attığı anlaşmalar var. Türkiye'nin uzun vadede rahatça petrol temin edebilme şansı soru işareti. Hal böyleyken, arada bir ortaya çıkan "Bu kadar elektrik üretip ne yapacağız " tartışması bana tuhaf geliyor. Enerji tüketimiyle ekonomik büyüme ve refah arasında sıkı bir bağ, dinamik bir ilişki var. Cumhuriyet kurulalı beri 80 yılda, 30.000 MW megawatt civarında güç kurmuşuz. Önümüzdeki 10 yılda bir o kadarına daha ihtiyacımız olacak. Nükleer enerji de bir seçenek. 

Buna kim karar verecek AKP iktidarı hevesli görünüyor, Erdoğan'ın Fransa gezisinde bir değil, 3 hatta 5 santral yapımından söz edildi. 
Ben nükleer enerji seçeneğinin açık tutulması gerektiğine inanıyorum. Ama 5 santrallık bir nükleer enerji parkının maliyeti 15 milyar doları buluyor, Türkiye'nin ekonomik yönden buna gücü var mı, karar yetkisi siyasi iktidarındır. Demokrasiyle yönetilen ülke olduğumuza göre, hükümet görüş oluşturup kamuoyuna sunacaktır. 

Kamuoyunda nükleer karşıtı yargı var... 
Akademik çevreler, karar verici değildirler. Bu adımların dikkatli atılması lazım. "Türkiye'nin finansman gücü var mı " konusunda, en fazla özeni karar vericiler gösterir sanıyorum. 15 milyar dolarlık programa imza atmak hükümetler açısından da zordur... 

Rumsfeld ölmüş geri gelmiş gibi 

K bus senaryoları karşısında önlem ne olmalı 
İnsan faktörü nedeniyle, sadece polisiye tedbirlerle bu tür olasılıkların caydırılması asla mümkün değildir. Irak'ın işgali olayında görüldü, BM devreden çıkarıldı ve ABD ülkeyi işgal etti. İran'da aynı yönteme başvurulması bence felaket olur. Kissinger senelerdir yalvarır, "Diyalog kurun" diye... Tam tersine, tehditler yağdırılıyor. "İran'da mollalar rejimi" var deniyor. Doğru Ekranlarda seyrediyoruz. Ee, şu anda Beyaz Saray'da ne rejimi var ... 'Karanlığın prensleri', 'Rasputinler çetesi', bir sürü karanlık terminoloji dolaşıyor etrafta. Yönetimin simalarına bakın, Rumsfeld yüzlerce sene önce ölmüş de geri gelmiş ortalıkta geziniyor gibi. 
İran'a "Sen nükleer silah edinme yolundasın, bunu yapamazsın" diyen iki ülke var Biri ABD, öteki İsrail. ABD, nükleer silahı tarihte insanlara karşı kullanmış yegane ülke. İsrail ise NPT'yi imzalamayı reddediyor. Nükleer silah programı var, nükleer başlıkları olduğu kesin, Negev Çölü'ndeki nükleer tesislerini denetime açmıyor. 

VURAL ALTIN KİMDİR 

1950 doğumlu. 1968 - 1977 yılları arasında California Üniversitesi, Berkeley'de İnşaat Mühendisliği'nde lisans, Nükleer Mühendislik'te yüksek lisans ve doktora çalışmalarını tamamladı. 1977 yılında Boğaziçi Üniversitesi Mühendislik Fakültesi'ne öğretim elemanı olarak katıldıktan sonra, Nükleer Mühendislik Ana Bilim Dalı'nda öğretim üyeliği ve Ana Bilim Dalı Başkanlığı yaptı. 2002 yılında emekli oldu. Halen TÜBİTAK'ta ve Işık Üniversitesi'nde görevli. 


</TEXT>
</DOC>
