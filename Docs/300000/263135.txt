<DOC>
<DOCNO> 263135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko38.html </URL>
<DATE> 2004/08/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İTO Ruhsatsız binalara paralı af getirilsin 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ülkedeki binaların yüzde 60'ını oluşturan ruhsatsız binalara, devlete de gelir yaratılması suretiyle af getirilmesini önerdi. 
     Mehmet Yıldırım, yaptığı yazılı açıklamada, ekonomideki durgunluğun atlatılması, nitelikli konut ihtiyacının karşılanması, işsizliğe çare bulunması ve döviz gelirlerinin artırılması için, inşaat sektöründeki yapısal ve finansal sorunların çözümünün zorunlu olduğunu bildirdi. 
     Yıldırım, inşaat sektöründe 1999 depreminden bu yana gözlenen küçülmenin ardından nihayet bu yıl yüzde 8 oranında bir büyüme öngörülmesini olumlu bir gelişme görmekle birlikte kaybedilenlerin yerine konulması için daha yapılacak çok şey olduğunu belirtti. 
     Başta Afganistan ve Irak'ın yeniden yapılandırılması olmak üzere yurtdışı taahhütlerin, inşaat sektöründeki sorunların yıkıcı etkilerini az da olsa hafiflettiğini kaydeden Yıldırım, bu gelişmenin, 2003 yılında Türk müteahhitlik firmalarınca yurt dışında üstlenilen yeni işlerin miktarının 2002 yılına göre yüzde 150 oranında artarak 3.4 milyar dolara ulaşmasını sağladığını, yılın ilk 6 ayında ise alınan yeni projelerin tutarının 2.8 milyar doları bulduğunu bildirdi. 
     Sektörün sosyo-ekonomik açıdan da büyük bir önem arz ettiğini vurgulayan Yıldırım, şu görüşleri dile getirdi 
     ''Nicelik açısından bakıldığında dahi bugün Türkiye'de kurulu şirketlerin önemli bir bölümü inşaat veya dolaylı sektörlerde faaliyet göstermektedir. Sadece İstanbul Ticaret Odasında İTO inşaat ve doğrudan ilgili sektörlerde faaliyet gösteren 70 bin dolayında firma bulunmakta olup bu tüm İTO üyelerinin yaklaşık beşte birini oluşturmaktadır. İstihdam rakamları da sektörün sosyo-ekonomik boyutunu gözler önüne sermektedir.'' 
     
     AF ÖNERİSİ 
     Sektörün GSMH içinde yüzde 5'lik doğrudan payı, yüzde 30'luk dolaylı payı ve 148 alt sektörü dolaylı olarak etkilediği de göz önüne alınırsa sektördeki yapısal ve finansal sorunların çözümünün önemini vurgulayan Yıldırım, öncelikle yapılması zorunlu düzenlemeleri de şöyle sıraladı 
     '' 2 B diye bilinen orman vasfını yitirmiş arazilerle ilgili yasanın hayata geçirilmesi, kangren haline gelen ve tüm ülkedeki binaların yüzde 60'ını oluşturan ruhsatsız binalara, devlete de gelir yaratılması suretiyle af getirilmesi, arsa teminindeki güçlüklerin önlenmesi ve nitelikli arsa üretilmesine önem verilmesi, fiziki altyapının geliştirilmesi, kamunun durmuş yatırımlarını hızlandırarak canlanmaya öncülük etmesi, bürokrasinin azaltılması, kooperatiflere işlevlerini tam olarak yerine getirecek ortamın sağlanması, vergi ve ihale kanunlarında gerekli düzenlemelerin yapılması, depreme dayanıklı, nitelikli bina inşaatının teşvik edilmesi, uzun vadeli konut kredisi imkanlarının geliştirilmesi, sigorta ve denetim sisteminin geliştirilmesi.'' İTO Başkanı Yıldırım, İTO tarafından bu konuda hazırlanan detaylı bir çalışmanın yakında kamuoyuna açıklanacağını duyurdu. 
     
</TEXT>
</DOC>
