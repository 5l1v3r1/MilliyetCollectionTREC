<DOC>
<DOCNO> 298594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas12.html </URL>
<DATE> 2004/12/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Nicole Kidman evlilik ve bebek istiyor 
</HEADLINE>
<TEXT>

     Nafiz ALBAYRAK - BOSTON DHA 

ESKİ eşi Tom Cruise ile evlatlık edindiği iki çocuğa annelik yapan ünlü oyuncu Nicole Kidman, yeniden evlenip kendi bebeğini doğurmak için can attığını itiraf etti. Kesinlikle tekrar evlenmek istediğini belirten Kidman, "Evlenip hamile kalmak istiyorum. Bebek sahibi olmak istiyorum" dedi. 
     Çocuk yetiştirme sorumluluğunu tek başına kaldırıp kaldıramayacağından emin olmadığını söyleyen Oscar'lı sanatçı, "Çocuk sahibi olmak ve onları yetiştirmek dünyanın en güzel şeyi. Yaşım geçmeden hamile kalmak ve anne olmak istiyorum, ama çocuk yetiştirmek babasız olmaz. Ben tek başıma bunun altıdan kalkabilir miyim, emin değilim" diye konuştu. Son aylarda milyarder film yapımcısı Steve Bing ile birlikte olan Kidman'ın, şu anda hamile olmadığını üstüne basa basa vurgulaması dikkat çekti. 
     
     SEVGİLİSİNİ AİLESİYLE TANIŞTIRACAK 
     'Tatlı Cadı' filminin çekimlerini sürdüren sarışın yıldız, üç aydır ilişki yaşadığı Bing'i, Noel'de ailesi ile tanıştıracak. Aile bağlarına çok önem veren Kidman'ın sevgilisini ailesine tanıştırması, ilişkilerinin çok ciddi olduğu şeklinde yorumlandı. Kidman çocukları Isabella 12 , Connor 9 ve ailesi ile sevgilisinin Noel tatiline birlikte geçirebilmeleri için, haftalık kirası 20 bin Sterlin olan bir villa tuttu. 
     Daha önce Elizabeth Hurley ile birlikte olan Bing'in bu ilişkiden 2 yaşında Damian adlı bir oğlu bulunuyor. Steve Bing önce çocuğun kendisinden olmadığını öne sürmüş, ancak DNA testi ile Damian'ın babası olduğu kanıtlanmıştı. 
     
</TEXT>
</DOC>
