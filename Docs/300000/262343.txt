<DOC>
<DOCNO> 262343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun08.html </URL>
<DATE> 2004/08/11/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Caferi Koalisyon askerleri Necef'i terketmeli... 
</HEADLINE>
<TEXT>

     Irak Devlet Başkanı Yardımcısı İbrahim Caferi, ABD'nin önderlik ettiği koalisyon kuvvetlerinin, yoğun çatışmaların yaşandığı Necef kentini terketmesi gerektiğini söyledi. 
     Caferi, El Cezire televizyonuna verdiği demeçte, koaliyon askerlerinin Necef'i terketmesiyle, yaklaşık bir haftadır süren çatışmaların sona ereceğini belirtti. 
     ''Çokuluslu kuvvetlere, Necef'i terketmeleri ve burada sadece Irak kuvvetlerinin kalması çağrısında bulunuyorum'' diyen Caferi, Irak güvenlik kuvvetlerinin, tüm Müslümanlar için kutsal sayılan bu kentteki şiddete son verebileceğini ve kenti idare edebileceğini kaydetti. 
     Caferi, Irak yönetiminin, Şii lider Mukteda Sadr ile siyasi çözüm kapısını açık bırakması gerektiğini, ancak Sadr'ın savaşmaya devam etmesi halinde gerekli adımların atılacağını söyledi. 
     İbrahim Caferi, BBC'ye yaptığı açıklamada da, Necef kentindeki ölümlerin, ülkesinin yeniden inşası açısından ''medeni bir yöntem'' olmadığını belirterek, ABD'yi eleştirmişti. 
     Caferi, ''Sivil Iraklıların öldürülmesi söz konusu olduğunda, bu cinayetlere bir açıklama bulamıyorum'' demişti. 
     
</TEXT>
</DOC>
