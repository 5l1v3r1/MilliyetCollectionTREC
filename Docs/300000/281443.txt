<DOC>
<DOCNO> 281443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yazar/akyol.html </URL>
<DATE> 2004/10/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Akraba evliliği ve 'yabancı' korkusu 
</HEADLINE>
<TEXT>


AKRABA evliliklerinin sebebi, 'yabancı'ya karşı duyulan çekingenlik, hatta korkudur. "Aileye yabancı girmesin, tarlalar yabancıya gitmesin" duygusuyla amca, teyze, hala çocukları evlendirilir 
"Köyün nüfusu 241 ve sekizde biri özürlü Zihinsel veya bedensel özürlü 30 çocuk evlerinde hapis yatıyor..." 
CNN Türk'ün başarılı muhabirlerinden Başak Çubukçu'nun haberinden aldım bu satırları Muş'un Bulanık ilçesine bağlı Bingöldek köyünü anlatıyor. 
Bu tür evlilikler en çok Doğu ve Güneydoğu'da görülüyor. Hacettepe Nüfus Etütleri Enstitüsü'nün verilerine göre 
"Türkiye'de her beş evlilikten biri yakın akrabalarla yapılıyor Anadili Kürtçe, Arapça olan ve eğitim almayan kadınlar arasında ise bu oran yüzde 45'i buluyor Eğitim oranı yükseldikçe akraba evliliğine bakış değişiyor, geleneğin ördüğü zincir kırılıyor." 
Kusur dilde veya etnik kökende değil sosyal ve ekonomik azgelişmişliğin ürünü olan "kapalı topluluk" dediğimiz sosyal yapıda. 

KAPALI topluluk psikolojisi... Aşiret kültürünün uzantısı niteliğinde bir "akrabalık" anlayışı... Akraba olmayan 'yabancı' gibi görülüyor. Onun için amca, teyze, hala çocukları birbirleriyle evlendiriliyor 
Köyde 'akraba' olmayan zaten çok azdır. Yoksulluk, insanları bu yapıya bağlı tutuyor. 
Sosyal hareketliliği sağlayacak pazar ilişkileri ve şehirle irtibat çok zayıftır. Eğitimsizlik ve sosyal hayat da gelişmemiştir. Türkçe bilmemek de bu sosyal yapının neticesidir zaten. 
Akraba veya aynı köylü yahut aynı aşiretli olmayanları 'yabancı' görmenin başka bir örneği, "dini otorite" algılamasıyla ilgili... 
Başak Çubukçu'yu dinleyelim 
"Diyanet'in atadığı vaiz, valiyle birlikte köye giderek akraba evliliğinin dinen mekruh olduğunu anlatıyor ama fazla etkili olmuyor. Onların asıl güvendikleri ve geleneksel olarak din otorite saydıkları kişi bunu söylerse çok etkili olabilir..." 
Yine aynı 'kapalı topluluk' olgusu... Yoksulluk bu kapalılığı, durgunluğu besliyor. 

İSTATİSTİKLER bu tür sosyal sorunların, hele de "kadın sorunları"nın bizde ne kadar ciddi olduğunu gösteriyor. 
Bingöldek köyünden Nafiye Önal daha 12 yaşındayken amca oğluyla evlendirilmiş, 8 çocuğu var, 8'i de özürlü 
Ve yoksulluk... Kötü beslenme sebebiyle kısa boylu bodur kalanların oranı Türkiye'de yüzde 12, Batı illerimizde yüzde 5, Doğu illerimizde yüzde 20'dir 
Köye öğretmen göndermek çok iyi ama tek başına çözüm değil. Türkiye'nin yol ağıyla ve piyasa ekonomisiyle izole yerleşim birimlerini ve nüfus gruplarını 'büyük toplum'a "entegre etmesi" gerekiyor. 
Şehirle, kasabayla irtibatlanmamış köyde ancak "köy içi evlilikler" yapılabilir Sosyal hayat da "köy içinde" kalır. 
Onun için "köylüyü köyünde tutma politikası" yanlıştı. Bu yüzden şehirleşme ve yol politikasında maalesef çok geciktik. 
Doğu kalkınması, özünde "Doğu entegrasyonu" demektir ve özel bir politika gerekiyor. 
Şunu da belirteyim Kapalı zihinler de akraba evlilikleri gibidir, "özürlü ideolojiler" yani bağnaz, hoşgörüsüz fikirler yaratır. 



</TEXT>
</DOC>
