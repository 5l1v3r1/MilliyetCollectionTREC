<DOC>
<DOCNO> 299402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/yilmaz.html </URL>
<DATE> 2004/12/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
41 yıllık sendikacı Baydur gidiyor 
</HEADLINE>
<TEXT>


Türkiye İşveren Sendikaları Konfederasyonu'nun TİSK pazar günü yapılacak 22. Genel Kurulu'nda 41 yıllık sendika yöneticisi, 18 yıllık başkan yardımcısı, 15 yıllık genel başkanı ve 72 yaşındaki Refik Baydur, yeniden aday olmayacağını açıkladı ancak yeni adaylar ve uzlaşma sıkıntısı sürüyor... 
26 Aralık günü yapılacak TİSK seçimlerinde, düne kadar Türkiye Metal Sanayicileri Sendikası MESS Başkanı Tuğrul Kutadgobilik, Çimento Müstahsilleri İşveren Sendikası Başkanı ve TİSK Genel Başkan Vekili Ahmet Eren, Tekstil Sanayi İşverenleri Sendikası TTİS Genel Başkanı Halit Narin veya Yardımcısı Sadık Oğuz ile k ğıt ve toprak sanayiinde yatırımları bulunan Işıklar Holding'in patronu Rıza Kutlu Işık'ın adı geçiyordu. 
Dün TTİS'nin bürosunda Narin, Baydur ve Işık ortak bir karara vardı. Bugün yapılacak TİSK başkanlar toplantısında Kutadgobilik ve Işık arasında bir seçim yapılacak ya bir ya da iki adayla seçime gitme konusu görüşülecek. 
Yarışın Işık ve Kutadgobilik arasında geçeceği yönünde sinyaller veriliyor. 

Eren iki tarafa da yakın 
Kutadgobilik, 2001 - TİSK Genel Kurulu seçimlerinde, Baydur'dan yalnızca 8 oy az almıştı. Baydur, bu dönemde de başkanlığa "veda" etmesine karşılık, Kutadgobilik'i "TÜSİAD'ın adayı" olarak tanımlayıp, "inadına" aday olduğunu ileri sürmüştü. 
Geçen seçim döneminde Kutadgobilik'in yanında seçimlere giren Ahmet Eren, Baydur yönetiminde TİSK'in Başkan Vekili olarak görev almıştı. Buradan da anlaşılacağı gibi Eren hem Baydur, hem de Kutadgobilik'e yakın bir isim. Bu nedenle de seçim yarışında bugün itibariyle olmayacağı izlenimi doğuyor. 
Lacoste ve Swatch'ın Türkiye temsilcisi olan Ahmet Eren, çimento ve k ğıt sektörünün önde gelen isimlerinden. Enerji sektöründe de yatırımları olan Eren Holding'in Başkanı Ahmet Eren, TİSK yarışında "eli taşın altında" modelini temsil ediyor. 
Kutadgobilik ise Koç Holding'de Endüstriyel İlişkiler Grup Başkanlığı'ndan emekli oldu ve son 5 yıldır, 300 üyeli MESS'in başında. 15 yıldır Avrupa İşverenler Derneği'nde Türkiye'yi temsil eden Kutadgobilik, 9 yıldır da AB Karma İstişare Komitesi'nde TÜSİAD, TOBB ve İKV ile birlikte çalışıyor. 
Avrupa müktesebatı, çalışma yaşamı, sanayinin rekabet koşulları gibi alanlarda MESS'te önemli adımlar atan Kutadgobilik, Almanya'nın sevk ve idari alanda eğitim veren kurumu REFA'nın Türkiye'deki üyeliğini aldı. 
Işık'a gelince, 1999 ekonomik krizi ile zor günler geçiren ve bankalara olan borçlarını tasfiye etmek üzere İstanbul Yaklaşımı'na giren Işık'ın avantajı gençliği, eğitimi ve dış dünyaya yakınlığı. Ve patronluğu... 
AB ile müzakere sürecinde, sosyal alanda ve çalışma yaşamında TİSK'in çalışmaları önem taşıyacak. TOBB, TÜSİAD gibi kurumlarla işbirliği de tabii. AB'de işveren dünyasında lobi faaliyetlerini bugüne kadar TÜSİAD yürütüyordu, bundan sonra uzmanlaşma ile birlikte TİSK'in çalışmaları da öne çıkmak zorunda kalacak. 

Son gece belirler 
Baydur ve Kutadgobilik profesyonel konumlarıyla işveren kuruluşlarının başına geçtiler. TİSK içindeki en büyük sendika MESS'in başkanlık koltuğunda Kutadgobilik'ten 4 dönem önce, merhum Turgut Özal oturuyordu. 
MESS'ten sonra en büyük işveren sendikası ise 90 üyeli TTİS. Baydur'un kimya grubu KİPLAS'ta ise üye işyeri sayısı 60. 
Patronlar Kulübü TÜSİAD seçimlerinde, Erkut Yücaoğlu'nun başkanlığı döneminde de benzer tartışma yapılmıştı. Patronlarının başına profesyonel bir yöneticinin gelmesi "problem algılaması" yaratmıştı. Aynı durum şimdi TİSK seçimlerini belirleyecek. 
Tabii kimse kendilerine gönderilen Baydur imzalı "veda mektubunu", bir "kontrat" olarak kabul etmiyor. "41 yıllık sendika yöneticisi" yeniden adaylığını ilan ederse, işveren dünyası buna çok şaşırmayacak. 
Bir deneyimi sizinle paylaşmak isterim. TOBB Başkanı Rifat Hisarcıklıoğlu, seçim kulisleri üzerine yaptığımız bir sohbette, "Son gece belirler" diyordu. TİSK'teki durum da bu deneyimi doğrulayacak gibi. 



</TEXT>
</DOC>
