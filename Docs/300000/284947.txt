<DOC>
<DOCNO> 284947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonyas07.html </URL>
<DATE> 2004/10/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
'Yüzbaşı Corelli'nin Mandolini'nin yazarından Atatürk ve Osmanlı romanı 
</HEADLINE>
<TEXT>

     Büyük ses getiren ve sinemaya da aktarılan ''Yüzbaşı Corelli'nin Mandolini Captain Corelli's Mandolin '' isimli ünlü romanın yazarı Louis de Bernieres, son romanı ''Birds Without Wings''de Osmanlı Devleti'nin çöküş döneminde barış ve hoşgörü içinde bir arada yaşayan Müslüman ve Hıristiyanların savaşlarla birlikte ilişkilerinin nasıl bozulduğunu anlatıyor. 
     Kitabın New York Times gazetesinde çıkan eleştirisine göre, 1900-1920 yılları arasında Anadolu'nun güneybatısında yer aldığı belirtilen ''Eskibahçe'' isimli kurgusal kasabada Müslümanlar ve Hıristiyanlar arasındaki ilişkileri konu alan roman, 95 bölümden oluşuyor. Romanın ana unsurunu, daha sonraları yerle bir olacak Eskibahçe'deki insani ilişkiler ve art arda gelen savaşlarla kasabada yaşanan gelişmeler oluşturuyor. 
     Hıristiyanlarla Müslümanların dostluk ve kardeşlik içinde yaşamlarını sürdürdükleri bu kasabada sıcak insan ilişkilerine dair geniş tasvirlere yer veren de Bernieres, kitabında, güzel bir Hıristiyan kızın çocukluğundan beri bir Türk çobana aşık olduğunu, kasabanın imamının karısının en iyi arkadaşının bir Hıristiyan kadın olduğunu, Hıristiyan bir çocuğun Müslüman arkadaşlarına okuma yazmada yardımcı olduğu gibi birçok örnek sıralıyor. 
     Kasabadaki bu ilişkilerin Osmanlı Devleti'ndeki geniş hoşgörünün bir yansımasından ibaret olduğunu anlatan yazar, romanında bu güzel ortamın art arda çıkan savaşlarla nasıl bozulduğunu işliyor. 
     Savaşın kanlı yüzüne rağmen, Çanakkale Savaşı'nda cephede Türk ve Anzak askerleri arasında yaşanan insani ve dostane ilişkileri de anlatan yazar de Bernieres, bir Türk askerinin cepheden gönderdiği ve düşman askerleri ile bu sıcak ilişkileri anlattığı mektuplara geniş yer veriyor. 
     Romanda, ulu önder Mustafa Kemal Atatürk'ü sembolize eden bir karaktere yer veren de Bernieres, romanın ilerleyen bölümlerinde bu karaktere temel bir rol biçiyor. 
     Romanda anlatılan kasabadakilerin, bir imamın bir Hıristiyan çocuğu kutsayabildiği, Hıristiyanların ise Müslüman kardeşleri için Meryem Ana'ya dua ettiği eşsiz bir topluluk olduğuna dikkat çeken New York Times, Louis de Bernieres'in romanının Müslümanlar ve Hıristiyanların komşu olmanın çok ötesinde bir ilişkiye sahip olduğu böylesine güzel ilişkilere sahip bir topluluğun yitirilmesinden duyulan acıyı ve bu kayıp için tutulan yası ifade etmeye çalıştığını kaydediyor. 

     
</TEXT>
</DOC>
