<DOC>
<DOCNO> 299605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur17.html </URL>
<DATE> 2004/12/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
2005 tatilsiz geçecek... 
</HEADLINE>
<TEXT>

     Yeni yılda resmi tatil günleri ya hafta sonuna ya da hafta sonuyla birleşen günlere denk geliyor. 
     Özellikle son birkaç yıldır, başlangıç ya da bitim tarihlerinin hafta sonu tatilleriyle birleşmesi nedeniyle bayramları, ''9 günlük tatil'' yapan çalışanlar, bu yıl o kadar şanslı olamayacaklar. 2005 yılı takviminde, bayram tatilleri ya hafta sonuna ya da hafta sonuyla birleşen tatillere denk geliyor. Bu nedenle, Bakanlar Kurulu'nun çok sürpriz bir karar almaması halinde, çalışanlar uzun tatiller yapamayacaklar. 
     31 Aralık'ın cuma gününe denk gelmesi nedeniyle ekstra yılbaşı izni yapamayacak olan çalışanlar, hafta sonu izinlerinin dışında ilk tatile çıkma imkanını, ocak ayı içerisindeki Kurban Bayramı'nda bulacaklar. Ancak, geçmiş yıllarda ilk günlerinin hafta başlarına gelmesi nedeniyle çalışanların 9 günlük uzun tatil yapmalarına olanak tanıyan resmi tatil günleri, bu yıl eskisi gibi heyecan verici olmayacak. Yeni yılda 20 Ocak'ta başlayacak olan Kurban Bayramı'nda, sadece hafta sonuyla birleşen 4 gün için tatil programı yapılabilecek. 
     Çalışanlar, 2004 yılında yılbaşı, 23 Nisan Ulusal Egemenlik ve Çocuk Bayramı, 30 Ağustos Zafer Bayramı ve 29 Ekim Cumhuriyet Bayramı'nda hafta sonuyla birleşen üçer gün tatil yaparken, yeni yılda, hafta sonuna rastlaması nedeniyle ekstra izin yapma imkanı sağlamayan 23 Nisan ve 29 Ekim dışında, 19 Mayıs ve 30 Ağustos günlerinde birer gün tatilin keyfini yaşayabilecekler. 
     Gelecek yılın son tatil imkanını Ramazan Bayramı'nda yakalayacak olan çalışanlar, mesailerine 4 gün boyunca ara verecekler. Çalışanlar, 3 Kasım Perşembe günü başlayacakları izinlerinden 7 Kasım Pazartesi günü dönecekler ve böylelikle çalışma hayatının stresinden sadece 4 gün boyunca kurtulabilecekler. 
     2005 yılında, Bakanlar Kurulu'nun ''müjdeli haber'' vermemesi durumunda çalışanlar, 105'i hafta sonu tatili olmak üzere toplam 111 gün izin kullanma imkanı bulacaklar. Buna karşılık 254 gün boyunca işyerlerinden ayrılamayacaklar. 

     
</TEXT>
</DOC>
