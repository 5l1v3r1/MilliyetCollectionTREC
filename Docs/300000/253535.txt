<DOC>
<DOCNO> 253535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun31.html </URL>
<DATE> 2004/07/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
New York Post'un manşetten 'özel' hatası ortalığı karıştırdı 
</HEADLINE>
<TEXT>

     Amerikan New York Post gazetesinin dünkü sayısı, başsayfada yapılan büyük bir hata nedeniyle koleksiyoncular tarafından kapışıldı. 
     BBC'den Jeremy Cooke'un haberine göre, gazete dün, yani Demokrat Parti'nin başkan adayı John Kerry'nin başkan yardımcılığı için kimi seçeceğini açıkladığı gün, özel haber logosuyla "Kerry'nin tercihi" başlıklı bir haber yayınladı. 
     Gazete "Özel haberinde" Kerry'nin Demokratlar'ın Kongre lideri Dick Gephart'ı seçeceğini duyurdu. 
     Gazetenin bayilerdeki yerini almasından kısa bir süre sonra Kerry'nin başkan yardımcılığı için tercihinin senatör John Edwards olduğu ortaya çıktı. 
     
     Bir gazete 70 dolara kadar alıcı buldu 

     Rupert Murdoch'un tabloid gazetesi hemen bir özür yayınladı. Gazetenin Genel Yayın Yönetmeni doğru olduğuna inandıkları bir istihbarat sonucunda bu başlığı attıklarını belirtti. 
     Gazetecilik tarihine geceçek bu hata bir anda koleksiyoncuları gazetenin peşine düşürdü. Bu sabaha kadar gazetenin dünkü 25 sent'lik sayısı e-Bay adlı internet açık artırma sitesinde 70 dolara kadar alıcı buldu. 
     Gazete bugünkü sayısında Kerry'nin tercihini okuyucularına doğru olarak duyurdu. Üstelik kendisiyle alay ederek "Bu haber özel değildir" demeyi de ihmal etmedi. 
     
</TEXT>
</DOC>
