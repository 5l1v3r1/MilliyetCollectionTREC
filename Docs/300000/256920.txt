<DOC>
<DOCNO> 256920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur51.html </URL>
<DATE> 2004/07/20/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Çakıcı'nın iade dosyası Avusturya'ya gitti. 
</HEADLINE>
<TEXT>

     Viyana'da Federal Mahkemenin ''iade edilecek suçlular'' biriminde hücrede tutulan organize suç şebekesi elebaşısı Alaattin Çakıcı'nın iade dosyasının Avusturya'ya ulaştığı ve yarın sabah Avusturya Adalet Bakanlığı'na verileceği bildirildi. 
     Türkiye Adalet Bakanlığı'nca hazırlanan ve içinde Çakıcı'nın Türkiye'de işlediği suçlar ve yargı sürecine ilişkin tüm bilgi ve belgelerin bulunduğu dosya bugün Türkiye'nin Viyana Büyükelçiliği'ne ulaştı. Büyükelçiliğin dosyayı diplomatik kanaldan yarın sabah Avusturya Adalet Bakanlığı'na teslim edeceği belirtildi. 
     Avusturya Adalet Bakanlığı yetkilileri, dosyanın sorgu hakimi tarafından incelenmesinden sonra Çakıcı'nın iade edilip edilmeyeceğine karar verileceğini belirtiyorlar. 
     Adalet Bakanlığı Uluslararası İlişkiler dairesi yetkilisi Johannes Martetschlaeger daha önce yaptığı bir açıklamada iadesi konusunda verilecek mahkeme kararına Çakıcı'nın itiraz hakkı olduğunu hatırlatmış ve son kararın yüksek mahkeme tarafından verileceğini bildirmişti. 
     
     PASAPORT GERÇEK 
     Çakıcı'nın yakalandığında üzerinde çıkan Faik Meral adına düzenlenmiş yeşil pasaportun laboratuvar tahlilleri de kesinleşti. Federal Kriminal Dairesi BKA yetkilileri yaptıkları incelemede pasaportun gerçek olduğunun belirlendiğini bildirdiler. 
     Gerçek olduğu kesinleşen yeşil pasaporttaki fotoğrafın daha sonra değiştirildiği ve seri numarasının da tahrif edildiği belirtildi. 
     Bu arada Çakıcı'nın Viyana'daki işadamı dostlarının Çakıcı'yı savunmak üzere Walter Rosenkranz ile Eduard Wegrostek adında iki avukat tuttukları öğrenildi. 
     Viyana Eyalet mahkemesinde hücrede tutulan Çakıcı'nın Viyana'ya gelmeye başlayan aile fertleri ile görüşmesine izin verildiği ve ilk olarak yeğeni ile görüştüğü bildirildi. 
     
</TEXT>
</DOC>
