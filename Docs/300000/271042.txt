<DOC>
<DOCNO> 271042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/eko04.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks, zirvede geniş aralıkta yataya girebilir 
</HEADLINE>
<TEXT>


AB ve IMF kaynaklı haberler, borsa endeksinde desteklere duyarlı ve düşüşe çok istekli olmayan bir hareket izlenmesine neden olabilir 

Zeynep Candan Aktaş 

Hacimli alımlar endeksi martta 21.315'te oluşan zirvenin üstüne taşıdı. 21.572'de oluşan yeni zirveden sonra yoğunlaşan satışlarla 20.959 görüldükten sonra haftalık kapanış 21.004 puandan gerçekleşti. Haftanın en sürpriz olayı Merkez Bankası'nın faizlerde 2 puanlık indirime gitmesiydi. Merkez Bankası, uygulanan ekonomik programın devam edeceği ve buna bağlı olarak enflasyonda kısa süreli dalgalanmalar olsa da ana trendin düşüş yönünde olacağından hareketle faizlerde indirime gittiğini vurguladı. Piyasalarda genel beklenti Merkez Bankası'nın biraz daha beklemeyi tercih edebileceği yönündeydi. Faiz indiriminin ardından borsa yeni bir rekora koşarken faizlerde de düşüşler yaşandı. Dolarda ise parite kaynaklı düşüş izlendi. 
Önümüzdeki hafta Çukurova Grubu'nun Yapı Kredi Bankası'na yapacağı ödemelerle ilgili gelişmeler özellikle bu grubun senetlerinde hareketliliğe neden olabilir. AB ve IMF ile ilgili gelişmeler de piyasaların yönü konusunda etkili olacak. FED'in faiz artırımına gidip gitmeyeceği de yakından izlenecek. Beklentiler FED'in en fazla 0.25 puan artırıma gidebileceği yönünde. 
Teknik analiz açısından İMKB'de 21.500'de oluşan zirveden dönüşte bir süre destek arama çabaları izlenebilir. Ancak özellikle AB ve IMF ile ilgili gelişmeler nedeniyle destek seviyelerine duyarlı hareketler beklenebilir. Endekste önümüzdeki hafta için destekler 20.600 ve 20.200'de iken dirençler 21.400 ve 21.600'lerde. 21.570 zirvesi büyük bir olasılıkla sivri bir zirve olmak yerine sık sık denenen yatay bir direnç bölgesi olabilir. Senet bazında hacimli ve sert hareketler izlense de İMKB 100 Endeksi'nde önümüzdeki hafta dar marjlı ve nisbeten zayıf hacimli hareketler izlenme olasılığı güçlü görünüyor. 
Bol kazançlı haftalar dileğiyle. 


</TEXT>
</DOC>
