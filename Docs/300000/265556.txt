<DOC>
<DOCNO> 265556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun00.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'ya 3 koldan soruşturma kıskacı 
</HEADLINE>
<TEXT>


Yargıtay Başkanı Eraslan Özkaya, Çakıcı dosyasıyla ilgili bilgi verme, yargıyı etkileme ve villasının harcamaları nedeniyle soruşturmaya uğrayabilecek 

TOLGA ŞARDAN, GÖKÇER TAHİNCİOĞLU Ankara 

İstanbul Başsavcılığı'nın soruşturma dosyasındaki dinleme kayıtlarına göre, Yargıtay Başkanı Eraslan Özkaya, Alaattin Çakıcı'nın dosyası hakkında bilgi verme, müteahhit Hakkı Süha Şen'in bir yakını için yargıya müdahalede bulunma, İstanbul'daki bir kiralık daireyle Milas'taki yazlığının harcamaları konusunda Yargıtay Başkanlık Divanı'nca soruşturulabilecek. 
Soruşturma makamları, Çakıcı skandalının yargıyı yakından ilgilendiren üç ana ayağının açığa çıktığını belirtti. Soruşturma makamlarının sözünü ettiği Özkaya ile ilgili iddialar şöyle 
ÇAKICI FAALİYETİ Dinleme kayıtları, Özkaya'nın, Kasım 2003'te tanıştığı ve yazlığının tadilatını yaptırdığı Şen vasıtasıyla MİT Dış Operasyonlar Daire Başkan Yardımcısı Kaşif Kozinoğlu'yla tanıştığını gösterdi. Kozinoğlu'nun da makamında ziyaret ettiği Özkaya'dan Çakıcı dosyası konusunda bilgi talep ettiğini, Yargıtay Başkanı'nın da çeşitli aşamalarda davayla ilgili bilgi verdiğini ortaya koydu. Bazı Yargıtay üyeleri, Özkaya tarafından da yalanlanmayan bu süreç için, "Menfaat temin ettiği sabit olmazsa, sadece disiplin işlemini gerektirir" yorumunu yapıyor. Özkaya ise herhangi bir suçu olmadığını veya etik bir hata yapmadığını savunuyor. 
YARGIYI ETKİLEME Kayıtları yorumlayan soruşturma makamları, Şen'in, olağan bir işveren - müteahhit ilişkisinin ötesine geçen samimiyeti sayesinde yaralamalı bir kavgaya karışan bir yakını için Yargıtay Başkanı'ndan yardım istediğini, Özkaya'nın da Yargıtay Genel Sekreter Yardımcısı Ercan Yalçınkaya'yı uyardığını öne sürdü. Yalçınkaya'nın, Bakırköy Başsavcılığı'ndaki bazı isimleri arayarak, Şen'in yakınının tutuklanmasını engellediğini iddia etti. Şen'in telefon konuşmalarıyla "sabit" olduğu belirtilen bu durum, Yargıtay kaynaklarınca, "Özkaya'yı cezai yönden zorda bırakabilir" diye açıklandı. Herhangi bir yargı mensubuna telkinde bulunulmasının suç olduğunu anımsatan kaynaklar, Özkaya'nın delil durumuna göre, Yargıtay Ceza Genel Kurulu önüne çıkabileceğini kaydetti. 
MİLAS'TAKİ VİLLA Özkaya'nın, Milas'taki yazlığının tadilatını Çakıcı dosyasıyla ilgilenmesine neden olan Şen'e yaptırması da tartışma yarattı. Tadilata ilişkin ödeme dekontlarını açıklamasına rağmen, yazlığın malzemelerinin bir bölümünün Çakıcı'nın adamlarınca taşındığını gösteren kayıtlar ve Özkaya'nın İstanbul'da oturan oğlunun kiraladığı evin tadilatını da Şen'e yaptırdığını söylememesi, Yargıtay Başkanı'nın eleştirilmesine neden oldu. Yargıtay üyeleri, Özkaya'nın dekontlar nedeniyle en rahat olduğu iddianın, tadilat harcamaları olduğunu kaydetti. 

Neşter - 2 kararı engel 
Ancak tüm bu iddiaların soruşturulması için Yargıtay Başkanlık Divanı'nın Neşter - 2 soruşturmasında verdiği "dinlenen zanlıyla görüşme aleyhte delil olmaz" kararında değişiklik yapması gerekiyor. Karar, Özkaya'nın soruşturulmasını imk nsız hale getiriyor. 
Söz konusu karar, Özkaya'nın, Çakıcı ile bağlantılı isimlerle görüşmesinde, dinlemeye takıldığını öğrenmesinden sonra verilmiş olması nedeniyle eleştiriliyor. 
Dosyada, Yalçınkaya ile Özkaya'nın "bir spor kulübüne" üye oldukları ve kulübün etkinlikleriyle ilgili aralarında konuşmalar da geçtiği öğrenildi. 


</TEXT>
</DOC>
