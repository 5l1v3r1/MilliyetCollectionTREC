<DOC>
<DOCNO> 263466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonyas06.html </URL>
<DATE> 2004/08/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
"Görevimiz Tehlike" Tom Cruise yüzünden çekilemedi... 
</HEADLINE>
<TEXT>

     Ünlü aktör Tom Cruise'un üçüncü kez kamera karşısına geçeceği ''Görevimiz Tehlike-Mission Impossible 3'' filminin çekimleri gelecek yıla ertelendi. 
     BBC'nin internet sitesinde yer alan habere göre, Cruise ve Scarlett Johansson'ın başrolünü üstlendiği filmin Tom Cruise'un başka bir yönetmen bulunmasında ısrarı yüzünden ertelendiği ortaya çıktı. 
     Berlin'deki Babelsberg stüdyosunun sözcüsü, filmin planlandığı gibi Ağustos ayının sonunda çekimlerinin başlamayacağını, 2005 yılının yaz aylarının yeni hedefleri olduğunu bildirdi. 
     Studio Babelsberg'in sözcüsü, Tom Cruise'un aradaki zamanı sinemanın harika çocuğu Steven Spielberg ile çalışarak değerlendireceğini bildirdi. Sözcü, ikilinin konusu 2. Dünya Savaşı'nda geçen ''War of the Worlds'' adlı filmde çalışacaklarını açıkladı. 
     ''Görevimiz Tehlike'' filminde Joe Carnahan'dan boşalan yönetmenlik koltuğuna ise Jeffrey Abrams oturacak. 
     ''Görevimiz Tehlike'' filminin üçüncüsünde Tom Cruise'a Kenneth Branagh ve Scarlett Johansson eşlik edecek. Filmin tahmini bütçesi 150 milyon dolar olarak belirlendi. 
     
     TELEVİZYON EKRANLARINDA SEVDİK 
     ''Görevimiz Tehlike'', bir dönem Türk televizyonlarında da milyonları ekran karşısına bağlayan 1970'lerin ünlü dizisinden beyazperdeye aktarıldı. 
     Tom Cruise, 80 milyon dolarlık ücretiyle Hollywood'un en çok kazanan aktörü unvanını eline geçirdiği filmde iki kez ajan Ethan Hunt karakterini canlandırdı. 
     Serinin ilk filmi 1996'da izleyiciyle buluşmuş, Tom Cruise bu filmde ünlü yönetmen Brian de Palma ile çalışmıştı. Film, dünya çapında 454 milyon dolarlık önemli bir gişe hasılatına ulaşmıştı. 
     John Woo'nun kamera arkasına geçtiği serinin ikinci halkası ise 2000 yılında gösterime girmiş, film 546 milyon dolarlık hasılatıyla rekora imza atmıştı. 
     
</TEXT>
</DOC>
