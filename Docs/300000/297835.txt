<DOC>
<DOCNO> 297835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun39.html </URL>
<DATE> 2004/12/15/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
17 Aralık öncesi güvenlik alarmı... 
</HEADLINE>
<TEXT>

     Brüksel polisi, yarın akşam başlayacak olan AB zirvesi nedeniyle başkentte kapsamlı güvenlik önlemleri alınacağını, yarın öğleden sonra uygulaması başlatılacak olan bu önlemlerin 17 Aralık gecesine kadar süreceğini bildirerek, kent halkını hazırlıklı olmaya çağırdı. 
     Polis açıklamasına göre, zirvenin yapılacağı AB Konseyi binasının bulunduğu Schumann Meydanı ve çevresindeki sokaklar araç ve yaya trafiğine kapatılacak. Bu bölgelerde ikamet edenler, polisin vereceği özel izin belgeleriyle evlerine ve işyerlerine gidebilecekler. Meydandaki metro istasyonunun kapıları da kapatılacak. 
     Bölgede bir güvenlik kordonu oluşturacağını bildiren polis, kent trafiğinin, kapatılacak ana hatlar nedeniyle geniş ölçüde aksayacağını belirtti. 
     Brüksel polisi, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül'ün kalacakları otel ve çevresinde de kapsamlı güvenlik önlemleri alındığını bildirdi. 
     
</TEXT>
</DOC>
