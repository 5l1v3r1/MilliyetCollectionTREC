<DOC>
<DOCNO> 262482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo39.html </URL>
<DATE> 2004/08/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
''Rüya Takım''ın antrenörü Seyirciler bize unutulmaz anlar yaşattılar 
</HEADLINE>
<TEXT>

     Atina'daki 28. Yaz Olimpiyat Oyunları öncesinde hazırlıklarını Türkiye'de sürdüren ABD Milli Basketbol Takımı, İstanbul'daki son idmanını yaptı. 
     Abdi İpekçi Spor Salonu'nda basına kapalı gerçekleştirilen ve yaklaşık 2 saat süren antrenmanın ardından basın mensuplarının sorularını yanıtlayan antrenör Larry Brown, Türkiye'de her açıdan çok güzel bir deneyim yaşadıklarını söyledi. 
     Türkiye Basketbol Federasyonu ve Türk seyircilere çok teşekkür eden Brown, ''Türk seyirciler bize unutulmaz anlar yaşattılar, anılar verdiler. Burada oynadığımız 2 maçta da atmosfer inanılmazdı. Seyircilerin bizi ayakta alkışlamaları ve bize büyük saygı göstermeleri, bana buradaki basketbola olan sevgiyi ve tutkuyu gösterdi. Bundan büyük mutluluk duyduk'' dedi. 
     Larry Brown, Türk Milli Takımı'ndan da övgüyle söz ederek, şöyle konuştu 
     ''Türk Milli Takımı çok iyi ve yetenekli oyunculara sahip. Mehmet ve Hidayet'i önceden biliyorduk. Burada İbrahim müthiş bir performans gösterdi ve inanılmaz bir skorer olduğunu 2 maçta da kanıtladı. Bizim oyuncularımız böyle şutörleri savunmaktan çok, atletik ve güçlü oyuncuları savunmaya daha yatkın. O yüzden İbrahim'i durdurmayı başaramadık. 
     Ayrıca Türkiye'nin çok iyi bir antrenörü var. Kısa zamanda bizimki gibi genç bir kadroyla iyi işler yaptığı ortada.'' 
     
     ''İSTANBUL KAMPI BİZE ÇOK ŞEY KATTI'' 

     İstanbul kampının kendilerine tahmin ettiklerinden de çok şey kattığını vurgulayan Brown, ''Buradaki atmosfer ve tecrübelerimiz diğer yerlerden çok farklıydı. Atina'ya yüzde 100 hazır değiliz, ama burada çok yol katettik'' şeklinde konuştu. 
     Larry Brown, bir soru üzerine, olimpiyat oyunlarında birçok takımın kendilerini karşı alan savunması uygulayacaklarını ifade ederek, ''Ben bu konu üzerinde fazla durmuyorum. Bizim farklı silahlarımız var. İçerden oynamayı başarırsak, onlara karşı bir problem yaşayacağımıza inanmıyorum'' dedi. 
     Türkiye'nin 2010 Dünya Basketbol Şampiyonası'nı düzenlemek için adaylığıyla ilgili bir soru üzerine de Brown, ''Türkiye bu organizasyonun altından kalkabilir, ama birçok seyirciyi oturtacak yer bulamayabilir. Ancak, Sırbistan-Karadağ'da yeni yapılmış 20 bin kişilik bir salonda oynadık, buradaki atmosfer yoktu. Burası belki küçük ama organizasyon anlamında bence Türkiye 2010 Dünya Şampiyonası'nın en iyi şekilde düzenleyecek güce sahip'' diye konuştu. 
     
     CARMELO NBA'DEKİ BİRÇOK TAKIM BURADAKİ GİBİ SEYİRCİSİ OLMASINI İSTER 

     Atina Olimpiyat Oyunları öncesinde İstanbul'da kamp yapan ABD Milli Basketbol Takımı oyuncuları Türkiye ve özellikle seyircilere hayran kaldıklarını söyledi. 
     Abdi İpekçi Spor Salonu'nda yapılan antrenmandan sonra basın mensuplarının sorularını yanıtlayan Carmelo Anthony, Türkiye'de çok güzel günler geçirdiklerini söyledi. 
     Buradaki atmosferin çok iyi olduğunu anlatan Anthony, ''NBA'deki birçok takım buradaki gibi seyircisi olmasını ister. Burada çok güzel günler yaşadık. Çok önemli bir hazırlık dönemi geçirerek, kendimizi geliştirdik'' dedi. 
     Anthony, Atina'da başarılı olacaklarına inandığını ifade ederek, ''Dış şutlar konusunda birçok eleştiri var. Ama yapmak istediğimiz bu olsa bunu da yapacak yeteneğe sahibiz. Oyun tarzımız içerden oynamaya yönelik. Dış oyuncularımız da kendilerine düşeni gerektiğinde mutlaka yapacaklardır. Kim ne derse desin kendimize güveniyoruz ve takım olarak başarılı olacağımıza inanıyoruz'' şeklinde konuştu. 
     Anthony, Türkiye'nin çok iyi bir takıma sahip olduğunu ve iyi mücadele ettiğini sözlerine ekledi. 
     
     MARION ''TÜRKİYE'Yİ ÇOK SEVDİM'' 

     Shawn Marion ise Türkiye'yi ve Türk halkını çok sevdiğini ifade ederek, burada çok güzel günler geçirdiklerini söyledi. 
     Türkiye ile 2 önemli hazırlık maçı yaptıklarını hatırlatan Marion, ''Türk Milli Takımı yetenekli oyunculara sahip. Mehmet ve Hidayet'i NBA'den tanıyoruz. Ama burada İbrahim ve Serkan'ı da tanıdık. İkisi de çok iyi oyuncular'' diye konuştu. 
     Marion, Atina Olimpiyat Oyunları'nda zorlu rakiplerle karşılaşacaklarını vurgulayarak, ''Amacımız Atina'da şampiyon olmak. Bunu başaracağımıza inanıyorum'' dedi. 
     Richard Jefferson ise Türkiye'de çok iyi bir hazırlık dönemi geçirdiklerini belirterek, ''Türkiye çok iyi bir takım. Burada oynamak çok güzeldi. Atina'da güçlü rakiplerle karşılaşacağız. Biz de iyi bir takımız. Orada hedefimize ulaşmak için elimizden geleni yapacağız'' diye konuştu. 
     Türkiye ile yapılan 2. maçın son periyodunda eli İbrahim'in gözüne çarptığı için seyircilerden tepki alan LeBron James, bu hareketinin kasıtlı olmadığını kaydederek, ''O pozisyonda herhangi bir kasıt yoktu. Seyircilerin tepkisi normal. Biz profesyonel oyuncularız'' dedi. 
     Sıkı güvenlik önlemleri eşliğinde İstanbul'daki son antrenmanını yapan ABD Milli Takımı'nın çalışması basına kapalı gerçekleştirildi. Antrenmandan sonra basın mensuplarına oyuncularla röportaj yapma izni verildi. Medyanın büyük ilgi gösterdiği oyunculardan Tim Duncan ve Allen Iverson, idman bitiminde konuşmadan soyunma odasına gitti. 
     
</TEXT>
</DOC>
