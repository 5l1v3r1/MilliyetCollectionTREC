<DOC>
<DOCNO> 285333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun02.html </URL>
<DATE> 2004/11/02/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD'deki Türkler 'Kerry' diyor 
</HEADLINE>
<TEXT>

     DHA 

SADECE ABD'nin değil, tüm dünyanın dört yıllık siyasi rotasını belirleyecek olan başkanlık seçimi için geri sayım başlarken, seçimde oy kullanacak Türkiye kökenli Amerikan vatandaşlarının büyük çoğunluğu Demokrat aday John Kerry'yi destekliyor. 
     DHA'nın kilit önemdeki büyük kentlerde nabzını tuttuğu Türk seçmenler ve uzmanlar, ABD Başkanı George W. Bush'un dört yıl daha görevde kalmasının dünyayı yeni bunalımlara sürükleyeceğini düşünüyor. Türkler, daha ılımlı dış politikalar izleyecek olan Kerry'nin, özellikle Irak savaşının sona erdirilmesi konusunda etkili olabileceği kanısında. Türk siyasi gözlemciler ise Kerry veya Bush'un seçilmesinin Türkiye ile ilişkileri fazla etkilemeyeceğini vurguluyor. 
     
     DEMOKRATLARIN LOS ANGELES KALESİ SAĞLAM 
     Demokratlar'ın kalesi olarak bilinen Los Angeles'ta DHA'nın görüştüğü beş Türk seçmen Demokrat geleneği bozmaya niyetli değil. Kendilerine 2 Kasım'da kime, neden oy verecekleri sorulan beş Türk'ün düşünceleri şöyle 
     Kaan Kalyon 45, Sinemacı 25 yıldır ABD'de yaşıyorum. Geçen seçimde Demokrat aday Al Gore'a oy vermiştim. Şimdi yine Demokratların adayı John Kerry'ye oy vereceğim. Demokratların dünyaya ve ABD'ye daha faydalı olacağını düşünüyorum. Başkan Bush'un ne yaptığını gördük. Kerry kazanırsa Irak savaşının biteceğine inanıyorum. Cumhuriyetçiler insanları korkutarak oy toplamaya çalışıyor. Bush kısa vadede Türkiye için iyi görünebilir, fakat Kerry uzun vadede toplumumuz için daha iyi olacaktır. 
     Gülbin Bellgrah 58, Turizmci 32 yıldır ABD'deyim. Geçen defa Al Gore'oy verdim, şimdi de tercihim Kerry. O iyi bir başkan olacak, ABD ekonomisi için de Kerry'nin seçilmesi daha iyi. Bush'un stratejileri yüzünden ABD dünyada saygınlığını kaybetti. Kerry insancıl bir lidere benziyor. Vietnam'da savaşmış ve oradaki savaşın gereksiz olduğunu anlamış bir insan. Irak savaşı konusunda da aynı şeyi düşündüğünü sanıyorum. 
     Berc Agopoğlu 31, Avukat 14 yıldır Amerika'dayım. Kerry'ye oy vereceğim. Bush savaş zamanında başarılı tavırlar da sergiledi, fakat bazı şeyleri tartmadan çabuk karar verebiliyor. Kerry bu bakımdan daha soğukkanlı. Ayrıca uluslararası kurallara daha saygılı. Ama kim gelirse gelsin stratejik olarak Türkiye ile ilişkilerini iyi tutacaktır. 
     Eli Franko 49, İşletmeci ABD'de 24 senedir yaşıyorum. Geçen seçimlerde Al Gore'un seçilmemesi büyük hayal kırıklığı oldu. Florida'daki seçimin sonucu üzerindeki şaibe hala sürüyor. Şimdi de Kerry yanlısıyım. ABD'nin Başkanı Bush gibi olamaz. Zaten ush'un seçilmesinin Türkiye açısından da hiçbir faydası olmadı. Kerry'nin seçilmesi ABD'nin dünyadaki itibarını tekrar kazanması açısından önemli. Zaten Demokratlar diğer dinlere ve ırklara karşı daha hoş görülü olarak bilinir. 
     İbrahim Öztok 52, İşletmeci Bir önceki seçimde oy kullanmadım, ama bir öncekinde Bill Clinton'a oy vermiştim. Şimdi Kerry'ye oy vereceğim. Clinton'ın yaptıklarını devam ettirmesini umuyorum. Türkiye ile ilişkilerin çok değişeceğini ise sanmıyorum. Savaş ekonomiyi ve işlerimizi etkiledi. Bush'un tekrar seçilmesini istemiyorum. 
     
     'BUSH BİRLEŞME FIRSATINI HEBA ETTİ' 
     John Kerry'nin senatörü olduğu Massachusetts Eyaleti'nin Boston Kentinde yaşayan Türkler de senatörlerinin arkasında duruyor. 
     Prof. Dr. Selim Ünlü Boston Üniversitesi, Elektrik-Fizik-Biyomedikal bölümü Türk seçmenlerin Kerry'yi destekleyeceğini tahmin ediyorum. Ben de Kerry'ye oy vereceğim. Kerry'ye oy verilmesindeki en önemli etken, Bush'un seçilmemesi.' Oysa 11 Eylül olayları, kendisine büyük bir güç, büyük bir halk desteği sağlamıştı ve buna karşın çok ciddi fırsatlar kaçırdı. Dünyayı bir araya getirebilecek, ABD halkının desteğini kullanarak çok iyi işler yapabilecek durumdayken bunu belki de kişisel çıkarları için yapmadı. Ve hem ABD'yi hem bütün dünyayı içinden çıkılmaz bir ortama soktu. Bush, 11 Eylül sonrası verilen halk desteğini, antidemokratik uygulamalar getirmek için kullandı. Halkın içinde varolan korkuları besleyerek iyice bir terör havası yarattılar, sarı alarm, kırmızı alarm gibi uygulamalarla bu korkuyu beslediler. Halkın korkularını kullandılar. 
     Bush yönetiminin iktidarda bulunduğu 4 yıl içinde, ABD hem ekonomik gücünü hem de dünya lideri olma özelliğini yitirdi. Bush'un bir dört yıl daha kalması bu sıkıntıları daha da derinleştirecek. Başkan Bush ikinci kez seçilme kaygısı ile belki de yapmak istediği uygulamaları dizginlemiş olabilir. Ancak, ikinci kez seçilirse ve üçüncü kez seçilebilme kaygısı olmadığı zaman kimbilir daha neler yapabilecekler' düşüncesi gerçekten korkutucu. Kerry'nin ABD'li olarak içinde bulunduğumuz zor durumu yumuşatabileceğini düşünüyorum. 
     Pınar Zengingönül Bilgisayar Mühendisi 17 yıldır BMC yazılım firmasında çalışıyorum. Bu seçimde Kerry'yi destekleyeceğim. Bush iktidarda bulunduğu dört yıl içinde uluslararası yapıcı bir politika üretemedi. Bush'un son dört yılda yaptıkları hem ABD'yi hem de dünyayı çok zedeledi. Bir dört yıl daha ABD'nin başında olması çok korkutucu bir durum. Ben ABD'nin bu duruma geleceğini hiç düşünmüyordum. Kerry daha bilgili, sorunlar üzerinde düşünüyor, planlama yapıyor ve çalışıyor. Ben bunları Bush yönetiminde görmedim, ne kendisinde ne de çevresindekilerde. Zaten Irak'taki durumdan da bunu anlayabiliriz. 
     Ayrıca yabancı kökenliler açısından hiç iç açıcı olmayan tutumlar var. Burada MİT'te Massachusetts Instutite of Technology doktorasını bitirip, İlliniois Üniversitesi'nde profesörlük yapmış bir arkadaşımıza vize verilmedi. ABD sınır kapılarından geri gönderilen profesörler olduğunu duyduk. Bush yönetimi, sınır görevlilerini aşırı yetkilerle donattı. Bu insanlar da yanlış kararlar verebiliyor. 
     
     BENGÜR TÜRKLER KERRY'YE OY VERSİN 
     ABD'de geçen dönem Demokrat Parti'den milletvekili adayı olan ancak kazanamayan Osman Bengür de, başkanlık seçimlerinde Senatör John Kerry için çalışıyor. Bengür, Kerry'nin Ermeni dostluğu' için endişelenmeye gerek olmadığını vurgulayarak, Türk seçmenlerden oy istedi. 
     Demokrat Parti'nin dış politikasını belirleyen isimlerle görüştüğünü belirten Osman Bengür, Türklerin, Demokrat Parti Başkan adayı John Kerry'nin Ermenilere destek vermesinden korkmaması gerektiğini belirtti. ABD Başkanı George Bush'un hem ekonomiyi, hem de Irak Savaşı'nı yanlış yönettiğini ifade eden Bengür, Demokrat Parti'nin Irak konusunda dünyayla beraber hareket edeceğini vurguladı. 
     Osman Bengür, 64 yıl önce ABD'ye yerleşen Samsunlu Bengür ailesinin oğlu. ABD'de doğup büyüyen Bengür, okul hayatından sonra politikaya başlamış. Daha sonra yatırım bankacılığı işine giren Bengür, Baltimore'de orta ölçekli şirketlere finansman sağlayan bir şirketin sahibi. Boşandığı Amerikalı eşinden 3 çocuğu var. Büyük oğlu Amerikan Deniz Kuvvetleri'nde pilot. Baltimor'un merkezindeki ofisinde bir yandan işlerini yürütüyor, bir yandan da Demokrat Parti için çalışıyor. Geçen dönem Demokrat Parti'den milletvekili adayı olan ancak kazanamayan Bengür, bu dönem Başkanlık yarışında Demokrat Aday senatör Kerry'nin yanında yer aldı. Yeni dönemde tekrar milletvekili adayı olacağını söyleyen Bengür, Kerry'nin Türkiye dostluğuna güveniyor. 
     
     ÇAĞATAY ANLAŞTIKLARI TEK KONU TÜRKİYE 
     DHA'nın görüştüğü Washington Enstitüsü Türkiye Araştırmaları Koordinatörü Soner Çağatay ise, Cumhuriyetçiler ile Demokratlar'ın birçok konuda farklı düşüncelere sahip olduklarını, ancak Türkiye politikalarının' aynı olduğunu belirtti. 
     Amerikan seçimlerini değerlendiren Soner Çağatay, seçimlere kadar petrol fiyatında büyük bir artış veya Irak'ta çok sayıda asker kaybı olmadığı takdirde, Bush'un kazanmasını beklediklerini söyledi. Çağatay, "Demokratlar'la Cumhuriyetçiler'in üzerinde anlaşamadıkları pek çok konu var. Irak Savaşı'ndan ekonomiye, ABD'nin iç meselelerinden sosyal güvenlik meselelerine kadar. Ancak üzerinde anlaştıkları bir konu var. O da Türkiye. Dolayısıyla Cumhuriyetçilerin ya da Demokratların seçilmesinin Türkiye için çok büyük bir farklılık yaratacağını sanmıyorum'' dedi. 
     Demokrat Parti Başkan Adayı John Kerry'nin Ermeni Karar Tasarısı' konusundaki demeçlerinin seçim öncesi bir strateji olduğunu ifade eden Çağatay, "Kerry söz vermiş olsa bile, Ermeni Karar Tasarısı'nın senatoda onaylanacağını sanmıyorum'' diye konuştu. 
     
</TEXT>
</DOC>
