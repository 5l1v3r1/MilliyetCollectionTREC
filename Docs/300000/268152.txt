<DOC>
<DOCNO> 268152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko31.html </URL>
<DATE> 2004/09/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bakan Güçlü AB'ye 2010 yılından sonra gireceğimiz kanaati doğdu 
</HEADLINE>
<TEXT>

     Tarım ve Köyişleri Bakanı Sami Güçlü, ''Türkiye'nin Avrupa Birliği'ne AB 2010 yılından sonra gireceği kanaatinin oluştuğunu'' söyledi. 
     ''Bizi köylerde arayın'' sloganıyla sürdürdüğü gezi ve incelemelerde, 26. il olarak Ardahan'a gelen Bakan Güçlü, Vali Aydın Güçlü'yü makamında ziyaret etti. 
     Burada gazetecilerin Dünya Ticaret Örgütü DTÖ kararlarına ilişkin sorularını yanıtlayan Bakan Güçlü, DTÖ tarafından tarım ürünlerinin ticaretinin serbestleştirilmesi yönünde ilke kararı aldığını bildirdi. 
     Alınan kararların bir kısmının Türkiye'nin lehinde olduğunu anlatan Güçlü, ilke kararlarında her ülke için özel ve hassas ürünlerin tespit edilip, bu ürünlerin destekleneceğini kaydetti. Özel ve hassas ürünler doğrultusunda Karadeniz'de yetiştirilen çay ve fındık gibi ürünlere yönelik destek sağlanabileceğini anlatan Güçlü, ilke kararlarının Türkiye'nin lehine çevrilebileceğinin altını çizdi. 
     Türkiye'nin gelişmekte olan iller arasında ön sıralarda yeraldığını kaydeden Güçlü, ''AB ile müzakerelerimiz, tarih alındıktan sonra başlayacak. AB'ye 2010 yılından sonra gireceğimiz kanaati doğmuş durumda. Dıştan kuvvetli etki gelince biz de büyük gayret göstereceğiz. Müzakerelerin başlamasıyla birlikte kalkınma hamlemiz de ivme kazanmış olacak'' diye konuştu. 
     1995'te Gümrük Birliği gelişmeleri sırasında ''Sanayi bitti, öldü'' çığlıklarının atıldığını hatırlatan Güçlü, ancak zamanla sanayi sektöründe üretim ve ihracatın arttığını, sektörün bütün olarak olumsuz etkilenmesinin mümkün olmadığını, tarım sektöründe de aynı gelişmelerin sözkonusu olduğunu kaydetti. 
     
     EKONOMİK VE SİYASİ İSTİKRAR 
     AK Parti İl Teşkilatı'nda partililerle bir süre görüşen Bakan Güçlü, Özel İdare Müdürlüğü'nde daire amirleri ve tarım gönüllülerinin katıldığı toplantıda sorunları dinledi. 
     Türkiye'de 12 yıl aradan sonra ekonomik ve siyasi istikrarın yakalandığını kaydeden Güçlü, ekonominin kontrol altına alındığını, hükümetin sorunların çözümü yönünde başlattığı çalışmaların aralıksız sürdürüldüğünü bildirdi. 
     Sorunları yerinde tespit çalışmaları kapsamında gezi ve incelemelerini sürdürdüğünü hatırlatan Güçlü, şöyle devam etti 
     ''Türkiye gibi sorunları birikmiş bir ülkenin bakanıyım. Türkiye'nin sorunlarını 1 yılda çözecek bakan, daha anasının karnından doğmadı. Olumsuz şartlara rağmen sürdürdüğüm gezi ve incelemelerimde, en etkili çözüm yollarını bulmak, bu yönde 2005 yılı programımızı hazırlamayı hedefliyoruz. Sorunlarımızı çözebilecek en güçlü hükümet dönemini yaşıyoruz. Elbette zamana ihtiyacımız var. Tüm sorunları çözeceğimizi bekleyenlere, bunun insan gücü ve takatinin dışında olduğunu hatırlatırız. Sorunlarımızı el birliği ve güç birliği yaparak çözeceğiz.'' Doğrudan Gelir Desteği uygulaması kapsamında 4 milyon çiftçiye 2.7 katrilyon liralık destek verdiklerini kaydeden Bakan Güçlü, önem verdikleri hayvancılığın gelişmesini sağlamak için ise 540 trilyon liralık destek vereceklerini sözlerine ekledi. 
     
</TEXT>
</DOC>
