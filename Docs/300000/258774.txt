<DOC>
<DOCNO> 258774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy06.html </URL>
<DATE> 2004/07/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Siyasetçiler için 'Oyunu Bana Ver' yarışması 
</HEADLINE>
<TEXT>

     Avustralya'da sonbaharda düzenlenecek Senato seçimlerine katılmaya hazırlanan bir grup bağımsız aday, ilk sınavlarını bir yarışma programında verdi. 
     BBC'den Phil Mercer'ın haberine göre, bir televizyon kanalının düzenlediği yarışmada izleyiciler altı şanslı senatör adayını seçti. 
     Kanal da bu adaylara seçim kampanyalarında kullanmak üzere yaklaşık biner Amerikan doları verdi. 
     Avustralya'da genelde pop yıldızı olma hayali kuranlarla, karizmatik bahçıvanların keşfedildiği yarışmalar, "Vote For Me- Oyunu Bana Ver" adlı programla yeni bir boyut kazandı. 
     Bir anlamda "siyasi güzellik yarışması" olarak niteleyebileceğimiz bu programa katılmak isteyenler, önce politik mesajlarını içeren kısa bir video kaydını, yarışmayı düzenleyen ticari televizyon kanalına gönderdi. Bu bantlar kanalda yayınlandı. 
     Seçimin ilk aşamasında bir jüri heyeti, aday sayısını 18'e indirdi. 
     Ardından sıra izleyicilere geldi ve onlar da kazanan altı kişiyi oylarıyla belirledi. 
     Adayların tümü, birkaç ay içinde yapılması beklenen Senato seçimlerinde mücadele ediyor. 
     "Oyunu Bana Ver" yarışmasının galipleri olarak sık sık televizyona çıkıp kampanyalarını tanıtma fırsatı buluyorlar. Ayrıca kampanyalarında kullanmak üzere toplam yedi bin Amerikan dolarını aşan bir ödülün de sahibi oluyorlar. 
     Kanalın en çok izlendiği saatlerde yayımlanan yarışmayı kazananlardan biri, halk tarafından nisbeten tanınan bir isim Avustralya'da çocuklara yönelik tacize karşı yürüttüğü kampanyalarla bilinen Hetty Johnston. 
     Bazı gözlemciler, altı yarışmacı arasında, seçilme şansı en yüksek olanın Johnston olduğunu belirtiyor. 
     Ancak Johnston, çocukları korumaktan başka bir konuda politika üretmemiş olduğunu itiraf ediyor. Ülkenin önde gelen partileriyse yarışmayı "siyasetin ciddiyetine gölge düşürdüğü" gerekçesiyle eleştiriyor. 
     
</TEXT>
</DOC>
