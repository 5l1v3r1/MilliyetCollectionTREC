<DOC>
<DOCNO> 285432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy02.html </URL>
<DATE> 2004/11/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yüce Divan'da yargılanan bakanlar... 
</HEADLINE>
<TEXT>

     Yüce Divan'da 1928 yılından bugüne kadar 12 bakan yargılandı. 
     A.A muhabirinin derlediği bilgilere göre, hakkında Yüce Divan'a sevk kararı verilenler ve sonuçları şöyle 
     
     ESKİ BAHRİYE BAKANI İHSAN BEY ERYAVUZ 1928 
     Cebelibereket Osmaniye Milletvekili ve Bahriye eski Bakanı İhsan Bey Eryavuz hakkında, Yavuz Zırhlısı'nın onarımında yolsuzluk yaptığı iddiasıyla, Başbakan İsmet İnönü'nün Malatya Milletvekili sıfatıyla 18 Aralık 1927'de verdiği önerge doğrultusunda, 24 Aralık 1927 tarihinde Meclis Soruşturma Komisyonu kuruldu. ''Yavuz-Havuz Olayı'' olarak bilinen bu olay nedeniyle Bahriye eski Bakanı İhsan Bey, 26 Ocak 1928'de dokunulmazlığı kaldırılarak Divanı Ali'ye Yüce Divan sevkedildi. Ertuğrul Bilecik Milletvekili Dr. Fikret Onuralp de aynı olay nedeniyle Divanı Ali'ye gönderildi. Divanı Ali'deki ilk duruşma 5 Şubat 1928 tarihinde yapıldı. Divanı Ali, 16 Nisan 1928'de davayı sonuçlandırdı ve Bahriye eski Bakanı İhsan Bey'i Eryavuz ''görevi kötüye kullanmak ve rüşvet alma girişiminden'' 2 yıl ağır hapis ve 2 yıl memuriyetten men cezasına, Dr. Fikret'i Onuralp ''dolandırıcılıktan'' 4 ay hapis ve 100 lira ağır para cezasına çarptırdı. Bu karar, Yüce Divan'ın Cumhuriyet Döneminde verdiği ilk mahkumiyet kararı oldu. 
     
     ESKİ TİCARET BAKANI ALİ CENANİ 1928 
     Gaziantep Milletvekili ve Ticaret eski Bakanı Ali Cenani hakkında, un ve zahire fiyatlarının yükselmesini önlemek için Ticaret Bakanlığı emrine verilen 500 bin liranın harcanmasında usulsüzlük yapıldığı gerekçesiyle 10 Mart 1928'de Soruşturma Komisyonu oluşturuldu. Ali Cenani, 14 Nisan 1928'de dokunulmazlığı kaldırılarak Yüce Divan'a sevkedildi. Yüce Divan, Ali Cenani'ye 14 Mayıs 1928 tarihinde 1 ay hapis ve 170 bin lirayı tazmin etme cezası verdi. 
     
     ESKİ BAHRİYE BAKANI MAHMUT MUHTAR PAŞA KATIRCIOĞLU 1929 
     Bahriye eski Nazırı Mahmut Muhtar Paşa Katırcıoğlu, Anadolu Demiryolu Kumpanyası ile ilgili olarak İngiltere'de Times Iron Works fabrikalarına 20 bin İngiliz lirasını kefaletsiz ödeyerek ''hazineyi zarara uğratmak'' suçlamasıyla 30 Mayıs 1929'da Yüce Divan'a sevkedildi. Katırcıoğlu'nun yargılanması 3 Kasım 1929 tarihinde sona erdi. Yüce Divan, şirkete ödenen 22 bin Türk altınının yüzde 5 ıskonto edilmek suretiyle Mahmut Muhtar Paşa'dan tahsiline karar verdi. 
     
     ESKİ GÜMRÜK TEKEL BAKANI SUAD HAYRİ ÜRGÜPLÜ 1947 
     Kayseri Milletvekili ve 2. Saraçoğlu Hükümeti'nde Gümrük ve Tekel Bakanlığı yapan Suad Hayri Ürgüplü, bakanlığı döneminde kibrit üretimi ve kereste alımında yolsuzluk yaptığı iddiasıyla 15 Kasım 1946'da, kendi isteği üzerine Yüce Divan'a sevkedildi. 10 Kasım 1947'de TBMM Kararı ile oluşturulan Yüce Divan, Ürgüplü ve o dönemde yöneticilik yapan 23 kişiyi 1 Mart 1948'de yargılamaya başladı. Yüce Divan, 5 Ekim 1948'de Ürgüplü ve diğer sanıklar hakkında beraat kararı verdi. 
     
     ESKİ TİCARET BAKANI MEHMET BAYDUR 1964 
     Eski Ticaret Bakanı Mehmet Baydur, Yüce Divan'a 7 Şubat 1964 tarihinde sevkedildi ve beraatine karar verildi. 
     
     ESKİ SOSYAL GÜVENLİK BAKANI HİLMİ İŞGÜZAR 1981 
     Eski Sosyal Güvenlik Bakanı Hilmi İşgüzar, bakanlığı döneminde ''kayırma, yolsuzluk, nüfuz ticareti, vazifeyi suiistimal ve menfaat temini suretiyle Bağ-Kur ve SSK'yı zarara uğrattığı'' iddialarıyla Milli Güvenlik Konseyi MGK tarafından 2 Şubat 1981 tarihinde Yüce Divan'a sevkedildi. İşgüzar ve 15 arkadaşının 26 Mart 1981 tarihinde başlayan yargılanmaları 12 Nisan 1982'de sonuçlandı. İşgüzar, 9 yıl 8 ay ağır hapis ve 5 milyon 251 bin lira para cezasına çarptırıldı. Sayıları yargılama aşamasında 18'e yükselen diğer sanıklara da 3 ay ile 4 yıl arasında değişen hapis cezaları verildi. 
     
     ESKİ GÜMRÜK VE TEKEL BAKANI TUNCAY MATARACI 1981 
     Eski Gümrük ve Tekel Bakanı Tuncay Mataracı, bakanlığı döneminde ''rüşvet almak'' iddiasıyla Milli Güvenlik Konseyi MGK tarafından 23 Nisan 1981 tarihinde Yüce Divan'a sevkedildi. Mataracı ve 21 arkadaşının yargılanmalarına 15 Haziran 1981'de başlandı. Yargılananlar arasında, eski Bayındırlık bakanı Şerafettin Elçi ile ''yeraltı dünyasının babalarından olduğu'' bildirilen Abuzer Uğurlu da yer aldı. Yargılama, 16 Mart 1982'de sonuçlandı ve Mataracı 36 yıl ağır hapis ve 787 milyon 386 lira para cezasına çarptırıldı. Davada, Şerafettin Elçi beraat etti, diğer sanıklara 10 ay ile 6 yıl arasında değişen hapis cezaları ile çeşitli miktarda para cezaları verildi. 
     
     ESKİ BAYINDIRLIK BAKANI ŞERAFETTİN ELÇİ 1982 
     Eski Bayındırlık Bakanı Şerafettin Elçi Milli Güvenlik Konseyi MGK tarafından ''rüşvet almak'' ve ''görevini kötüye kullanmak'' iddialarıyla 17 Mart 1982 tarihinde Yüce Divan'a sevkedildi. Elçi ve 7 arkadaşının yargılanmalarına 26 Mayıs 1982'de başlandı. Karar 12 Nisan 1983'de açıklandı ve Elçi, rüşvet suçlamasından beraat ederken, görevini kötüye kullanmaktan 2 yıl 4 ay hapis cezasına çarptırıldı. 
     
     ESKİ BAYINDIRLIK BAKANI SELAHATTİN KILIÇ 1982 
     Eski Bayındırlık Bakanı Selahattin Kılıç, ''görevini kötüye kullanmak'' iddiasıyla Milli Güvenlik Konseyi MGK tarafından 17 Mart 1982 tarihinde Yüce Divan'a sevkedildi. Kılıç ile beraber 10 kişinin yargılandığı dava, 2 Haziran 1982'de başladı, 9 Mart 1983'de sona erdi. Kılıç ve 6 arkadaşı beraat etti, 3 sanık 8 ay ile 1 yıl arasında değişen hapis cezalarına çarptırıldı. 
     
     ESKİ DEVLET BAKANI İSMAİL ÖZDAĞLAR 1985 
     Eski Devlet Bakanı İsmail Özdağlar, ''rüşvet almak'' ve ''görevini kötüye kullanmak'' iddiasıyla TBMM tarafından 15 Mayıs 1985 tarihinde Yüce Divan'a sevkedildi. 1 Temmuz 1985'de başlayan yargılama, 14 Şubat 1986'da sona erdi. Davada, dönemin Başbakanı Turgut Özal da tanık olarak dinlendi. Tanık ifadeleri ve dava kanıtlarını ''rüşvet'' suçlaması için yeterli görmeyen Yüce Divan, Özdağlar'ı ''görevini kötüye kullanmaktan'' 2 yıl hapis ve 30 bin lira ağır para cezasına çarptırdı. 
     
     ESKİ BAYINDIRLIK BAKANLARI SAFA GİRAY VE CENGİZ ALTINKAYA 1993 
     Eski Bayındırlık bakanları Safa Giray ile Cengiz Altınkaya, Otoyol ihaleleri sözleşmelerinde fiyat farkı ödenmeyeceğine ilişkin hüküm bulunmasına karşın, fiyat farkı ödedikleri iddiasıyla 20 Ocak 1993 tarihinde Yüce Divan'a sevkedildiler. Bu davaya 14 Eylül 1993 tarihinde Danıştay'ın kararı üzerine eski Karayolları Genel Müdürü Atalay Coşkunoğlu da dahil edildi. Yüce Divan'daki yargılama 13 Nisan 1995'de sonuçlandı. Giray, Altınkaya ve Coşkunoğlu suçsuz bulundu. 
     Yüce Divan'a son olarak, eski Başbakan Mesut Yılmaz, eski Devlet Bakanı ve Başbakan Yardımcısı Hüsamettin Özkan, eski Devlet Bakanları Recep Önal ve Güneş Taner, eski Enerji ve Tabii Kaynaklar bakanları Cumhur Ersümer ve Zeki Çakan sevkedildiler. 
     
</TEXT>
</DOC>
