<DOC>
<DOCNO> 295005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur16.html </URL>
<DATE> 2004/12/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Organları bağışlanan Özyurt'un eşi, ikiz bebek dünyaya getirdi 
</HEADLINE>
<TEXT>

     Antalya'da bir süre önce balkondan düşerek beyin ölümü gerçekleşen ve organları bağışlanan Ünal Özyurt'un eşi, ikiz çocuk dünyaya getirdi. 
     Sancılarının artması üzerine Antalya Devlet Hastanesi'ne kaldırılan Fatma Özyurt, ikiz çocuk dünyaya getirdi. ''Ünal'' ve ''Ümit'' adları verilen bebeklerin sağlık durumlarının iyi olduğu bildirildi. 
     Eşinin beklenmedik bir şekilde aralarından ayrıldığını ve ikiz çocuklarını göremediğini belirten Fatma Özyurt, ''Eşim ikiz sahibi olmak için gün sayıyordu. Ama göremedi. Çocuklarımı onun sevgisiyle büyüteceğim'' dedi. 
     Geçimlerini eşinin yaptığı pazarcılık işiyle sağladıklarını, ancak vefatından sonra annesinin yanına yerleştiğini belirten Fatma Özyurt, şunları söyledi 
     ''Hiçbir sosyal güvencemiz yok. İkizlerime en iyi şekilde bakmak isterim ama durumumuz iyi değil. 8 yaşındaki kızımı da bir akrabamıza vermek zorunda kaldım. Sağlığıma kavuştuktan sonra çalışarak çocuklarıma bakmak istiyorum.'' 
     
     ORGANLARI BAĞIŞLAMIŞTI 
     Pazarcılık yaparak ailesinin geçimini sağlayan yeşil kartlı Ünal Özyurt 41 , 22 Kasım'da eşi Fatma Özyurt'la birlikte Bahtılı Mahallesi'nde kapının kilidini açamayınca, eve balkonda girmeye çalışırken düşmüş ve ağır yaralı olarak Antalya Devlet Hastanesi'ne kaldırılmıştı. Üç gün süren yaşam mücadelesi sonunda beyin ölümü gerçekleşen Ünal'ın organları eşi tarafından bağışlanmış ve bağışlanan 2 böbrek ve karaciğer, organ bekleyen 3 kişiye hayat vermişti. 
     
</TEXT>
</DOC>
