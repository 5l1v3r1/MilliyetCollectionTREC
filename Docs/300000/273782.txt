<DOC>
<DOCNO> 273782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/guncel/gun02.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Köy ikinci kez bölündü 
</HEADLINE>
<TEXT>


İlçeleri, yenilenen Büyükşehir Belediye Yasası yüzünden bölünen köylüler şimdi de kendi aralarında ters düştü. Bazı köylüler bölünmeye sıcak bakarken bazıları ise ilan verip durumu protesto ediyor 

ŞENOL DEMİRCİ İstanbul 

Büyükşehir Belediye Yasası'nın değişmesiyle birlikte bağlı oldukları ilçeleri değiştirilen köylülerden bir kısmı, tepkilerini gazetelere ilan vererek gösterdi. Daha önce Büyükçekmece ilçesine bağlıyken, şimdi yine aynı ilçenin Kıraç beldesi sınırları içine alınan Çakmaklı köyü sakinleri, uygulamadan vazgeçilmesini isterken, köy muhtarı, düzenlemeden memnun olduklarını söyledi. 
İstanbul Büyükşehir Belediyesi Meclisi, İstanbul'daki 157 köyü mahallelere dönüştürerek, daha iyi hizmet verilebilmesi amacıyla beldelere bağladı. Ancak AKP'li üyelerin çoğunlukta olduğu Meclis'in, köyleri mesafe ve demografik yapısını dikkate almadan AKP'li beldelere paylaştırdığı öne sürüldü. Bu uygulama, bazı köylülerin tepkisini çekti. 

'Uygulamayı durdurun' 
Gazetelere dün ilan veren Çakmaklı köyü sakinleri, Başbakan, milletvekilleri, İstanbul Valisi ve Belediye Başkanı'na seslenerek, "Duyun sesimizi. Bu adaletsiz uygulamayı durdurun" diyerek, Büyükçekmece belediyesi sınırlarında kalmak istediklerini bildirdi. Büyükçekmece Belediye Başkanı Hasan Akgün de, AKP'nin sandıkta alamadığı yerleri bu yöntemle ele geçirmeye çalıştığını, ekonomik rant elde etmek istediğini öne sürmüştü. 
Bu arada köyün Büyükçekmece'den alınıp Kıraç'a bağlanmasının doğru olduğunu savunanlar da var. Köy Muhtarı Süleyma Kıran, ilanın altına imza atanların rakibi eski köy muhtarı Nurettin Ergün ile akrabaları olduğunu öne sürerek, "Bu işin finansmanının Büyükçekmece Belediye Başkanı Hasan Akgün tarafından yapıldığına eminim" iddiasında bulundu. 
Çakmaklı'nın Kıraç beldesine bağlanması için imza kampanyası başlatan ve topladığı 1700 imzayla kaymakamlığa başvuran Kıran, bu nedenle Akgün'ün hedefi olduğunu savundu. 
Öte yandan Kıran, karşılıksız çek nedeniyle aldığı bir mahk miyet kararı nedeniyle dün akşam saatlerinde İlçe Seçim Kurulu tarafından görevinden azledildi. 




</TEXT>
</DOC>
