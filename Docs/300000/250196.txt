<DOC>
<DOCNO> 250196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun29.html </URL>
<DATE> 2004/06/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
8 İngiliz askerin bırakılması yarına kalabilir... 
</HEADLINE>
<TEXT>

     İran'ın Arapça yayın yapan devlet televizyonu El Alem, İran karasularına girdikten sonra tutuklanan İngiliz askerlerinin serbest bırakılmasının yarın sabaha kalabileceğini duyurdu. 
     El Alem'deki haberde, 3 İngiliz botunun ve botlardaki teçhizatın İran ordusunun elinde kalabileceğine de işaret edildi. Bu arada, yürütülen müzakerelere yakın kaynakların AFP'ye yaptığı açıklamada, askerlerin serbest bırakılmalarıyla ilgili koşulların hala tamamlanmadığı belirtiliyor. Aynı kaynaklar, İngiliz askerlerin Şattülarap'tan Irak'a mı gönderilecekleri, yoksa İngiltere'ye uçakla gönderilmek üzere Tahran'daki İngiltere Büyükelçiliği'ne mi teslim edileceklerinin de bilinmediğini ifade ediyor. 
     İran Dışişleri Bakanlığı sözcüsü de İngilizlerin serbest bırakıldığı yolundaki haberleri yalanladı. 
     İran Dışişleri Bakanı Kemal Harrazi, daha önce yaptığı açıklamada, askerlerin serbest bırakılmasına ilişkin talimatın verildiğini, bugün serbest bırakılabileceklerini, ancak serbest bırakılmalarıyla ilgili koşulların yerine gelmesi gerektiğini bildirmişti. 
     Bu arada, İngiliz diplomatların, İran'ın tutukladığı İngiliz askerleri teslim almak üzere, ülkenin güneybatısındaki Huzistan bölgesine geldikleri kaydedildi. 
     Bir İngiliz diplomat, Tahran'dan henüz Huzistan'a geldiklerini bildirdi. 
     Diplomatların, İngiliz askerlerinin nerede teslim edileceklerini bilmedikleri belirtildi. 
     
     İRAN, SERBEST BIRAKMA TALİMATI VERDİ 

     İran Silahlı Kuvvetleri Genelkurmay Başkanlığı, tutuklanan İngiliz askerlerinin serbest bırakılması için talimat verdi. 
     İran resmi haber ajansı İRNA'nın haberine göre, Genelkurmay Başkanlığı propaganda ve kültür işlerinden sorumlu komutan yardımcısı Ali Rıza Afşar, Genelkurmay Başkanlığı'nın tutuklanan İngiliz askerlerinin serbest bırakılması için talimat verdiğini söyledi. 
     Afşar, ''İngiliz askerlerin devriye botlarıyla yanlışlıkla İran karasularına girdiğini itiraf etmesi ve yapılan soruşturma sonucu, Genelkurmay Başkanlığı tarafından botlar ve askerlerin serbest bırakılması talimatı verildi'' dedi. 
     İngiliz askerlerinin tutukluyken, İran Silahlı Kuvvetleri yetkililerinin kendilerine insani davranışlarından dolayı teşekkür ettiklerini de kaydeden Afşar, ''İran Silahlı Kuvvetleri bütün gücüyle ülke toprakları ve karasularını koruyacak, her türlü saldırı girişiminin önüne geçerek, bölgede gerilimin sürüklenmesini önleyecektir'' diye konuştu. 
     İran Dışişleri Bakanı Kemal Harrazi, bugün yaptığı açıklamada, askerlerin serbest bırakılacağını söylemişti. 
     İran donanmasına ait gemiler, önceki gün İran ve Irak'ı ayıran Basra Körfezi'ndeki Şattülarap su kanalında İran karasularına giren üç İngiliz devriye botuna el koymuş ve 8 İngiliz askerini tutuklamıştı. 
     
</TEXT>
</DOC>
