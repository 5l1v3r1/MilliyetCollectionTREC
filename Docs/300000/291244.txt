<DOC>
<DOCNO> 291244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur62.html </URL>
<DATE> 2004/11/22/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Kötü hava koşulları yurdun birçok yerinde etkili oluyor... 
</HEADLINE>
<TEXT>

     Kar yağışı, yurdun çeşitli yerlerinde yaşamı olumsuz etkiliyor. 
     Sivas'ta sabah saatlerinden itibaren etkisini artıran tipi nedeniyle Sivas-Kayseri Karayolu'nun Şarkışla-Gemerek bölümü trafiğe kapandı. Yetkililer, kent merkezi ve ilçelere bağlı toplam 340 köy yolunun ulaşıma kapalı olduğunu, yol açma çalışmalarının sürdürüldüğünü kaydettiler. 
     Öte yandan trafiğe kapanan Sivas-Tokat Karayolu ise tek yönlü ve kontrollü olarak ulaşıma açıldı. 
     Suşehri ilçe merkezine ve bağlı yerleşim birimlerine, ana trafo merkezinde meydana gelen arıza nedeniyle elektrik verilemiyor. 
     
     BOLU 
     Bolu'da etkili olan kar yağışı Ankara-İstanbul karayolunun Bolu Dağı kesiminde ulaşımı olumsuz etkiliyor. Bolu Dağı'nda gün boyunca etkili olan kar, şiddetini artırarak tipiye dönüştü. 
     Bolu Valisi Ali Serindağ, Köy Hizmetleri ekiplerinin kar yüzünden kapanan 88 köy yolunu ulaşıma açmak için aralıksız çalıştığını belirterek, Bolu Dağı başta olmak üzere şehirlerarası ulaşımda bir aksama olmadığını söyledi. 
     Trafik ekipleri, sürücüleri aşırı hız yapmamaları ve dikkatli araç kullanmamaları konusunda uyarıyor. 
     
     YOZGAT 
     Yozgat'ta kar ve tipi nedeniyle ilköğretim okulları ve liselerde eğitime 1 gün süreyle ara verildi. 
     Yozgat Valisi Gökhan Sözer başkanlığında akşam saatlerinde toplanan kriz masası, il genelindeki okullarda eğitime bir gün süreyle ara verilmesini kararlaştırdı. 
     Öte yandan, kar ve tipi nedeniyle Çalatlı Su Dağıtım Merkezi'ne enerji sağlayan elektrik hatlarında arıza meydana geldiği, arıza giderilinceye kadar şehre su verilemeyeceği öğrenildi. 
     
     KARAMAN VE AKSARAY 
     Karaman'da 13'ü merkeze, 2'si Kazımkarabekir'e, 5'i Ayrancı ilçelerine bağlı toplam 20 köy yolu ulaşıma kapandı. 
     Yoğun kar yağışı nedeniyle halen ulaşıma kapalı bulunan Karaman-Mersin Karayolu'ndaki Sertavul Geçidi'nde, yol temizleme, tuzlama ve kumlama çalışmaları sürdürülüyor. 
     Aksaray'da, kar kalınlığı kent merkezinde 20 santimetreyi aştı. Taşımalı eğitim veren okullarda, perşembe gününe kadar eğitime ara verildi. Yoğun tipi nedeniyle Adana, Nevşehir ve Kayseri yönüne şehirlerarası otobüs seferleri iptal edildi. 
     
     KONYA 
     Konya-Karaman, Konya-Adana ve Konya-Aksaray karayollarında ulaşım tipi nedeniyle güçlükle sağlanırken, zaman zaman kapanan yollarda karayolları ekipleri çalışmalarını sürdürüyor. 
     Konya'nın Bozkır İlçesi'nde 1, Beyşehir İlçesi'nde ise 2 gün süreyle eğitime ara verildi. 
     
     KAHRAMANMARAŞ 
     Kahramanmaraş'ın Türkoğlu İlçesi'nde, yağışlar nedeniyle çok sayıda köy yolu ve ekili alan zarar gördü, ilçe merkezindeki bazı evleri su bastı. 
     Kızıleniş, Büyük İmalı, Doluca, Avşarlı ve Yavuzlar köy yollarında Kaymakamlık tarafından iş makineleriyle başlatılan çalışmalar sürüyor. İlçe merkezinde su basan evlerde ve ana caddelerde belediye tarafından temizlik çalışması yapılıyor. 
     İlçe Tarım Müdürü Murat Türkmen, 210 dönüm soya fasulyesi ekili alanın zarar gördüğünü bildirdi. 
     
     ARDAHAN 
     Ardahan-Artvin karayolu, yoğun kar yağışı ve tipi nedeniyle ulaşıma kapandı. 
     Ardahan ve Artvin arası ulaşımın sağlandığı karayolunun Sahara Geçidi mevkiinde yoğun kar yağışı ve şiddetli fırtına nedeniyle ulaşım yapılamıyor. 
     
     NİĞDE 
     Niğde İl Sağlık Kurulu'nun aldığı karar doğrultusunda, merkez ilçeye bağlı belde ve köylerdeki ilköğretim okulları ve liselerde, eğitime bir gün süreyle ara verildi. 
     
</TEXT>
</DOC>
