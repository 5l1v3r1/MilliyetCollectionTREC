<DOC>
<DOCNO> 265305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur01.html </URL>
<DATE> 2004/08/21/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Küçükçekmece'deki yangın 2 saatlik çalışmayla söndürüldü... 
</HEADLINE>
<TEXT>

     Küçükçekmece'de geniş bir alan üzerine kurulu ve içinde çeşitli kimyevi maddeler bulunan depoda çıkan yangın, itfaiyenin yaklaşık 2 saatlik çalışmasıyla söndürüldü. 
     A.A muhabirinin aldığı bilgiye göre, saat 04.00 sıralarında İkitelli Organize Sanayi Sitesi girişindeki Turgut Özal Bulvarı'nda bulunan Bilpaz Kimyevi Maddeler Pazarlama A.Ş. ile Mustafa Şendur'a ait olan İdeal Ardiyecilik'e ait binaların arasındaki bir depoda yangın çıktı. 
     Açık alandaki geniş bir arazi üzerinde kurulu olan ve içinde bir iş makinesi ile hurda araçların da bulunduğu depodaki yangın, içinde kimyevi maddeler olan varillere sıçrayınca kısa sürede büyüdü. 
     Olay yerine gelen Sefaköy itfaiye ekiplerince söndürülmek istenen yangın, kontrol altına alınamayınca bölgeye takviye ekip olarak Avrupa Yakası'nda bulunan Kocasinan, Bağcılar, Bakırköy, Gaziosmanpaşa, Fatih, Avcılar, Şişli, Seyrantepe itfaiye ekipleri ile Anadolu Yakası'ndaki Kartal ve Ümraniye itfaiye ekipleri gönderildi. 
     Bu ekipler dışında, yangına müdahale etmek için Küçükçekmece Belediyesi'ne ait oldukları belirtilen su tankları ile itfaiyeye ait köpük kulesi tabir edilen araçlar da olay yerine geldi. 
     Tüm bu ekiplerin çabalarına rağmen uzun süre kontrol altına alınamayarak deponun tamamına yakınını saran yangın, daha sonra depo bitişiğindeki Mustafa Şendur'a ait İdeal Ardiyecilik'e ait binaya sıçradı. 
     Yangının depodaki hurda araçlar ve çeşitli malzemelerin yanı sıra içlerinde tiner ve deterjan yapımında kullanılan maddeler gibi çeşitli kimyevi maddeler olan varillere sıçraması yüzünden, depoda zaman zaman büyük çaplı patlamalar oldu. 
     İtfaiye ekipleri, bu patlamalar sırasında havaya fırlayan kimyevi madde dolu variller nedeniyle uzun süre yanan depoya giremedi. 
     
     BENZİN İSTASYONUNA SIÇRAMASI ÖNLENDİ 
     Bu sırada itfaiye ekipleri, yangının yayılarak çevredeki Bilpaz Kimyevi Maddeler Pazarlama A.Ş'ye ait tek katlı 2 ayrı bina ile çevredeki diğer bina ve variller ile yaklaşık 200 metre uzaklıkta olan bir benzin istasyonuna sıçramasını önlemeye çalıştı. 
     Yoğun çalışmalar sonucu çevredeki binalara ve benzin istasyonuna sıçraması önlenen yangın, yaklaşık 2 saatlik bir çabayla kontrol altına alındı. 
     Depo ile bitişiğinde bulunan İdeal Ardiyecilik'te bir süre devam eden yangın, daha sonra tamamen söndürüldü. 
     Yangın sonucu, depo ile İdeal Ardiyecilik adlı işyeri ve bitişiğindeki bir iş makinesinde büyük çapta maddi hasar meydana geldi. 
     Yangın sırasında polis ekipleri vatandaşların olay yerine yaklaşmaması için çevre güvenliği alırken, olası bir yaralanma ihtimaline karşı da ambulanslar hazır tutuldu. 
     Polis, herhangi bir yaralanmaya yol açmayan yangın sonrası Mustafa Şendur ile deponun gece bekçisinin ifadesine başvurdu. 
     Yangın nedeniyle çıkan ve bölgede geniş bir alanı kaplayan yoğun duman ile depodaki patlama ve alevler ise çevredeki vatandaşlara korkulu anlar yaşattı. 
     Polis ve itfaiye ekipleri, yangının çıkış nedenini araştırmaya başladı. 
     
</TEXT>
</DOC>
