<DOC>
<DOCNO> 273201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas11.html </URL>
<DATE> 2004/09/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Hollanda'da otomobilsiz gün 
</HEADLINE>
<TEXT>

     Hollanda'da, çevre örgütlerinin girişimiyle düzenlenen ve 30 dolayında belediyenin katıldığı ''Otomobilsiz Pazar Günü'' beklenen ilgiyi görmedi. 
     İlk kez yapıldığı 1973 yılından bu yana, bu yıl altıncısı düzenlenen Otomobilsiz Pazar Günü uygulamasına katılan belediyelerde, kent merkezleri saat 08.00 ile 16.00 arasında her türlü araç trafiğine kapatıldı. 
     Akaryakıt fiyatlarının her zamankinden daha yüksek olmasına rağmen Hollandalılar, otomobillerini bir günlüğüne de olsa kullanmaktan çekinmediler. 
     Bu yıl ''temiz hava'' sloganıyla düzenlenen Otomobilsiz Pazar uygulamasına Amsterdam Belediyesi finansman sorununu gerekçe göstererek katılmadı. 
     Amsterdam Belediyesi'nin katılmamasını protesto eden 40 dolayında çevreci, kent merkezinde belediyeye ait 20 araçlık bir park yerini işgal ederek gün boyu piknik yaptı. 
     Hollanda'da Otomobilsiz Pazar Günü, ilk kez, Ortadoğu'da Araplarla İsrail arasında devam eden savaş sırasında yaşanan petrol krizi dolayısıyla, 1973 yılında uygulanmış ve büyük ilgi görmüştü. 
     
</TEXT>
</DOC>
