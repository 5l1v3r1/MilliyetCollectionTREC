<DOC>
<DOCNO> 269706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun33.html </URL>
<DATE> 2004/09/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Arabulucu doğruladı İlk ateş babalardan geldi 
</HEADLINE>
<TEXT>

     Kuzey Osetya'da öğrencileri rehin alan teröristler ve güvenlik güçleri arasında arabuluculuk yapan Ruslan Avşev, okuldan patlama sesi gelmesinin ardından dışarıda bekleyen ve yetkisi olmayan kişilerin ellerindeki Kalaşnikof tüfekleriyle okulu taramaya başladığını söyledi. 
     Avşev, Rusya'da yayımlanan Novaya Gazeta'ya yaptığı açıklamada, okuldan gelen patlama sesinin içerideki çocukların çığlık atmasına neden olduğunu ve patlamanın ardından çocukların çığlıklarını duyan silahlı sivillerin okulu taramaya başladığını söyledi. 
     İnguş Cumhuriyeti'nin eski Başkanı olan Avşev, rehin alma olayından sonra okula gelerek güvenlik güçleri ve teröristler arasında arabuluculuk yapmış ve 26 kişinin ilk etapta serbest bırakılmasını sağlamıştı. 
     Dışarıdan ateş eden sivilleri ''geri zekalı 3. kuvvet'' olarak adlandıran Avşev, güvenlik güçlerinin arasında içerideki rehinelerin babaları olduğu sanılan silahlı bazı kişilerin de yer aldığını kaydetti. 
     Teröristlerin acil servis çalışanlarının okul bahçesindeki cesetleri toplamasına izin verdiğini söyleyen Avşev, ''Görevliler bahçeye girer girmez patlama oldu. Daha sonra görüştüğümüz rehinelerden biri patlamanın kaza olduğunu söyledi'' diye konuştu. 
     Sivillerin okula ateş etmesinin ardından cesetleri almak isteyen görevlilerin, teröristlere güvenlik güçlerinin ateş etmediğini anlatmaya çalıştığını kaydeden Avşev, şunları söyledi 
     ''Ne resmi güvenlik güçleri, ne de teröristler ateş ediyordu. Herkes birbirine kim ateş ediyor diye bağırıyordu. Tam bu sırada içerideki teröristler de baskına uğradıklarını zannederek patlayıcıları infilak ettirmeye başladılar. Binaya baskın emri bu andan sonra verildi.'' Rus yetkililer tarafından ilk yapılan açıklamada güvenlik güçlerine müdahale edilmemesi emri verildiği belirtilmiş, güvenlik güçlerinin olayların gelişimi yüzünden müdahale etmek zorunda kaldığı kaydedilmişti. 
     Operasyonda, 10 güvenlik görevlisinin öldüğü 26'sının da yaralandığı açıklanmıştı. 
     Rusya'da operasyonunun rehinelerin ailelerinin müdahalesi sonucu başlamış olduğu yolundaki bilgiler netleşirken, güvenlik güçlerinin sivilleri binaya 1 kilometreden fazla yaklaştırması eleştiriliyor. 
     
</TEXT>
</DOC>
