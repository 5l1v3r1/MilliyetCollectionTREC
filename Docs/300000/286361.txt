<DOC>
<DOCNO> 286361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko08.html </URL>
<DATE> 2004/11/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
KİT'ler 2005'te yüzde 18 zam yapacak... 
</HEADLINE>
<TEXT>

     Faiz dışı fazla açısından gelirleri kritik öneme sahip bulunan KİT'lerin ürettikleri mal ve hizmetlere gelecek yıl yüzde 18 oranında zam yapılması hedeflendi. 
     Özelleştirme kapsamındakiler de dahil KİT sisteminin 2005 yılına ilişkin finansman dengesi kapsamında, sözkonusu kuruluşların 2005 yılındaki mal ve hizmet satış hasılatının bu yıla göre yüzde 18.1 oranında artırılarak 93.8 katrilyon liraya kadar yükseltilmesi öngörüldü. Bu yıl 79.4 katrilyon lira düzeyinde gerçekleşmesi beklenen KİT sisteminin mal ve hizmet satış hasılatını bu ölçüde artırabilmesi yine bu ölçüde bir zam yapılmasına bağlı bulunuyor. KİT'lerin bu yılki mal ve hizmet satış hasılatlarında ise geçen yıla göre yüzde 7.4 oranında artış gerçekleşmesi bekleniyor. Finansman fazlasıyla yüzde 6.5 olarak hedeflenen konsolide kamu sektörü faiz dışı fazlasının gerçekleştirilmesinde önemli bir yeri bulunan KİT sistemi, satış hasılatını bu ölçüde artırabilirse, bu yıl 4 katrilyon 754 trilyon lira olarak gerçekleşmesi beklenen toplam karını gelecek yıl 5 katrilyon 166 trilyon liraya ulaşacak. Özelleştirme kapsamındakiler de dahil KİT'lerin finansman dengesinde sağlanacak fazlayla kamu kesimi borçlanma gereksinimini, gelecek yıl GSMH'nin yüzde 0.8'i oranında 4 katrilyon 37 trilyon lira aşağı çekmesi bekleniyor. KİT'lerin satış hasılatları da dahil toplam gelirlerinin ise gelecek yıl bu yıla göre yüzde 13.9 artarak 106.8 katrilyon liraya ulaşması hedefleniyor. Bunun 98.9 katrilyon lirasının işletme gelirlerinden kaynaklanması bekleniyor. 

     
</TEXT>
</DOC>
