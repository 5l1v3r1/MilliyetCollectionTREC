<DOC>
<DOCNO> 267671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonyas08.html </URL>
<DATE> 2004/08/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fazıl Say'a Almanya'da yoğun ilgi... 
</HEADLINE>
<TEXT>

     Piyanist ve besteci Fazıl Say, Almanya'nın başkenti Berlin'de düzenlenen ''Şimdi Now'' Türk kültürünü tanıtım etkinleri çerçevesinde verdiği konserde büyük ilgi gördü. 
     Türkiye'nin Berlin Büyükelçisi Mehmet Ali İrtemçelik, Berlin Eyaleti Başbakanı Klaus Wowereit ve Almanya'nın eski Dışişleri Bakanı Hans Dietrich Genscher'in yanı sıra çok sayıda Türk ve Alman konuğun izlediği konserde Say, ''Şimdi Now'' açılışı için hazırladığı özel programını sundu. 
     Say, ilk bölümde ''Bahar Ayini'' adlı eserini sundu. Say daha sonra Türkiye Gençlik Orkestrası eşliğinde 2. Piyano Konçertosu ''İpek Yolu'' Beyaz Kumru-Kara Bulutlar, Hint Dansları, Katliam ve Toprağın Türküsü ile izleyicileri büyüledi. 
     Aşık Veysel'in büyük hayranı olan Say, bu festival için özel olarak hazırladığı, çeşitli metamorfozlardan geçirerek ve yaklaşık 20 dakikalık rapsodik bir konser parçası bestesi olan ''Uzun İnce Bir Yoldayım''ı sundu. Eseri pop şarkıcısı Sertab Erener seslendirdi. 
     Uzun ince bir yol fikri çeşitli karakter, üslup ve tekniklerle donatılarak yol boyunca içinden geçilen enstantaneleri hissettirdi. Programın sonunda Say ve Erener, izleyiciler tarafından ayakta alkışlandılar. 
     
</TEXT>
</DOC>
