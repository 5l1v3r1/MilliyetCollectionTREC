<DOC>
<DOCNO> 283692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun21.html </URL>
<DATE> 2004/10/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ve AB Komisyonu Başkanı Barroso ekibini çekti 
</HEADLINE>
<TEXT>

     Komisyonu'nun yeni Başkanı Jose Manuel Barroso, ekibini Avrupa Parlamentosu oylamasından çekti. 
     Barroso, birkaç hafta içinde Komisyon'un yeni üyeler konusunda anlaşmaya varılacağını ümit ettiğini söyledi. 
     Yeni AB Komisyonu Başkanı, ''Bugün oylama yapılması halinde, sonucun AB kurumları ya da Avrupa projesi için olumlu olmayacağı sonucuna vardım. Bu koşullarda, yeni Avrupa Komisyonu'nu bugün onayınıza sunmamaya karar verdim'' dedi. 
     Barroso, ''gelecek birkaç hafta içinde'' yeni önerilerle gelmeden önce AB liderleri ve parlamentoya danışacağını söyledi. 
     
     GÜVEN OYLAMASINI ERTELEDİ 

     Avrupa Komisyonu Başkanı Jose Manuel Barroso, Avrupa Parlamentosu'ndan gelen yoğun baskı üzerine, AB Komisyonu üyeleri için genel kurulda bugün yapılacak güven oylamasını erteledi. 
     Avrupa Parlamentosu'nda konuşma yapan Barroso, ''mevcut koşullar içinde şu anda güvenoyu yapılmasının Avrupa kurumları ve projesine zarar vereceğini'' belirtti ve oylamanın ''ileri bir tarihte yapılacağını'' söyledi. 
     ''AB Komisyonu üyelerine güvenoyu verilmesi için daha zamana ihtiyacım var'' diyen Borroso, ''bu süre içinde AB Konseyi ve Avrupa Parlamentosu ile istişareleri sürdüreceğini'' kaydetti. 
     AB dönem başkanı Hollanda'nın Dışişleri Bakan Yardımcısı Atzo Nicolai de yaptığı açıklamada, Romano Prodi başkanlığındaki eski komisyonun gerektiği sürece görevde kalacağını bildirdi. Prodi'nin 5 yıllık görev süresi ay sonunda doluyor. 
     AB Komisyonu'nun adalet işlerinden sorumlu temsilcisi İtalyan Rocco Buttiglione'nin, bir süre önce yaptığı açıklamada, ''eşcinselliğin günah olduğunu'' söylemesi AB içinde geniş yankı uyandırmıştı. 
     Avrupa Parlamentosu'nun sol eğilimli parlamenterleri, İtalyan temsilcinin değiştirilmemesi halinde, genel kurulda AB Komisyonu'na güvenoyu vermeyecekleri uyarısında bulunmuşlardı. 
     AP'de dün düzenlenen basın toplantılarında, Komünist, Yeşil grup temsilcileri, bu haliyle kesinlikle AB Komisyonu'na güvenoyu vermeyeceğini açıklamışlardı. 
     Sosyalist Grup üyelerinin büyük çoğunluğu ve Hıristiyan Demokrat Grup içindeki İngiliz parlamenterler de AB Komisyonu'na ''hayır'' diyeceklerini bildirmişlerdi. 
     
</TEXT>
</DOC>
