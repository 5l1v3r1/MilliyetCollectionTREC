<DOC>
<DOCNO> 294432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko12.html </URL>
<DATE> 2004/12/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İpek Mobilya, "İpek City"i kuruyor... 
</HEADLINE>
<TEXT>

     İpek Kanepe Mobilya Yatak İmalat İhracat Sanayi ve Ticaret A.Ş. 17 milyon dolar yatırımla Kayseri'de çok katlı alışveriş merkezinin yapımına başladı. 
     İpek Mobilya A.Ş. Yönetim Kurulu Başkanı Saffet Arslan, AA muhabirine yaptığı açıklamada, Vakıflar Bölge Müdürlüğü'nden 9 milyon 800 bin dolara 29 yıllığına kiraladıkları arsa üzerine, 11 katlı alışveriş merkezi yapılması için çalışmalara başladıklarını ifade etti. 
     Yapılacak çok katlı alışveriş merkezinde, yüzden fazla çalışma ofisinin de yer alacağını belirten Arslan, şunları söyledi 
     ''Sivas Caddesi üzerinde kiraladığımız arsa üzerine 'İpek City' adıyla 30 bin metrekare kapalı alanı olan 11 katlı dev bir alışveriş merkezi yapacağız. Kuracağımız alışveriş merkezinde, giyim ve mobilya mağazaları, market, sinema, kafeterya, restorant, çocuklar için oyun parkı gibi bölümler bulunacak. Giyim, mobilya, ev tekstili, beyaz eşya, ayakkabı gibi ürünlerin satılacağı bu merkezde ayrıca ünlü markaların satış noktaları da olacak.'' Saffet Arslan, ''İpek City'' adı verilecek olan alışveriş merkezinde harfiyat çalışmalarının tamamlandığını ve temel atma aşamasına gelindiğini de kaydederek, ''alışveriş merkezimize otolarıyla gelenler için 300 otomobil kapasiteli kapalı otopark, 200 otomobil kapasiteli açık otopark da bulunacak. Alışveriş merkezinin iki ayrı kulesinde ise 100'den fazla çalışma ofisi olacak. Ofislerin ve alışveriş merkezindeki işyerlerinin bir bölümünü kiraya vereceğiz. Merkezin inşaatını 7.5 milyon dolar harcama ile 2 yıl içinde tamamlamayı planlıyoruz'' diye konuştu. 
     İpek Mobilya, Kayseri, Ankara, Mersin, Adana ve Bursa gibi çeşitli illerde 10 bin metrekareden fazla büyüklüğe sahip dev mobilya marketler kurmak için de çalışmalara başlamıştı. Mobilya marketlerde mobilya aksesuarlarından beyaz eşyaya, ev tekstilinden halıya kadar birçok ev eşyası satışa sunulacak. 
     
</TEXT>
</DOC>
