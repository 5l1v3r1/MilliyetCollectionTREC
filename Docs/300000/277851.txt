<DOC>
<DOCNO> 277851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur38.html </URL>
<DATE> 2004/10/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Turgut Özal'ın oğlu Efe'ye eşinden ağır suçlamalar... 
</HEADLINE>
<TEXT>

     Merhum Cumhurbaşkanı Turgut Özal'ın gelini Zeynep Gül Özal'ın, ''evlilik birliğinin temelden sarsıldığı'' gerekçesiyle eşi Efe Özal'dan boşanmak amacıyla açtığı davanın görülmesine başlandı. 
     Sirkeci'deki İstanbul 1. Aile Mahkemesi'nde görülen duruşmaya, Efe Özal'ın avukatı Çetin Yıldırımakın ile Zeynep Gül Özal'ın avukatı Hasan Çağlayan katıldı. 
     ''Gizlilik kararı'' nedeniyle basın mensupları duruşma salonuna alınmadı. 
     Duruşmanın, davacı tarafın delillerini 10 gün içinde bildirmesi ve davalı avukatının cevabını hazırlaması için ertelendiği belirtildi. 
     Duruşma sonrası basın mensuplarına açıklama yapan avukat Çetin Yıldırımakın, mahkemeye sundukları cevap dilekçesine karşılık davacı tarafın da bir dilekçe verdiğini belirtti. 
     Yıldırımakın, 2 çocuğun olduğu bir evlilikte evlilik birliğinin korunması gerektiğini belirterek, ''Kamuoyunu yanıltan beyanlar oldu. Efe Özal evliliğini kurtarmak için çok fedekarlıkta bulundu. 2 çocuğu anasız babasız büyütmek istemiyoruz. Efe Özal'ın oğlu Turgut, şu an babasının yanında çalışıyor'' dedi. 
     
     DAVA DİLEKÇESİ 

     Zeynep Özal'ın avukatları tarafından hazırlanan dilekçede, Efe Özal'ın evliliğin başladığı 1991 tarihinden bu yana hemen hemen hiç işte çalışmadığı, vaktinin neredeyse tümünü gece geç saatlere kadar film izleyerek, gündüzleri de uyuyarak geçirdiği belirtiliyor. 
     Efe Özal'ın, Zeynep Gül Özal'a yönelik kısıtlayıcı davranışlarının yanında kıskanç olduğuna yer verilen dilekçede, evlilik birliğinin temelden sarsılmış olması nedeniyle çiftin boşanmaları isteniyor. 
     Dilekçede, çiftin çocukları Kaan Turgut ve Semra Naz'ın velayetlerinin, davalı sorumlu bir ebevyn gibi davranmadığı için Zeynep Gül Özal'a bırakılması talep edilirken, Efe Özal'dan da çocukların masrafları için toplam 20 milyar lira iştirak nafakası ile her ay verilmek üzere 10 milyar lira yoksulluk nafakası isteniyor. 
     Dilekçede ayrıca, çiftin oturduğu Rumelihisarı'ndaki eve konulan ''aile konutu'' şerhinin kaldırılması talep ediliyor. 
     
     CEVAP DİLEKÇESİ 

     Efe Özal'ın avukatı Çetin Yıldırımakın tarafından hazırlanan cevap dilekçesinde ise davalının evliğin başından itibaren işinin olmaması iddiasının tamamen gerçek dışı olduğu belirtilerek, 1992 yılında Özal'ın ağabeyi ile Kanal Market ve Kanal 6 isimli televizyon kanallarını kurdukları, tüm hukuki ve ticari ihtilafları sona eren Kanal 6 televizyonunda çalışan Özal'ın, ayrıca 2000'de kurduğu Global Yayıncılık ve Pazarlama şirketinin başında da bulunduğu kaydediliyor. 
     Dilekçede, Zeynep Özal'ın sıkıntılarının nedeninin kendi ailesinde uzun yıllardır devam eden ekonomik ve ailevi problemler olduğu, davacının bu problemlerin acısını Efe Özal'dan çıkartmak istediği, açılan davanın temelinde de bu sebebin olduğu ifade ediliyor. 
     Efe Özal'ın işindeki maddi sıkıntılar nedeniye 1996-1998 yılları arasında bazı kısıtlamaların olduğu, çocukların babalarının Kanal 6'nın ortağı olduğunu ve burada fiilen çalıştığını bildiği anlatılan dilekçede, Efe Özal'ın tutum ve davranışları nedeniyle çocuklarını kötü yönlendirdiği iddiasının doğru olmadığı, aksine ideal bir baba ve iyi bir eş olduğu kaydediliyor. 
     Dilekçede, taraflar arasında boşanma sebebi yaratacak hiçbir olay olmadığı için ''haksız ve hukuki nitelikten yoksun'' boşanma talebinin reddine karar verilmesi telep edilirken, davacı yoksul olmadığı için yoksulluk ve son derece fahiş olduğu için de tedbir nafakası talebinin reddilmesi isteniyor. 
     Dilekçede ayrıca, tapuda davacı adına görülen Rumelihisarı'ndaki evin Efe Özal tarafından alındığı, ekonomik ve ruhsal sıkıntılar içinde olan Zeynep Gül Özal'ın ailesinin baskısı nedeniyle eşinden boşanmaya zorlandığı ve sattırılmak istenmesi nedeniyle eve şerh kondurulduğu belirtiliyor. 

     
</TEXT>
</DOC>
