<DOC>
<DOCNO> 259798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur14.html </URL>
<DATE> 2004/08/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Irak'ta şoförleri kaçırılan iki şirket Irak'taki işimize son verebiliriz 
</HEADLINE>
<TEXT>

     Mersin'de bulunan Öztur Uluslararası Nakliyat Firması ve Kahramanlı Nakliyat Firmaları temsilcileri, Irak'ta kaçırılan iki şoförlerinin serbest bırakılması için gerekirse buradaki taşımacılık faaliyetlerine son vereceklerini bildirdiler. 
     Irak'ta kaçırılan kamyon şoförü Abdulrahman Demir ve Sait Unurlu'nun çalıştığı Öztur Nakliyat ve Kahramanlı Nakliyat firmaları adına Ömer Öztürk ve Osman Kahramanlı, açıklama yaptı. Öztürk ve Kahramanlı, iki firmanın ortak kullandığı garajda düzenledikleri basın toplantısında, rehinelerin en kısa sürede bırakılması için gerekenin yapılacağını kaydettiler. 
     Hazırlanan ortak açıklamayı okuyan Ömer Öztürk, gerekirse Irak'taki taşımacılık faaliyetlerine son vereceklerini duyurarak, ''Bizim için şu an önemli olan her iki şoförümüzün sağ olarak ülkelerine dönmeleridir. Esir alınan şoförlerimize 48 saat süre verilmiş. Bu süre tamamlanmasına az bir zaman kaldı. Bu açıdan acil çözüm bulunmasını bekliyoruz. Irak'ta otorite boşluğu doldurulana kadar da bu ülkeye taşımacılık yapmayabiliriz.'' Öztürk ve Kahramanlı, ortak faaliyet gösterdiklerini ve şoförlerin, Irak'taki ABD askerlerine ranza, dolap ve yatak götürdüklerini bildirdiler. 
     Bu arada, Sait Unurlu'nun ailesinin Mardin Kızıltepe'de, Abdulrahman Demir'in ailesinin ise Gaziantep'te olduğu öğrenildi. 
     
</TEXT>
</DOC>
