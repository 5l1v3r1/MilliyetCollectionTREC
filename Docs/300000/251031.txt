<DOC>
<DOCNO> 251031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/spo02.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllü elçi Alex 
</HEADLINE>
<TEXT>


Fenerbahçe'nin yıldızı, kendi internet sitesinde Türkiye'de geçirdiği iki günü anlattı. Sambacı, İstanbul, Fenerbahçe ve Sarı-Lacivertli taraftarları yere göğe sığdıramadı 

MEHMET ÇİFTÇİ 


Brezilyalılar'a övdü 
İKİ günlüğüne İstanbul'a gelip, Fenerbahçe ile sözleşme imzaladıktan sonra Brezilya Milli Takım kampına katılan Alex, Türkiye izlenimlerini Brezilyalı hayranlarıyla paylaştı. Sambacı, kendi internet sitesinden yaptığı açıklamada, Türkiye'de inanılmaz ilgi gördüğünü dile getirdi, "Havaalanına indiğim andan itibaren her yer bayram yerine dönüştü" dedi. 

Saracoğlu'na övgü 
BU kadar büyük bir tutkuyla karşılanmayı beklemediğini belirten Sambacı, "Türkler de en az bizim kadar coşkulu ve sıcakkanlı" yorumunu yaptı. Alex, "Zaman darlığı nedeniyle Fenerbahçe'ye ait tesislerin tamamını gezemedim bile. Ancak kulüp binası, stadyum ile diğer merkezi yerleri dolaşma imkanı buldum. Özellikle belirtmek isterim ki, stadyumları tam anlamıyla sansasyonel" diye konuştu. 

'Şüphem kalmadı' 
BREZİLYALI yıldız, Fenerbahçe'nin kendisi için yeni bir başlangıç olacağını da ifade etti. Alex de Souza şu ifadeleri kullandı "Türkiye'de kaldığım iki gün içerisinde Fenerbahçe'den ve Türk halkından inanılmaz derece etkilendim. Ve İstanbul'da yaşamak konusunda hiçbir şüphem kalmadı. Türkiye'ye dönmek ve yepyeni bir hayata başlamak için sabırsızlanıyor ve heyecanlanıyorum." 

Petkov direniyor 

Ayrılmak istemiyor 
FENERBAHÇE Başkanı Aziz Yıldırım'ın yeni bir Brezilyalı oyuncu ile anlaştıklarını açıklamasına karşın, bu transferin önündeki engeller bir türlü kalkmıyor. Kontenjan dolu olduğu için yeni yabancıya imza attıramayan Sarı - Lacivertliler'de gözler Petkov'a çevrildi. Yönetim, Bulgar futbolcunun sözleşmesini fesh etmek için girişimlerini hızlandırdı. 

Parayı düşünüyor 
SARI-Lacivertliler, Petkov'a menajeri aracılığıyla haber göndererek, "Hemen İstanbul'a dön" çağrısı yaptı. Bulgar oyuncu için birkaç kulüpten teklif geldiği ve bunların değerlendirmeye alınacağı öğrenildi. Petkov'un, Fenerbahçe'den aldığı garanti parayı düşündüğü ve bunun kiralanacağı takım tarafından karşılanmasını isteyeceği iddia edildi. 

Ortega kadroda 

Atina'ya davet 
ARJANTİN Milli Takım Teknik Direktörü Marcelo Bielsa, FIFA'nın yasağına rağmen Ariel Ortega'yı Atina Olimpiyatları kadrosuna davet etti. Bielsa, Fenerbahçe'ye 11 milyon dolar ödemeden futbola dönmesi mümkün olmayan yıldız oyuncunun, bu süreye kadar sorunları çözüp, serbest kalacağını iddia etti. Ortega, Arjantin basınına gelişmeyi, "Hayatımın en güzel haberi" olarak yorumladı. n 


</TEXT>
</DOC>
