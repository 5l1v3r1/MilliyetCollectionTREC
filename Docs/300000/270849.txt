<DOC>
<DOCNO> 270849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/siyaset/axsiy01.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'ye Alman eleştirisi 
</HEADLINE>
<TEXT>


AB için Türkiye'ye destek veren Alman politikacılar, 'zina düzenlemesi'ni, "Bütün reformlar Avrupalı görünebilmek için mi yapıldı " diyerek sert bir şekilde eleştirdi 


AKP hükümetinin, zinayı cezalandırma girişimi Alman politikacılar tarafından sert dille eleştirildi. 
Türkiye'nin AB üyeliğine destek veren SPD ve Yeşiller partilerinin yanı sıra, muhafazak r Hıristiyan Demokrat Birlik CDU Partisi Türk hükümetini uyardı. 
Ana muhalefetteki CDU'nun, Avrupa politikasından sorumlu sözcüsü Peter Hintze, "Bu düzenlemeyle Başbakan Recep Tayyip Erdoğan, 'şu ana kadar gerçekleştirdiği bütün reformları', sadece şekil itibariyle Avrupalı görünebilmek için yapılan bir operasyon şüphesi altında bırakıyor" dedi. Hintze, AKP hükümetinin bu yönde bir yasayı kabul etmesinin, Türkiye'nin Avrupa'nın temel değerlerinden uzaklaştığının bir göstergesi olacağını söyledi. 

Kadın düşmanı yaklaşım 
CDU'nun Avrupa milletvekili Elma Brok da, "Zinanın suç kapsamına alınması ayrımcılık yasağına karşı bir girişimdir ki, bu da AB üyeliğini engeller. Eğer yasa kabul edilirse, AB Komisyonu Türkiye ile üyelik müzakereleri başlatılması tavsiyesini bir kenara bırakmalı" diye konuştu. 
SPD Yeşiller koalisyon hükümeti de zinanın cezalandırılmasını eleştirdi. SPD'nin Türk kökenli milletvekili Lale Akgün, düzenlemenin kadın düşmanı bir yaklaşım taşıdığını, Avrupa'da kabul gören evlilik anlayışına uymadığını kaydetti. Akgün, AB'nin Türkiye'ye eleştirisini daha net şekilde yansıtmasını istedi. Yeşiller'in Avrupa Parlamentosu Milletvekili Cem Özdemir de tasarıyı "otoriter" olarak nitelendirerek, "Zinanın suç sayılmasıyla, şeriat hemen arka kapıdan sokulmuyor. Burada daha çok, insanlar arasındaki ilişkileri yasalarla düzenleme düşüncesi yatıyor" dedi. 

Le Figaro da eleştirdi 
Fransa'da yayımlanan Le Figaro gazetesinde de, "Türk hükümetinin hassas bir dönemde önemli risk aldığı" yorumu yapıldı. "Avrupalılar, Ankara tarafından istenen zina yasasını kınıyor" başlığıyla verilen haberde, "AB Komisyonu'nun gelecek ay yayımlayacağı rapor öncesinde, hassas bir dönemde önemli risk alan Türk hükümetinin davranışını anlamakta güçlük çekiyoruz" denildi. Haberde, "Başbakan Erdoğan, Türkiye'nin adaylığına karşı çıkanlara güçlü gerekçeler vererek, sanki ateşle oynamaktan zevk alıyor" ifadesi yer aldı. 
AB Komisyonu'nun genişlemeden sorumlu üyesi Günter Verheugen'in, konuyla ilgili, "Bu bir şaka olmalı" sözlerine de dikkat çekilen haberde, Türkiye'den, zina konusundaki görüşlere geniş yer verildi. 


</TEXT>
</DOC>
