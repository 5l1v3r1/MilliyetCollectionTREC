<DOC>
<DOCNO> 278774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonyas06.html </URL>
<DATE> 2004/10/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD - Türk ortak sinema filmi için anlaşma imzalandı... 
</HEADLINE>
<TEXT>

     Amerikan-Türk ortak yapımı sinema filmi projesinin yönetmeni Osman Sınav, bir hayali gerçekleştirdiklerini ve Türk sinemasının artık dünya platformunda yer bulacağını söyledi. 
     İki sinema filmi projesi için ortaklık anlaşması imzalayan Osman Sınav ile Seven Arts Pictures Film Prodüksiyon Şirketi'nin kurucu Başkanı Peter Hoffman, şirketin ortağı Daniel Diamond ve Pinema Sinemacılık'ın sahibi Pamir Demirtaş, Antalya'da basın toplantısı düzenlediler. 
     Sinemanın bir hayal kurma işi olduğunu belirten yönetmen Osman Sınav, hayalinin uluslararası bir film yapmak olduğunu ve bu hayalini gerçekleştirmek üzere olduğunu söyledi. ABD-Türk ortak yapımı bir filmin çekilebilmesi için Peter Hoffman ile uzun süre görüştüklerini kaydeden Sınav, ''Yapımını gerçekleştirdiğim 'Bumerang Cehennemi' filmini Peter Hoffman ile birlikte izledik. Hoffman, filmi izledikten sonra, şimdi projelendirdiğimiz filmin yönetmenliğini önerdi'' dedi. 
     Hedeflerinin 6 yılda 4 film yapmak olduğunu dile getiren Sınav, ''Filmin senaryosu daha hazır değil. Çalışmalar sürüyor. Nisan veya Mayıs ayında filmin çekimine başlanılacak. Filmde iki ünlü Amerikalı aktör rol alacak. Türk sinema starları da bu filmde oynayacak. Filmde Türkiye'nin çeşitli şehirlerindeki mekanlar kullanılacak'' İkinci filmin hazırlıklarına da, ilk filmin çekimleri sürerken başlanacağını söyleyen Sınav, şöyle devam etti 
     ''İkinci filmde İstanbul başrolde olacak. Bana göre İstanbul'u anlatan bir film halen çekilmedi. İstanbul herşeyi ile önemli bir metropol. Dünya pazarında haketiği yerde değil ve yeteri kadar tanınmıyor. Dünyanın önemli şehirleri arasında aşka yakışan tek yer İstanbul'dur. Kısacası bu film İstanbul'da yaşanacak bir aşk filmidir.'' Seven Arts Pictures Film Prodüksiyon Şirketi'nin Kurucu Başkanı Peter Hoffman da, son zamanlarda Avrupa filmlerinin büyük bir mesafe katettiğini belirterek, Türkiye'nin uluslararası filmlerde yer edinmesini istediklerini söyledi. 
     Osman Sınav'ın ''Bumerang Cehennemi'' filmini çok beğendiğini kaydeden Hoffman, ''Türkiye'de yetenekli birçok aktör var. Bunlardan biri de Kenan İmirzalıoğlu. Böyle kaliteli insanlarla çalışmak benim için büyük bir heyecan olacak. Birçok Hollywood filmi Avrupa ve hatta Fas'ta bile çekildi. Neden Türkiye'de de çekilmesin'' dedi. 
     Seven Arts Pictures Film Prodüksiyon Şirketi'nin ortağı Daniel Diamond ise Türkiye'de farklı kültür ve insanların bulunduğunu ve bu nedenle filmler için ilginç hikayelerin çıkabileceğini söyledi. 
     Pinema Sinemacılık'ın sahibi ve projedeki filmin dağıtımını gerçekleştirecek Pamir Demirtaş da, Türk sinemasını uluslararası arenaya çıkarmak istediğini ifade ederek, ''Almanya, İspanya gibi ülkeler Hollywood'da starlar çıkarıyor. Hollywood'a biz de böyle starlar gönderemediğimiz için üzülüyorum'' diye konuştu. 
     
</TEXT>
</DOC>
