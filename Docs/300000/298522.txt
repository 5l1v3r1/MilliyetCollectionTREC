<DOC>
<DOCNO> 298522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo20.html </URL>
<DATE> 2004/12/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Potada derbi heyecanı... 
</HEADLINE>
<TEXT>

     Türkiye Basketbol Ligi yarın derbi maçına sahne olacak. 
     Ligde Galatasaray ile Beşiktaş, Abdi İpekçi Spor Salonu'nda karşı karşıya gelecek. İki takım arasındaki karşılaşma, saat 15.00'te başlayacak ve ATV'den naklen yayınlanacak. 
     Derbi maçı Engin Kennerman, Deniz Kıyak ve Tunçtan Durmuşcan hakem üçlüsü yönetecek. 
     Ligde Galatasaray, 8 maçta 3 galibiyet, 5 yenilgi ile 10. sırada yer alırken, Beşiktaş, 8 karşılaşmada 7 galibiyet ve 1 yenilgi sonrası 4. sırada bulunuyor. 
     
     GENÇ ''KAYBETMEYİ DÜŞÜNMÜYORUZ'' 
     Sezona kötü başlayan, ancak daha sonra toparlanan Galatasaray, Beşiktaş'ı yenerek galibiyet serisi yakalamak istiyor. 
     Galatasaray Menajeri Turabi Genç, Beşiktaş karşısında kazanmak için oynayacaklarını belirterek, ''Kaybetmek gibi bir düşünceyi aklımıza bile getirmiyoruz'' dedi. 
     Genç, derbi maçların havasının her zaman farklı olacağını vurgulayarak, AA muhabirine yaptığı açıklamada, şunları söyledi 
     ''Şampiyonlar Ligi'nde Fenerbahçe, Manchester United'ı 3-0 yendi ama derbi maçta Galatasaray'a mağlup oldu. Beşiktaş üst üste maçlar kazanıyor olabilir. Ama bizde de yetenekli oyuncular var. Takımda uzun oyuncu sıkıntımız bulunuyor. Yine de diğer arkadaşların bu açığı kapatacaklarını düşünüyorum. Maçta seyircimizi salona bekliyoruz. Gelsinler ve galibiyet için bizi desteklesinler.'' Sözleşmesini feshettikleri Ferreira'nın yerine denemek üzere İstanbul'a getirdikleri uzun oyuncu Steven Slocum'dan da memnun kalmadıklarını kaydeden menajer Genç, ''Bu oyuncuyu beğenmedik ve kendisiyle sözleşme yapmayacağız. Kendisini geri göndereceğiz. Şu anda uzun oyuncu arayışlarını sürdürüyoruz. En hazır olanı almayı amaçlıyoruz. Önümüzdeki birkaç önemli maç için yabancı oyuncu almak istemiyoruz. Bu konuyu çözüp ligde çıkışa geçeceğimize inanıyorum. İstediğimiz yabancı oyuncuyu aldıktan sonra daha fazla galibiyet alacağız'' diye konuştu. 
     
     CAN ''DERBİ MAÇLARIN SONUCU BELLİ OLMAZ'' 
     Beşiktaş Menajeri Zeki Can ise derbi maçların sonucunun önceden tahmin edilemeyeceğini söyledi. 
     AA muhabirine maçla ilgili görüşlerini açıklayan Can, Galatasaray maçı için iyi çalıştıklarını ve rakiplerini yenmek istediklerini ifade etti. 
     Galatasaray'ın sıkıntı yaşamasının Beşiktaş'ın galip geleceği anlamını taşımadığını vurgulayan menajer Can, ''Her maçın ayrı önemi var. Yarın centilmence bir mücadele olmasını umuyorum. Taraftarları da salona bekliyoruz. İyi oynayıp kazanmak istiyoruz'' dedi. 
     
</TEXT>
</DOC>
