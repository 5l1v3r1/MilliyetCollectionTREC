<DOC>
<DOCNO> 294202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur06.html </URL>
<DATE> 2004/12/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Nişan bozuldu, takılar fotoğrafla kanıtlandı 
</HEADLINE>
<TEXT>

     Cem BAKIRCI DHA 

ERZURUM'da nişanlanan 23 yaşındaki Selçuk Taştan ile 22 yaşındaki Meryem Şanlı, takılan bileziklerin kalınlığı yüzünden tartıştı, düğünlerine iki gün kala ayrıldı. Taştan ailesi, takılan takıları geri alamayınca mahkemeye başvurdu ve nişanda çekilen fotoğrafları delil olarak sundu. 
     Cep telefonu satan bir şirkette çalışan Selçuk Taştan ve ev kızı Meryem Şanlı görücü usulle nişanlandı. Yaklaşık 8 ay süren nişanlılık dönemin ardından düğünün 21 Şubat 2004'te yapılması kararlaştırıldı. 
     Tufan Restoran'da yapılacak düğün için hazırlıklar sürerken nişanlılar arasında bilezikler yüzünden tartışma çıktı. Nişanda takılan bileziklerin ince olduğunu öne süren Meryem Şanlı'nın eleştirisine sinirlenen Selçuk Taştan yüzüğü attı ve nişanı bozdu. 
     Nişanda ailesinin taktığı takıları isteyen Selçuk Taştan, Şanlı ailesinin reddetmesi üzerine takıları geri almak için Aile Mahkemesi'ne başvurdu. Taştan, ailesinin nişanda taktığı bir gerdanlık, bir Erzurum burması ve 5 bileziği geri almak için nişanda çekilen fotoğrafları kanıt olarak sundu. 
     Meryem Şanlı, nişanın bozulmasına bir anlam veremediğini belirterek mağdur edildiğini ve takılan takıların kendi hakkı olduğunu öne sürdü. 
     Selçuk Taştan "Meryem'e 10 milyar liralık takı taktık, beğendiremedik. Nişanda takılar takılırken çekilen fotoğrafları mahkemeye delil olarak sunduk'' dedi. 
     Mahkeme Başkanı Yunus Özgür, takıların değerini saptaması için Kuyumcular Odası Başkanlığı'ndan bir uzman istenmesine karar vererek duruşmayı erteledi. 

     
</TEXT>
</DOC>
