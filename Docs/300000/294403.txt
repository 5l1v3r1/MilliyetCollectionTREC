<DOC>
<DOCNO> 294403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun32.html </URL>
<DATE> 2004/12/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hamas, İsrail ile ateşkesi kabul ediyor 
</HEADLINE>
<TEXT>

     Hamas liderlerinden Şeyh Hasan Yusuf, Batı Şeria ve Gazze Şeridi'nde bir Filistin devletinin kurulmasının yanı sıra İsrail'le uzun süreli bir ateşkesi kabul edeceklerini söyledi. 
     Batı Şeria'daki Hamas lideri Yusuf, Associated Press'e yaptığı açıklamada, 1967 sınırları içinde bağımsız bir Filistin devleti kurularak İsrail'le uzun dönemli ateşkes yapılması fikrini benimsediklerini belirterek, Hamas'ın bu yeni tutumunu ''bir aşama'' olarak nitelendirdi. 
     Ancak Yusuf, ateşkes için koşullarının neler olduğu ve ateşkesin ne kadar sürmesini düşündükleri konusunda bilgi vermedi. 
     Hamas lideri, ''Bizim için ateşkes iki savaşan tarafın belli bir süre için barış ve güvenlik içinde yan yana yaşamasıdır'' dedi. 
     Yusuf, Hamas'ın Filistin politikasına katılmak istediğini de söyledi. 
     Daha önce barış anlaşmalarına karşı çıkan Hamas, İsrail devletinin yıkılarak yerine İslami temellerde bir Filistin devletinin kurulmasını istiyordu. 
     Hamas, İsrail'le yapılan geçici barış anlaşmalarına karşı olduğu için Filistin yönetiminde rol almayı da reddediyordu. 
     
</TEXT>
</DOC>
