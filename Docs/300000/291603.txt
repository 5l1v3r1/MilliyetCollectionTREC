<DOC>
<DOCNO> 291603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/guncel/gun06.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meslek dayanışması içinde karar verilmemeli' 
</HEADLINE>
<TEXT>


Yargıtay Başkanı Eraslan Özkaya'nın, 'Çakıcı' haberleriyle ilgili olarak Milliyet gazetesi aleyhine açtığı davada, avukat Şahin Mengü objektif olunması çağrısı yaptı 

ANKARA Milliyet 

Yargıtay Başkanı Eraslan Özkaya'nın, organize suç örgütü lideri Alaattin Çakıcı'nın yurtdışına kaçışı süreciyle ilgili, "Çakıcı Diyalogları" haberini yayımlayan Milliyet gazetesi aleyhine açtığı 40 milyar liralık manevi tazminat davası başladı. Avukat Şahin Mengü, h kimlerin meslek dayanışması içinde karar vermesi halinde Özkaya'nın açtığı tüm davaları Avrupa İnsan Hakları Mahkemesi'ne AİHM götüreceklerini belirtti. 
Ankara 10. Asliye Hukuk Mahkemesi'nde görülen davanın dünkü duruşmasına Özkaya'nın avukatı Fevzi Coşkun ve Milliyet gazetesinin avukatı Şahin Mengü katıldı. Mengü, davaya karşı görüşlerini içeren dilekçeyi mahkemeye sundu. Mengü, dilekçesinde, Milliyet Gazetesi Sorumlu Yazı İşleri Müdürü Eren Güvener'e de dava açıldığını ancak Basın Kanunu'na göre Güvener'e açılan davanın husumet yokluğu nedeniyle reddedilmesi gerektiğini ifade etti. Dilekçede, 19 Ağustos'ta yayımlanan "Çakıcı Diyalogları" haberinin Özkaya'yı ilgilendirip ilgilendirmediği irdelenmeden dava konusu yapıldığı da anlatıldı. 

Haber olmadığı söylenemez 
Söz konusu haberde, "Özkaya - MİT Dış Operasyon Dairesi Başkan Yardımcısı Kaşif Kozinoğlu" ve "müteahhit Hakkı Süha Şen - Çakıcı" arasında geçen diyaloglara yer verildiğinin anımsatıldığı dilekçede, şöyle denildi 
"Dünyanın hiçbir demokratik ülkesinde devletin gizli istihbarat örgütünün hangi düzeyde olursa olsun yargı organlarıyla ilişkisinin toplumu dalgalandıracak nitelikte haber olmadığı kimse tarafından söylenemez. Gizli istihbarat teşkilatları, yargı organlarıyla ilişkiye giremez. Yasalarda MİT'in sadece idareden bilgi isteyeceği belirtilmiştir. Özkaya, yargının tarafsızlığını zedeleyen, dolaylı ya da dolaysız hukuk dışı teklifi, görüşmeyi reddetmemiş, gelen kişi hakkında suç duyurusunda bulunmamış, görüşmesini hata yaparak sürdürmüş, yargının yıpranmasına ve en sert eleştirilere muhatap olmuştur. Gerçekler çarpıtılarak, mahkemeler yanıltılarak, meslek taassubu ve dayanışması içinde karar verilecekse, Anayasa'nın ve yasaların bize verdiği hakkı sonuna kadar kullanarak, bu davaları AİHM'ye kadar taşıyacağız." Coşkun da mahkemeye delil sunacaklarını ifade etti. Duruşma, taraf avukatlarına süre verilerek ertelendi. 


</TEXT>
</DOC>
