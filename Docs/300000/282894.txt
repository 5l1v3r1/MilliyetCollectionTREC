<DOC>
<DOCNO> 282894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun06.html </URL>
<DATE> 2004/10/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tunus'da seçimler yapılıyor... 
</HEADLINE>
<TEXT>

     Tunus'ta devlet başkanlığı seçimi ve genel seçimler yapılıyor. 
     4,6 milyondan fazla kayıtlı seçmenin bulunduğu ülkede seçimler için oy verme işlemi saat 07.30'da TSİ 09.30 başladı. 
     Devlet başkanlığı seçimini, 17 yıldır bu görevi yürüten ve 5 yıl için yeniden aday olan Zeynel Abidin Bin Ali'nin 68 kazanacağına kesin gözüyle bakılıyor. Bin Ali'nin Anayasal Demokratik Birlik Partisi'nin de mecliste çoğunluğu sağlaması bekleniyor. 
     Devlet başkanlığı seçimlerine Bin Ali'den başka üç muhalefet partisinin adayları katılıyor. Eski felsefe profesörü Muhammed Ali Haluani, sosyalist eğilimli Halkçı Birlik Partisi Başkanı ve milletvekili Muhammed Buçiha ve Liberal Sosyalist Parti Başkanı Münir Beci seçime katılacak adaylar arasında yer alıyor. 
     Ramazan nedeniyle 26 bölgedeki 13 bin merkezde yapılan oy verme işlemi yerel saatle 16.30'da TSİ 18.30 sona erecek. 
     Kesin sonuçların İçişleri Bakanlığı tarafından gece yarısına doğru açıklanması bekleniyor. 
     
     BİN ALİ 
     Emekli general Bin Ali 1987'de, doktorların, ülkenin kurucusu ve ömür boyu devlet başkanı Habib Burgiba'nın ihtiyarlık nedeniyle bunadığı ve ülkeyi yönetecek güçte olmadığı yönünde rapor vermelerini sağlayarak, başbakan olduktan 6 hafta sonra devlet başkanlığına geldi. 
     Bin Ali, 1989'da yapılan devlet başkanlığı seçiminde, ilk 5 yıllık dönemi için devlet başkanlığını tek aday olarak kazandı ve 1994'de yine tek aday olarak seçimi kazandı. 
     Zeynel Abidin Bin Ali, çok partili sisteme geçildikten sonra 1999'da yapılan devlet başkanlığı seçimini oyların yüzde 99.4'ünü alarak kazandı. İnsan hakları örgütleri seçimleri ''skandal'' olarak niteledi. 
     Teorik olarak Bin Ali'nin devlet başkanlığını 2014'e kadar uzatmasına olanak sağlayan yeni anayasa konusunda 2002'de yapılan referandumda, anayasa yüzde 99'dan fazla oy alarak onaylandı. 
     
</TEXT>
</DOC>
