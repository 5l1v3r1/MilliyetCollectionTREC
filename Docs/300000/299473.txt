<DOC>
<DOCNO> 299473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko17.html </URL>
<DATE> 2004/12/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan Kurumlar Vergisi Oranı yüzde 30'a çekilecek... 
</HEADLINE>
<TEXT>

     Başbakan Recep Tayyip Erdoğan, kurum kazançlarına uygulanan Kurumlar Vergisi oranının, önümüzdeki yıldan itibaren yüzde 33'ten yüzde 30'a çekileceğini bildirdi. 
     Başbakan Erdoğan, Maliye Bakanlığı'nda düzenlediği basın toplantısında, yeni vergi düzenlemeleri konusunda açıklamalarda bulundu. 
     Erdoğan'ın verdiği bilgiye göre, gelecek yıldan itibaren gelir vergisinde ücret gelirleri ile diğer gelirlerin vergi tavanında da, 5'er puanlık indirim yapılacak. 
     Buna göre, ücret gelirleriyle ilgili tarifede en yüksek gelir dilimi için geçerli olan yüzde 40 oranı yüzde 35'e, diğer gelirler için geçerli olan en yüksek yüzde 45 oranı da yüzde 40'a çekilecek. Böylece tarifedeki dilim sayısı da beşe düşmüş olacak. 
     Gelir vergisinde oran indirimi, daha sonraki yıllarda da devam edecek. 2006 yılından itibaren ikili tarife yapısı kaldırılarak dilim sayısı 4'e çekilecek. 
     Gelecek yıl ayrıca, halkın büyük kesimi tarafından kullanılan mal ve hizmetlerin katma değer vergilerinde de indirime gidilecek. Gıda sağlık ve eğitimde bazı ürün ve hizmetlerde yüzde 18 olan KDV oranı, yüzde 8'e çekilecek. 

     
     GENİŞ TABANLI VERGİ SİSTEMİ 

     Başbakan Erdoğan, hedeflerinin düşük oranlı ve geniş tabanlı bir vergi sistemi yaratmak olduğunu belirterek, bu konuda iki yıldan beri gerçekleştirdikleri düzenlemelerin somut etkilerini göstermeye başladığını, çağdaş, AB normlarında, istikrarlı, uyum ve uzlaşmaya dayanan bir vergi sistemine yönelik somut faaliyetlerin ortaya konulduğunu söyledi. 
     Kurum kazançlarının, hem kazancı elde eden kurum nezdinde, hem de kurum kazancından pay alan ortaklar nezdinde vergiye tabi tutulduğunu anlatan Erdoğan, bu şekilde yapılan ve kurum kazancı üzerinde yüzde 65'lere varan vergi yükünün, yaptıkları düzenlemelerle yüzde 45'lere kadar çekildiğini bildirdi. 
     
     KURUMLAR VERGİSİ YÜZDE 30'A İNDİRİLECEK 

     Erdoğan, bu düzenlemenin devamı olarak, kurum kazançlarına uygulanan kurumlar vergisi oranının önümüzdeki yıldan itibaren yüzde 33'den, yüzde 30'a çekileceğini bildirdi. Başbakan Erdoğan, şunları kaydetti 
     ''Hiç kuşkusuz bu oranda çok yüksektir. Ancak kurumlar vergisindeki indirimlerimiz 2005 sonrasında da devam edecek olan, bu oran, AB'ye yeni üye olan ülkelerdeki oranlar seviyesine kadar çekilecektir. Gelir vergisi alanında hükümetimiz devrim niteliğinde bir düzenlemeye imza atmıştır. Gelir vergisi mükellefleri, kendisi, eşi ve çocukları için yapmış olduğu sağlık ve eğitim harcamalarını vergiye tabi gelirlerinin yüzde 5'i kadar indirebilme imkanına kavuşmuştur. Yapacağımız düzenlemeyle önümüzdeki yıldan itibaren bu oran yüzde 10'a çıkarılacaktır. 
     Böylece, ticaret ve serbest meslek erbabı bakımından vergiye karşı direnç oluşturan ve sıkça şikayet edilen bir hususa son verilmiş olmaktadır.'' 

     
</TEXT>
</DOC>
