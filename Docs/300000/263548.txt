<DOC>
<DOCNO> 263548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/yazar/pulur.html </URL>
<DATE> 2004/08/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Başyazarın köşesi Atmacanın kafası... 
</HEADLINE>
<TEXT>


İŞTE buna iltifat-ı şahane derler. 
Bir başyazarın, eski deyimle sermuharririn, makalesinde sizden söz etmesi, namınızı dercetmesi, iltifatı şahane değil de nedir 
İnsan böyle bir iltifata layık görülürse, sevinmez mi, gururlanmaz mı, baba hindiler gibi kabarmaz mı 

HÜRRİYET gazetesi başyazarı sevgili Oktay Ekşi, perşembe günkü yazısının birinci sayfadaki bölümünün tümünü bize ayırmıştı 
"Hasan Pulur dostumuzun yeri geldikçe dile getirdiği -bizce de haklı- bir eleştirisi vardır. Aklımızda kaldığı şekliyle söyleyelim... 
Okullarda çocuklarımıza kurbağanın sindirim sistemini öğretmenin -daha doğrusu böyle gereksiz bilgilerle çocukların zihnini yormanın- anlamsızlığına işaret eder." 

EVET doğrudur, hatta dahası bile vardır, "kurbağanın sindirim sistemi" lafın gelişi söylenmiş olsa bile "atmacanın kafatası"nı bizzat yaşamışızdır. 

ESKİ okurlardan bilenler vardır. 
1940'lı yılların ikinci yarısı, Nişantaşı Ortaokulu'nda yedinci sınıftayız, okul müdürümüz Mahir İz, müdür yardımcısı ve Fransızca öğretmeni Salah Birsel, edebiyat öğretmenlerinden biri de Rıfat Ilgaz... 
Sınıf geçmek için, bütün derslerini eylülde vermek zorundasın, yani haziranda en fazla üç dersten bütünlemeye kalmışsan, eylülde bunların hepsini vereceksin ve de 5 almak zorundasın, 4 aldın mı ertesi yıla yeni baştan... Öyle tek ders, çift ders, ağırlıklı ders filan yok 

BİYOLOJİYE, yani Tabiat Bilgisi'ne "kel" lakaplı bir kadın öğretmen geliyor, o yıl kuşları okuyoruz, soruda hangi kuş çıkarsa çıksın, görmesen de, tanımasan da ezbere anlatacaksın ve renkli tebeşirle kara tahtaya çizeceksin. 
Haziranda karne aldık, üç dersten kalmışız, biri de Tabiat Bilgisi, eylülde iki dersi verdik, son sınav Hayat Bilgisi, içeri girdik hoca yüzümüze baktı 
"Atmacayı anlat, kafa kesitini tahtaya çiz " 
Anlatmaya anlattık, ezberimiz fena değil, lakin nasıl çizeceğiz 
Bugün de olsa yine çizemeyiz.. 
Tabii çaktık, atmacanın kafa kesitini renkli tebeşirle kara tahtaya çizememek bize bir yıla mal oldu, meğer geride daha kaç yıl varmış 

YEDİNCİ sınıfı bir daha okuduk, haziranda karne aldık, yine biyoloji, eylülde ikmale gireceğiz. 
Koca yaz haram oldu, haram olmasını bırakın, korku... 

EYLÜL geldi, sınava girdik, kadın yine yüzümüze baktı 
"Atmacanın kafa kesitini çizmesini öğrenmiş olmalısın, çiz bakalım " 
Kadının niyeti belli, çıktık dışarı, belge almıştık, okulla ilişkimiz kesilmişti. 

BABAMIZ emekli bir subay, çalışmak zorundayız, buz satıcılığından işportacalığa, terzi çıraklığından mürettip çıraklığına... 
Dayım, halimize acımış, hali vakti fena değil, sormuş soruşturmuş, ortaokulu dışarıdan bitirme sınavını önermişler, akranlarından üç yıl sonra Bakanlığa başvuruyorsun, sana bir okul gösteriyorlar, her sınıftan bir soru soruluyor, diyelim tarih hem altıncı, hem yedinci, hem sekizinci sınıftan sorular geliyor. 
Neyse uzatmayalım, üç yıl sonra, ortaokulu bitirmiş olduk. 
Yani sizin anlayacağınız, koskoca üç yılımızı, atmacanın kafa kesitini renkli tebeşirle kara tahtaya çizmeye verdik, gitti... 
Ne zaman "eğitimde reform" lafı geçse aklımıza bunlar gelir. 
Şimdi yine reformdan söz ediliyor, dileriz, eski reformlara benzemesin. 

GÖRÜYORSUNUZ, sevgili Oktay Ekşi'nin köşesinde, bir kere adımızı geçirmesi bizi alıp nerelere götürdü. 
Başyazarın köşesinde adınızın geçmesi ne demek, eski sermuharrirlerin odasının önünden geçilemezdi. 



</TEXT>
</DOC>
