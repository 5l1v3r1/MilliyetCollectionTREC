<DOC>
<DOCNO> 288530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/theper.html </URL>
<DATE> 2004/11/13/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Tapu kaydı esastır 
</HEADLINE>
<TEXT>


Toplumumuzda aile bağlarının kuvvetli olduğuna inanırdım. Ancak bu meslek bana yanıldığımı gösterdi. Meğerse araya maddi menfaat girince aile bağı falan kalmıyormuş. Bir örnek S. A. isimli okuyucumdan geldi. 
Babalarından epeyce gayrimenkul miras kalmış ancak kardeşlerden biri üçte bir hisseye 15 milyar TL vererek bu hisseye de sahip olmak istiyormuş. Okuyucum hissesini yasal yollardan nasıl alacağını sormuş. 
Sanki elinden gitmiş de yeniden sahip olacak gibi bir ifade kullanmış. Oysa Bahsettiği gayrimenkuller babadan miras kalmış. Miras olarak kalan her mal, miras bırakanın ölümü anında mirasçılara geçer. Bu gayrimenkul ise tapuda miras bırakanın adı yazılı olsa dahi mirasçılar maliktir. Mirasçılardan biri tapuya başvurup gayrimenkulleri kendi adlarına tescil ettirebilir. Ancak bu tescil ile malların tamamına sahip olamaz. Zira böyle bir başvuruda tapu sicil müdürü gayrimenkulü iştirak halinde mülkiyet yeni adıyla elbirliği mülkiyeti şeklinde tüm mirasçılar adına tescil eder. İştirak halinde mülkiyet durumunda bir mirasçı tek başına bu gayrimenkul üzerinde tasarruf hakkına sahip olmadığı için, durduk yerde bu yerlere tek başına sahip olamayacağı gibi, satış işlemi dahi yapamaz. Bu nedenle, bu durumdaki okuyucularım müsterih olsun, malları yerinde duruyordur. Kendilerinin izni veya katılımı olmadan da bu gayrimenkuller el değiştiremez. Yeter ki birilerine bu maksatla vekaletname vermiş olmasınlar... Aksi halde vekaleten devir işlemi yapılmış olabilir. 
Okuyucuma tavsiyem, tapu dairesinden gayrimenkulün son durumunu sorup öğrenmesi. Kuvvetle muhtemel ki mirasçılar adına kayıtlı olarak duruyor, yani ele geçirmesi için yapması gereken yeni bir hukuki işlem yok. 



</TEXT>
</DOC>
