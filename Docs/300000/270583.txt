<DOC>
<DOCNO> 270583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/spo06.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde çirkin oyunlar 
</HEADLINE>
<TEXT>


Şahbaz, Daşdelen ve Şimşek'in, Mustafa Üstündağ ile yaşanan taciz olaylarını 7 yıl sonra Genel Müdürlüğe şikayet etmelerinin altında Kenan Nuhut ile Genel Müdürlük çekişmesinin olduğu ileri sürüldü 


Kavga saklandı 
ATİNA'DA dopingli çıkan Şule Şahbaz, madalya alamayan Sibel Şimşek ve Aylin Daşdelen'in, Antrenör Mustafa Üstündağ ile 7 yıl önce yaşanan taciz olaylarını, Genel Müdürlüğe yaptıkları şikayetle ısıtmalarının altında, halterdeki müthiş çekişmenin yattığı ortaya çıktı. Olimpiyat kampında Şahbaz, Daşdelen ve Şimşek'in, Olimpiyat Şampiyonu Nurcan Taylan'ı tartakladığı, Federasyon Başkanı Kenan Nuhut'un müdahalesi ile olayın kamuoyuna sızmasının engellediği öğrenildi. Ayrıca teşkilat ile ilgisi olmayan Üstündağ'ın, Milli Eğitim Bakanlığı'na sevk edileceği ve suç duyurusunda bulunulacağı kaydedildi. 

Nuhut'a rakip 
HALTERDE kasımdaki başkanlık seçimi öncesi Kenan Nuhut ile Genel Müdürlük arasındaki çekişmenin, taciz olayının gündeme getirilmesinde rol oynadığı ileri sürüldü. Teşkilatın, seçimde Nuhut'a rakip olarak Doç. Dr. Hasan Akkuş'u aday göstereceği iddia edildi. Bu arada Mustafa Üstündağ'ın, Mamak İlköğretim Okulu'ndaki üç öğrenci tarafından taciz iddiasıyla şikayet edildiği bildirildi. Milli Eğitim müfettişlerinin incelemeleri sonucunda Üstündağ'ın başka okula tayin edilmesine karar verildiği, terfisinin durdurulduğu ifade edildi. Üstündağ'ın, Mamakspor'daki görevine de 5 ay önce son verilmişti. 

Mahkeme yolu 
MEHMET Üstündağ da, olayları Federasyon Başkanı Kenan Nuhut'un organize ettiğini ileri sürdü, "Mahkemede hesaplaşacağız" dedi. Üstündağ "Üç sporcuyla 7 yıl önce yollarımız ayrıldı. Kimseden zorla para almadım. Bu arkadaşlar neden 7 yıl bekledi de, bugün ortaya çıktı Nurcan Taylan şampiyon olunca kıskandılar. Aylin Daşdelen'in bir yıl önce yapılan doping kontrol sonuçları örtbas edildi. Şule Şahbaz kocaman kız oldu. Dopingin suç olduğunu bilmiyor mu Olimpiyatta doping yapmasını ben mi söyledim Bakan M.Ali Şahin ve Genel Müdür Mehmet Atalay'a bildiğim herşeyi anlatacağım" diye konuştu. 

Taylan öfkeli 
OLİMPİYAT Şampiyonu Nurcan Taylan ise iddiaları ortaya atan üç sporcunun kendisini kıskandığını belirtti. Taylan, "Bu arkadaşlar 7 yıl önce yaşanan olayları neden şimdi gündeme getiriyor O zaman öyle bir olay yaşansaydı, ben de onların arkasında dururdum. Bu arkadaşlar Atina'da müsabakalarımı izlemedikleri gibi, kaldırışlarımın nizami olmadığını bile iddia ettiler. Biz Anadolu insanıyız. Gelenek ve göreneklerimize bağlıyız. İleride hepimiz evlenip, çoluk çocuğa karışacağız. İddia sahiplerinin ruhsal sorunları var. Halteri bırakmayı bile düşünüyorum" ifadesini kullandı. 

'Öptü sonra vurdu' 

AYLİN Daşdelen dün İzmir'de yaptığı basın toplantısıyla taciz şikayetini doğruladı. Daşdelen, Mustafa Üstündağ'la olarak "Bir gün beni federasyona götüreceğini söyleyerek otele götürdü ve taciz girişiminde bulundu. Hatta öpmeye kalkıştı. 'Babama söylerim' dedim. Bana tokat atıp tekmeyle vurdu. Arkadaşım gelip beni çıkardı. O zaman 14 yaşındaydım. Halterci arkadaşımız Esma Can, tacizler yüzünden 1998'de intihar etti" dedi. 


</TEXT>
</DOC>
