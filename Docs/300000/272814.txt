<DOC>
<DOCNO> 272814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/siyaset/siy02.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tayyip Erdoğan katı dincilere destek verdi' 
</HEADLINE>
<TEXT>


Yabancı basın, TCK Tasarısı'nın geri çekilmesinin AB hedefine zarar vereceği yorumunu yaptı 

DIŞ HABERLER SERVİSİ 


AKP hükümetinin, 6 Ekim'de yayımlanacak ilerleme raporuna önemli etkisi bulunan TCK Tasarısı'nı TBMM Genel Kurulu'ndan çekmesi, yabancı basında geniş yer buldu. Yabancı ajans ve haber kuruluşları, şu yorumları yaptı 

TÜRKLERİN zinayı suç saymaktan vazgeçtiğini önceki gün duyuran New York Times gazetesi, dünkü sayısında muhafazak r milletvekillerinin ayaklandığını ve AKP'nin zinaya ceza önerisini canlandırmakta ısrar ettiğini bildirdi. Haberde, Başbakan Recep Tayyip Erdoğan'ın, Türkiye'nin AB üyeliğine zarar vereceği yönündeki uyarılarına rağmen, "katı dincilerin" taleplerini desteklediğine işaret edildi ve üst düzey bir AKP yetkilisinin, "emrin tepeden geldiği" şeklindeki sözlerine yer verdi. 

FRANSIZ haber ajansı, Kopenhag kriterlerinin önemli bir parçası olan tasarının geri çekilmesini "son dakika sürprizi" olarak niteledi. AKP'nin yeni manevrasının, AB'yi olumlu etkilemeyeceğini belirten AFP, gözlemcilerin, hükümetin hareketinin temelinde, partideki dindar milletvekillerinin zinanın suç sayılmasını istemesinin etkili olduğu yorumlarına da yer verildi. 

İNGİLİZ haber ajansı, "Türk hükümeti, AB üyeliği isteğine zarar verebilecek zina düzenlemesinden vazgeçip vazgeçmeyeceği konusunda AB'nin, yatırımcıların ve vatandaşlarının kafasını karıştırdı" ifadesini kullandı. Ajansın görüş aldığı Bear Stearns International şirketinden ekonomist Tim Ash, "Türkiye'nin AB üyeliği isteği için kötü haber. Ceza yasası reformu ülkenin AB üyeliği için merkezi öneme sahip. Bu durum AB Komisyonu'nun müzakerelere başlamak için vereceği tarihe yeni 'kulplar' takması ihtimalini artırıyor" dedi. 

İNGİLİZ yayın kuruluşunun İstanbul muhabiri Johnny Dymond, AKP'nin tasarıyı geri çekmesinin ardında parti içindeki bazı milletvekillerinin zinayı suç haline getirme isteğinin olduğunu belirtti. Haberde, Türk piyasaları ile AB'nin, tasarının yeni halini ve Meclis'e getirilmesini sabırsızlıkla beklediği kaydedildi. 

Die Welt AKP faciaya ilerliyor 

Alman Die Welt gazetesi, Türkiye'deki zina tartışmalarını, "Erdoğan'ın reformu partisini de tahrik ediyor" başlığıyla sayfalarına taşıdı. Yorumda, AKP'nin kendisini faciaya götürecek bir yolda ilerlediği belirtildi. Die Welt'in yorumunda, "Avrupa Birliği'nin sırtını dönmesinden, tabanının da 'Sadece AB'ye inanan bu partinin neresi İslam ' sorusunu sormasından endişe eden AKP, belki de bu yüzden zinayı suç sayan yasa tasarısını Meclis'ten geçirmeye kalktı" ifadesi kullanıldı. 


</TEXT>
</DOC>
