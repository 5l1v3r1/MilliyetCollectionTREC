<DOC>
<DOCNO> 265653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun25.html </URL>
<DATE> 2004/08/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Denktaş Gol yesek de maça devam... 
</HEADLINE>
<TEXT>

     KKTC Cumhurbaşkanı Rauf Denktaş, büyük mücadeleler sonucu kurulan KKTC'nin tehlike altında olduğunu belirterek, ''Gol atabilirler, ama mağlup olmamak için maça devam. Türkiye ile birlikte kaleleri koruyacağız. Maratonu nefesini tutan kazanır'' diye konuştu. 
     KKTC Kaptan Erbay Futbol Okulu'ndan çocuk futbolcuları kabul eden Cumhurbaşkanı Denktaş, Kıbrıs Türk halkının uzun soluklu bir mücadele sonucu kurduğu KKTC'nin tehlike altında olduğunu söyledi. 
     Gençleri tarihlerini, bugüne kadar verilen mücadeleyi öğrenerek cumhuriyete sahip çıkmaya çağıran Denktaş, ''Hürriyet satılamaz, vazgeçilemez. Cumhuriyete, devlete sahip çıkınız. Bunu hep birlikte yaparsak devleti ortadan kaldırmak isteyenler başarıya ulaşamaz'' dedi. 
     Denktaş, Rum kesiminden KKTC'ye geçişler için pasaportun ardından kimliğin de kaldırılmasını savunanlar bulunduğunu belirten, şunları söyledi 
     ''Ne için 3-5 kişi 3 kuruş daha fazla kazansın diye. Bunlar, bugüne kadar verilen mücadelenin ne anlama geldiğini bilmeyenlerdir veya biliyorlar da amaçları başka. Kimliği de kaldırırsanız o zaman Rumun bu topraklar benim, istediğim yere giderim tezini doğrularsınız. Ondan sonra da karşınıza geçer ve hadi evimden, toprağımdan çık der.'' 
     
     ''DEVLET KORSAN DEĞİL'' 
     Kıbrıs'ta ancak iki devlete dayalı bir barışın mümkün olabileceğini yineleyen Denktaş, sözlerini şöyle sürdürdü 
     ''Bu devlet korsan değil. Halkın mücadeleyle kurduğu ve Türkiye'nin tanıdığı bir devlet. KKTC'yi tanımamak haksızlıktır. Buna karşı devlete sahip çıktığımızı göstermeliyiz. Devletimiz tanınana, Ruma tanıtana kadar direnmeliyiz. Bugün bizden teslim olmamızı istiyorlar, çünkü başka seçeneğimiz olmadığını zannediyorlar. Hürriyet mücadelesinde seçeneksiz olunmaz.'' Futbolcu gençlere hitap eden Denktaş, ''Gol atabilirler, ama mağlup olmamak için maça devam. Türkiye ile birlikte kaleleri koruyacağız. Maratonda nefesini tutan kazanır'' ifadelerini kullandı. 
     
</TEXT>
</DOC>
