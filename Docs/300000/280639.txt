<DOC>
<DOCNO> 280639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun50.html </URL>
<DATE> 2005/03/15/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Vatikan "Da Vinci'nin Şifresi"ni kara listeye aldı 
</HEADLINE>
<TEXT>

     Tüm dünyanın en çok satan kitaplar listesinde bir numara olan ''Da Vinci'nin Şifresi'' konusunda sessizliğini bozan Vatikan, kitabı kara listeye aldı. 
     Kardinal Tarcisio Bertone, Vatikan Radyosu'na yaptığı açıklamada, kitabı ''yalanlar silsilesi'' olarak niteleyerek, ''Da Vinci'nin Şifresi'nin okumayın ve satın almayın'' diye konuştu. 
     ''Tarihi gerçekler çarpıtılarak, dalga geçilerek, prestij ve şöhreti, kilise tarihi ve insanlığa dayanan bir kişi hakkında yalan söyleyerek ya da iftira edilerek roman yazılmaz'' diyen Bertone, özellikle kitabın gençler arasında yayılmasını ''acı verici ve korkunç bir olgu'' olarak yorumladı. 
     Vatikan'ın önde gelen isimlerinden Kardinal Bertone, ''Da Vinci'nin Şifresi''nin kitapçılarda satılması için uygulanan pazarlama yöntemi ve zorlamayı kınadığını belirterek, ''Bu yalanlar silsilesinin yayılmasının arkasında ciddi bir pazarlama stratejisi olduğunu sanıyorum'' diye konuştu. 
     Katolik doktrininin önde gelen savunucularından ve aynı zamanda Cenova Başpatriği olan Bertone, yarın kitapla ilgili Cenova kentinde bir konferansa katılacak. 
     Son yılların en çok satan kitaplar listesinde bir yıldan fazladır liste başı olan ''Da Vinci'nin Şifresi'' dahil birkaç en çok satan kitabın yazarı olan Dan Brown'ın tüm eserleri 2004 yılının ilk aylarında aynı haftada New York Times'ın en çok satan kitaplar listesinde yer almıştı. 
     Türkiye'de de kitapseverlerin ilgiyle karşıladığı romanda, Harvard Üniversitesi Simge-Bilim Profesörü Robert Langdon'un Paris'te iş gezisindeyken, Louvre'un yaşlı müdürünün ölümü üzerine yetenekli Fransız kriptoloji uzmanı Sophie Neveu ile cesedin etrafındaki izleri takip ederek, ipuçlarının kendisini Da Vinci'nin tablosuna götürmesi konu ediliyor. 
     Romanda, Da Vinci'nin büyük sırrı herkesin görebileceği bir yere, ünlü eseri Mona Lisa tablosunun içine gizlediği anlatılıyor. 
     
</TEXT>
</DOC>
