<DOC>
<DOCNO> 267379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo13.html </URL>
<DATE> 2004/08/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fenerbahçe'de çifte sevinç... 
</HEADLINE>
<TEXT>

     Fenerbahçe'de, deplasmanda Kayserispor karşısında alınan 2-0'lık galibiyetin yarattığı sevinç, sakatlığı nedeniyle aylardır tedavi gören Kemal'in takımla antrenmana çıkmasıyla daha da arttı. 
     Geçen sezon Türkiye Kupası'nda yarı finalde Gençlerbirliği ile yapılan maçta sağ ayak fibula kemiği kırılan Kemal, uzun bir süre sonra takımla birlikte çalıştı. 
     Kemal, Kayserispor maçında yedek ve forma giymeyen oyuncularla bütün çalışmalara katıldı. 
     
     NOBRE TOPU OTOYOLA ATTI 
     Sarı-lacivertlilerin, bu sabah yaptığı çalışmada neşeli anlar yaşandı. 
     Şut çalışması sırasında Brezilyalı futbolcu Marcio Nobre topu kale yerine tesislerin arka tarafındaki otoyola gönderince, alkışla tempo tutan takım arkadaşları taraftarların söylediği ''Nobre, Nobre, Nobre, Marcio Nobre'' tezahüratını yaptı. 
     
     BİR GÜN İZİN 
     Kayserispor maçının ardından futbolcularına bu sabah antrenman yaptıran teknik direktör Christoph Daum, sarı-lacivertlilere yarın için izin verdi. 
     Dünkü maçta forma giyen futbolcuların dinlenmeye yönelik çalışmalar yaptığı antrenmanda diğer futbolcular şut çalışması ve çift kale maç yaptı. 
     Hafif sakatlıkları bulunan Servet, Selçuk, Serhat ve Fatih antrenmana katılmayıp tesislerde tedavi oldu. 
     31 Ağustos'ta Brezilya Milli Takımı kampına katılacak Alex ve Hollanda Milli Takımı'na çağrılan Van Hooijdonk da çalışmada yer almadı. 
     Sakatlığı nedeniyle Kayserispor maçının kadrosunda yer almayan Mehmet ise antrenmanda takımdan ayrı koşu yaptı. 
     Fenerbahçe, Birinci Süper Lig'in 5. haftasında deplasmanda Akçaabat Sebatspor ile yapacağı maçın hazırlıklarını 31 Ağustos Salı günü milli takımlara gidecek futbolculardan yoksun sürdürecek. 
     
</TEXT>
</DOC>
