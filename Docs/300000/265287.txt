<DOC>
<DOCNO> 265287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo09.html </URL>
<DATE> 2004/08/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yunanistan Olimpiyat Kafilesi Başkanı istifa etti... 
</HEADLINE>
<TEXT>

     28. Yaz Olimpiyat Oyunları'nda, Yunanistan olimpiyat kafilesi başkanı Yiannis Papadoyiannakis, istifasını verdi. 
     Kaza geçirdikleri gerekçesiyle doping testine katılmayan Yunan atletler Kostas Kenteris ile Katerina Thanou'nun davası sürerken Papadoyiannakis, durumun hasasiyeti nedeniyle istifa etmek istediğini bildirdi. 
     Yunanistan Olimpiyat Komitesi Basın Sözcüsü George Gakis'in yaptığı açıklamaya göre Papadoyiannakis, dün akşam saatlerinde, Yunanistan Olimpiyat Komitesi Başkanı Lampis Nikolaou'ya istifasını sundu. Ancak Nikolaou, Papadoyiannakis'in istifasını kabul etmedi. 
     Aslında doping kullandıkları, ancak kendilerine ''kaza geçirdi'' süsü vererek doping testinden kaçtıkları ileri sürülen Yunanlı atletler Kostas Kenteris ile Katerina Thanou, oyunlardan çekildiklerini bildirmişlerdi. Bu 2 sorunlu sporcunun ardından Yunanlı 62 kilo haltercisi Leonidas Sampanis'in de dopingli çıkması, oyunların evsahipliğini üstlenen Yunan kafilesinde karışıklığa yol açmıştı. 
     
</TEXT>
</DOC>
