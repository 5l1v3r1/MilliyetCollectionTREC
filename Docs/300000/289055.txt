<DOC>
<DOCNO> 289055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur21.html </URL>
<DATE> 2004/11/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Antalya'da "denizde 3 kişi kayboldu" iddiası... 
</HEADLINE>
<TEXT>

     Antalya'da üç kişinin denizde kaybolduğu iddia edildi. 
     Antalya'nın Fener Mahallesi'ndeki evinin balkonundan deniz ve yağmur görüntüsü çeken Mehtap Evren adlı genç kız, kamerasıyla çekim yaptığı sırada bir teknenin içerisinde üç kişi gördüğünü ve bu kişilerin daha sonra denizde kayboldukları iddiasıyla, polisi aradı. 
     Genç kız, olay yerine gelen polislere şunları söyledi 
     ''Kameramla deniz ve yağmur fotoğrafı çekerken birden bire açıkta bir karaltı farkettim. Kameramla bu görüntüye zum yaptığımda bir teknenin içerisinde birbirine sıkıca sarılmış üç kişi farkettim. Daha sonra belki bu kişiler kıyıya çıkabilir, düşüncesiyle sahile gittim. Sahile gittiğimde tekneyi göremedim ancak, suyun içerisinde yüzmeye çalışan iki kişi vardı. Bu iki kişi bana el salladı. Ancak daha sonra bu iki kişiyi de kaybettim.'' Polis, genç kızın bu ifadelerinden sonra Sahil Güvenlik yetkililerini arayarak yardım istedi. Ancak Sahil Güvenlik ve Deniz Polisi'nin, aşırı yağmur ve şiddetli rüzgar nedeniyle çalışma yapamadığı bildirilirken, polis, denizde olduğu sanılan kişilerin kıyıdaki kayalıklara sığınmış olabileceği ihtimali üzerine karadan arama çalışmalarını sürdürüyor. 
     
     METEOROLOJİDEN AÇIKLAMA 
     Öte yandan Antalya'da öğle saatlerinde başlayan şiddetli yağış ve fırtına aralıksız sürüyor. 
     Meteoroloji yetkilileri rüzgarın güney yönden ve saatte 50 kilometreye varan hızla estiğini kaydettiler. 
     Yağış ve rüzgarın gece de devam edeceğini belirten yetkililer, vatandaşları dikkatli olmaları konusunda uyardılar. 
     Şiddetli yağış ve rüzgar Antalya'da hayatı olumsuz etkiliyor. Olumsuz hava koşulları nedeniyle şehiriçi trafiğinde zaman zaman aksamalar ve tıkanmalar yaşanıyor. Polis, trafiği rahatlatmak için önlem alıyor. 
     
</TEXT>
</DOC>
