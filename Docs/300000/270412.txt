<DOC>
<DOCNO> 270412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko52.html </URL>
<DATE> 2004/09/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD'nin genç zenginleri... 
</HEADLINE>
<TEXT>

     ABD'de ekonomi ve iş çevrelerine hitap eden Fortune dergisinin geleneksel olarak her yıl yaptığı ABD'nin 40 yaşın altındaki 40 zengini listesinin tepesinde Dell Bilgisayar'ın kurucusu ve başkanı Michael Dell yer aldı. 
     Özellikle ınternetle ilgili isimlerin ağırlıklı olduğu listede sanat ve sinema dünyasının ünlülerinden Britney Spears, Jennifer Lopez ve Olsen ikizler de bulunuyor. 
     17,95 milyar dolarlık servetiyle 1999 yılından bu yana listenin tepesinde bulunan Dell Bilgisayar'ın sahibi 39 yaşındaki Michael Dell'in yaşından dolayı önümüzdeki yıldan itibaren bu listede yer alamayacağı belirtilirken, sanal mezat sitesi eBay'ın kurucusu 37 yaşındaki Pierre Omidyar 10,05 milyar dolarlık servetiyle ikinci sıraya yerleşti. 
     Omidyar'ı eBay'ın eski başkanı 39 yaşındaki Jeff Skoll 4,69 milyar dolarlık servetiyle takip ederken, Google'un kurucusu olan ve her ikisi de 31 yaşında bulunan Sergey Brin ve Larry Page de sahip oldukları 4,2'şer milyar dolarlık servetleriyle dördüncülüğü paylaştılar. 
     Google'ın amansız rakibi Yahoo'nun kurucuları Jerry Yang ve David Filo da sırasıyla 2,81 milyar dolarlık ve 2,57 milyar dolarlık servetleriyle Google'ın patronlarını takip ettiler. 
     Eğlence dünyasından isimler ise listede kendilerine daha alt sıralarda yer bulabildi. 34 yaşındaki rapçı Jay-Z, Roc-a-Fella Entreprises şirketi sayesinde 286 milyon dolarlık servetiyle 16. sıraya yerleşirken, 35 yaşındaki Jeniffer Lopez kendi adıyla piyasaya sürdüğü parfüm ve moda ürünleriyle 255 milyon dolarlık servetiyle listede yer buldu. 
     Sanat dünyasının 18 yaşındaki ikizleri Ashley ve Mary-Kate Olsen, tek tek sahip oldukları 137 milyon dolarlık servetleriyle 31. sırada yer aldılar. Popun prensesi olarak tanınan 22 yaşındaki Britney Spears ise 123 milyon dolarlık servetiyle 38. sıraya yerleşti. 
     
</TEXT>
</DOC>
