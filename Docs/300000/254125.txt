<DOC>
<DOCNO> 254125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko31.html </URL>
<DATE> 2004/07/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İnter Havayolları, İzmir'den direkt uçuşlara başlayacak... 
</HEADLINE>
<TEXT>

     İnter Havayolları'nın İzmir'den 6 noktaya tarifeli direkt uçuşlara başlayacağı bildirildi. 
     İzmir Crowne Plaza Oteli'nde yapılan acenta tanıtımı öncesi gazetecilere açıklamalarda bulunan şirketin Basın ve Halkla İlişkiler Müdürü Müjdat Göktaş, 17 Temmuz'dan itibaren İzmir'den İstanbul, Ankara, Antalya, Adana, Bodrum ve Gaziantep'e direkt uçuş başlatacaklarını belirtti. 
     En önemli amaçlarının yolculara zaman kazandırmak olduğunu ifade eden Göktaş, ''Bizi tercih eden yolcuları aktarmalı seferlerden ve otobüslerle yapılan yorucu yolculuklardan kurtarmak istiyoruz. Yaz sezonu nedeniyle insanların tatil ihtiyaçlarına yönelik uçuş takvimi belirledik. Uzun uçuşlar dışında tüm bilet fiyatlarımız 89 milyon lira olacak'' dedi. 
     ''Bölgesel jet'' olarak adlandırılan 108 kişilik Fokker 100 tipi uçaklarla, kullanılmayan havaalanlarını değerlendirmeyi planladıklarını kaydeden Göktaş, ''Kış sezonunda Van, Urfa, Elazığ gibi bölgelerin havaalanlarını da değerlendirebiliriz. 5 uçaklık filomuzu büyüterek bu yıl iç hatlarda 500 bin yolcu taşımayı hedefliyoruz'' diye konuştu. 
     Göktaş, İzmir'den başlayacak direkt uçuşların bölge ekonomisine canlılık getireceğini sözlerine ekledi. 
     
</TEXT>
</DOC>
