<DOC>
<DOCNO> 254200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur22.html </URL>
<DATE> 2004/07/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Cinayetin sırrını cep telefonu kayıtları çözecek 
</HEADLINE>
<TEXT>

     Manisa'nın Salihli İlçesi'ne bağlı Adala Beldesi'nde başından tabancayla vurularak öldürülmüş halde bulunan Simavlı Halil Kilci'nin katil zanlılarının bulunması için, maktulün cep telefonu kayıtları inceleniyor. 
     AA muhabirinin aldığı bilgiye göre, Halil Kilci'nin cesedinin bir hafta önce bulunmasının ardından harekete geçen Salihli Jandarma Komutanlığı'na bağlı ekipler, cesedin üzerinde çıkan bir cep telefonu kartından Kilci'nin, Kütahya'nın Simav İlçesi'ne bağlı Gölköy'de oturduğunu ve 15 gündür kayıp olduğunu belirledi. 
     Jandarma ekipleri, cinayeti aydınlatabilmek için Kilci'nin cep telefonu kayıtlarını incelerken, en son görüştüğü tespit edilen kişilerin de ifadesini aldı. Sorgulamada, durumundan şüphelenilen Simav Jandarma Komutanlığı'nda görevli bir astsubay ile Halil Kilci'nin uzun süre ayrı yaşadığı eşi, gözaltına alındı. 
     Astsubayın, soruşturmanın selameti açısından Eskişehir Askeri Cezaevi'ne gönderildiği, Kilci'nin eşinin ise sorgulamasının devam ettiği bildirildi. 
     
</TEXT>
</DOC>
