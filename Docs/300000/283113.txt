<DOC>
<DOCNO> 283113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun36.html </URL>
<DATE> 2004/10/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Delors Avrupa Türkiye'ye hayır dememenin çaresini bulmalı 
</HEADLINE>
<TEXT>

     AB Komisyonu'nun eski Başkanı Jacques Delors, AB'nin Türkiye'ye kapıları aralaması gerektiğini söyledi. 
     Delors, İtalya'da yayınlanan La Repubblica gazetesine verdiği demeçte, ''Ben Avrupa'nın Türkiye'ye hayır şeklinde bir cevap vermesi gerektiğini savunanlardan değilim. Avrupa Türkiye'ye hayır dememenin çaresini bulmalı'' dedi. 
     Delors, Avrupa'nın Türkiye'ye kapıları neden aralaması gerektiğini ise şu sözlerle açıkladı 
     ''Avrupa bazen öngörülmemiş meydan okumalara yanıt verebilmeyi de başarmalı. Örneğin, 1989'da Berlin Duvarı'nın yıkılmasından birkaç ay öncesine kadar komünizmin çökeceğini hangimiz öngörebilmişti Günümüzde ise din ve siyasetin birbirine karışmasının katkısıyla son derece tehlikeli başka bir durumla karşı karşıyayız. Dolayısıyla yarın, Avrupa'nın Türkiye'ye açılma tavrı, uygarlıklar çatışmasını, köktendinciliğin güçlenmesini önlemeye yönelik bir katkı sağlayacaksa gerekeni yapmak durumundayız. Türkiye'ye hayır dememenin çaresini bulmamız gerekiyor.'' Delors, ''Türkiye'nin AB'ye alınması Avrupa'nın siyasi bütünleşmesine zarar vermez mi '' sorusunu ise şöyle yanıtladı 
     ''Siyasi Avrupa'nın güçlendirilmesi, İngiltere'yi aldığımızdan bu yana ağır adımlarla ilerliyor. İngiltere'nin AB'ye girişi dezavantajdan ziyade avantaj sağlamıştır. Ama Londra'nın Avrupa'nın siyasi bütünleşmesine muhalif olduğunu da biliyoruz. Bunu bazen sert bir şekilde yapıyor, bazen de günümüzde olduğu gibi üstü kapalı üslupla. Ancak Avrupa'nın siyasi bütünleşmesinin geleceği konusunda bugün, geçmişteki argümanlarla hareket etmemiz doğru olmaz.'' AB üyesi kimi ülkelerin Avrupa Anayasası'nı referandum aracılığıyla onaylama eğiliminde olmalarının ciddi riskleri de beraberinde getirdiğine işaret eden Delors, ''Fransa AB Anayasası'na hayır diyecek olursa Avrupa krize girer'' diye konuştu. 
     Delors, Avrupa Anayasası'nın reddedilme gibi bir olasılıkla yüz yüze bırakılmaması gerektiğini savunarak, ''Avrupa Anayasası, Avrupa'nın ortak evi dahilindeki müstakbel hayata ilişkin oyunun kurallarını bağlayıcı ve de net bir şekilde ortaya koyuyor. Bunu, halen yürürlükte olan Nice Anlaşması'ndan daha iyi biçimde yapıyor. Dolayısıyla Fransa'nın AB Anayasası'nı reddetmesi, son derece dramatik bir gelişme olur'' dedi. 
     Delors, Europ1 radyo kanalının sorularını yanıtlarken de AB'nin Türkiye ile tam üyelik müzakerelerini başlatmasına destek vermiş ve ''AB'nin Türkiye'ye kapıyı kapatmaması'' gerektiğini söylemişti. Delors, sonucu önceden yargılanmaksızın tam üyelik müzakerelerinin başlaması gerektiğini belirtmişti. 
     
</TEXT>
</DOC>
