<DOC>
<DOCNO> 299247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur11.html </URL>
<DATE> 2004/12/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Futbol oynamasına karşı çıkan eşini boşuyor 
</HEADLINE>
<TEXT>

     Neşet KARADAĞ DHA 

ADANA'da 25 yaşındaki konfeksiyon işçisi Taner Mutlugüleş, haftada bir saat futbol oynamasına karşı çıkan 4 yıllık eşi 21 yaşındaki Derya Mutlugüneş'ten boşanmak için dava açtı. İşsiz koca Mutlugüleş, "Futbol beni evlilikten daha çok mutlu ediyor'' derken, eşi "Futbol bahanesi ile beni aldatıyor'' iddiasında bulundu. 
     Adana 4'ncü Aile Mahkemesi'ndeki boşanma davasına Derya Mutlugüleş ile Taner Mutlugüleş, avukatlarıyla birlikte geldi. Bir çocuk babası Mutlugüleş, eşiyle geçimsizlik yüzünden yaklaşık 8 aydır ayrı yaşadıklarını söyledi. 
     Geçimsizliklerinin ana nedeninin haftada bir oynadığı futbol olduğunu ifade eden Mutlugüleş, "Futbol oynamaya gittiğim zaman eşim benim başka yere gittiğimi sanıyor. Kendisini aldattığımdan şüpheleniyor. Haftada bir saat futbol oynamaya gitmeme karşı çıkıyor. Ben de futbolsuz yapamıyorum. Karşı çıkmasına karşın yine de gidiyorum. Sen futbola gitmiyorsun. Dostun var. Beni aldatıyorsun' diyerek beni yalancı duruma düşürerek tartışmalara, geçimsizliğe yol açıyor. Futbol beni evlilikten daha çok mutlu ediyor'' dedi. 
     Mutlugüleş, futbola gittiğini kanıtlamak için mahkemeye birlikte futbol oynadığı arkadaşı Ercan İnsel'i tanık olarak gösterdi. Duruşmada dinlenen İnsel, "Taner ile haftada bir saat halı sahada futbol oynuyoruz. Derya hanım, benim yanımda utbol yüzünden Taner ile tartışıp, futbola gitmeyeceksin' diye azarlardı'' dedi. 
     Duruşmada söz alan Derya Mutlugüleş ise, "Futbol bahanesiyle beni aldatıyor, ama ben boşanmak istemiyorum'' diye konuştu. Mutlugüleş, 3 yaşındaki kızı Yaren için 50 milyon, kendisi için de 100 milyon lira tedbir nafakası istedi. 
     Mahkeme hakimi, Derya Mutlugüleş ile çocuğuna toplam 150 milyon lira tedbir nafakası bağladı. Duruşma, tanıkların dinlenmesi için ertelenirken Taner Mutlugüleş, verilen tedbir nafakasına tepki gösterdi. İşsiz olduğunu ifade eden Mutlugüleş, "Daha önce konfeksiyonda çok az ücrete çalışıyordum. İşten çıkarıldım. Şu anda işsizim. Benim bu nafakayı ödemem imkansız. Çalışmış olsam öderdim'' dedi. 
     
</TEXT>
</DOC>
