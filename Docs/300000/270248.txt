<DOC>
<DOCNO> 270248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/magazin/axmag01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya, ortaklığı bitirdi 
</HEADLINE>
<TEXT>


ALİ'CE Ali Eyüboğlu 

Hülya Avşar'dan dün öğleden sonra şöyle bir faks aldık "Dilek Hanif'le olan dostluğumuz devam ediyor. Fakat ticari ilişkimiz bitmiştir. Altında her hangi bir sebep yoktur. Sadece biraz ara vermeye karar verdim." 
Faks sahibinden ayrılığın perde arkasına ilişkin yeni bir bilgi çıkmayınca "Hülya Avşar'ın modacısı" olarak tanınan Dilek Hanif'i arayıp, ayrılığın yazılmayan sebeplerini sorduk. "Hülya, faks mı gönderdi Sizden öğrendim" diyen Hanif, önce konuşmak istemedi. Hanif'e, Avşar'ın genelde kızınca yazılı açıklama yaptığını hatırlatıp, bir şeyler söylemesi için ısrar edince anlatmaya başladı 
"Hülya ile 1990'da şov işine girdikten 6 ay sonra çalışmaya başladım. 14 yıldır sahnede ve şovunda tarzımı yansıtan kıyafetler giyiyordu. Mayıs ayında Hülya'nın şovunda giydiği meşhur beyaz kıyafetle birlikte farklı bir çalışma yoluna girdik. O beyaz kıyafetten sonrakiler benim değil, Hülya'nın modelleri. Hülya o beyaz kıyafeti rüyasında gördü, tarifine göre bir kıyafet hazırladım, beğenmedi. O zaman sen tarif et, atölyedekiler diksin dedim, o da öyle yapmaya başladı. Modacı olarak kendimdeki gelişmeyi ona da yansıtmak istedim ama o bunları kabul etmedi. Yaptıklarımı, önerilerimi kabul etmeyince, nasıl istiyorsan öyle yap deyip, onu çalışanlarımla baş başa bırakmak zorunda kaldım. Buna bozulmuş olabilir. İyi giyinmek, prova ister. Provalardan sıkılmış olabilir. Helin'e atölye açmak istiyor olabilir. Hülya modacılığı da kaptı, ondan da olabilir. Modacıya ihtiyacı yok. Hülya artık kıyafetlerinin kumaşını kendi seçiyor, modelini kendi belirliyor, geriye sadece dikiş kalıyor." 


</TEXT>
</DOC>
