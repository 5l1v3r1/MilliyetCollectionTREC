<DOC>
<DOCNO> 290191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo07.html </URL>
<DATE> 2004/11/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Fenerbahçe'de Hooijdonk kadroya alınmadı.. İşte muhtemel 11... 
</HEADLINE>
<TEXT>

     Birinci Süper Lig'de yarın deplasmanda Trabzonspor ile karşılaşacak Fenerbahçe, zorlu maçta rakibini yenerek liderliğini sürdürmek istiyor. 
     Ligde 31 puanla lider olan sarı-lacivertliler, sıralamada kendilerinden 2 puan geride olan güçlü rakipleri karşısında kazanarak, zirvedeki yerini korumaya çalışacak. 
     Milli takımlara çok sayıda futbolcu gönderen, tam takım halinde ancak 12 gün aradan sonra dün çalışma yapan sarı-lacivertlilerin maç kadrosunda gribal enfeksiyon geçiren Van Hooijdonk, cezalı olan Selçuk, Serkan ve Volkan yer almıyor. 
     Sarı-lacivertli kafileyle birlikte kulüp başkanı Aziz Yıldırım ve bazı yöneticiler de özel uçakla Trabzon'a geldi. 
     Kafile daha sonra Trabzon'un Maçka İlçesi'nde bulunan Büyük Sümela Otel'e gitti. 
     
     MUHTEMEL 11 

     Zorlu maça tam takım halinde 2 antrenmanla hazırlama şansı bulan Fenerbahçe'de, teknik direktör Christoph Daum'un yarın sahaya süreceği muhtemel 11 şöyle 
     Rüştü, Önder, Luciano, Servet, Ümit, Serhat Mehmet , Aurelio, Deniz, Alex, Tuncay, Nobre. 
     Cezalı kaleci Volkan'ın yerine Trabzonspor maçında Recep yedek olarak sahaya çıkacak. 
     
     SON ANTRENMAN 

     Fenerbahçe, Trabzonspor maçı için son hazırlık çalışmasını Trabzon'a hareketinden önce Samandıra Tesisleri'nde yaptı. 
     Teknik direktör Christoph Daum'un, 1,5 saat süren basına kapalı çalışmada, futbolcularına maçın taktiğini uygulattığı bildirildi. 
     Hasta olduğu için dünkü çalışmaya katılamayan Van Hooijdonk, bugünkü antrenmanda da yer almadı. Antrenmana, bu futbolcunun dışında bütün oyuncular katıldı. 
     Bu arada, Fenerbahçeli taraftarların Trabzonspor maçı için İstanbul'dan grup organizasyonu düzenlemedikleri öğrenildi. 

     
</TEXT>
</DOC>
