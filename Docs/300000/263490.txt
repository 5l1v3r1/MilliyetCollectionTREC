<DOC>
<DOCNO> 263490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/guncel/axgun02.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozuk yol raydan çıkardı 
</HEADLINE>
<TEXT>


Bilirkişi raporu ve uzmanlar, Pamukova'daki tren kazasının tek nedeninin hız olmadığını, trenin yıpranmış travers ve raylar yüzünden kaza yaptığını belirtiyor 

Pınar Aktaş 

Pamukova'da 38 kişinin ölümüyle sonuçlanan hızlı tren kazasıyla ilgili Pamukova Savcılığı'nın atadığı bilirkişi heyetinin kazanın tek nedeninin hız olmadığını, yolda da sorunlar olduğunu ortaya koyan raporunu uzmanlar da destekledi. Uzmanlar, "Yolda mutlaka sorunlar var. Hız tek raydan çıkma nedeni olamaz" dedi. 

Hız son sebeptir 
Pamukova Savcılığı'nın atadığı bilirkişi heyetinin raporunda "Traversler ve raylar yıpranmış. Yolun geometrisi bozuk. Raydan hız değil, yoldaki sorunlar çıkarır" ifadeleri yer aldı. TCDD ise İstanbul - Ankara hattının Avrupa standartlarında olduğunu açıklamıştı. Uzmanlar da bilirkişilerin tespitlerini destekleyerek şunları kaydetti 
Prof. Dr. Zerrin Bayrakdar Yıldız Teknik Üniversitesi Yolda mutlaka sorunlar var... Yolu baştan yapmışlar, biz inceleyemedik. Hangi bilirkişi yazsa bunları yazacaktır mutlaka. Rapor mantıklı. Bu kazada sadece trenin hızından söz etmek yersizdir. Trenin raydan çıkma işi çok zordur. Hız, raydan çıkmada en son sıralardadır. Prof. Dr. Haluk Gerçek İstanbul Teknik Üniversitesi Daha önce buna benzer şeyleri ben de söyledim. Yolun geometrisi ve fiziksel yapısında bozukluklar varsa hızlı gitmeyen trenler de raydan çıkabilir. Nitekim yük trenleri de son günlerde raydan çıkıyor. Dolayısıyla raydan çıkmada, hız tek başına faktör değil. Birçok faktörün bir araya gelmesi gerekiyor. Biz bu kazadan önce yolla ilgili bozuklukların giderilmesi konusunda uyarıda bulunmuştuk. Kazadan sonra orada ölçüm yapmanın da mümkün olabileceğini zannetmiyorum. Çünkü kazadan sonra orada yol yenileme çalışmaları yapıldı. Traversler yenilendi, raylar değişti. 

Taşıt, yol veya işletme 
Prof. Dr. Aydın Erel Yıldız Teknik Üniversitesi Daha önce 'Bu olay taşıt, yol veya işletme nedeniyle olmuş olabilir' demiştim. Bireysel, ikili veya üçlü kombinasyonlar olaya neden olabilir. Ancak henüz bizim hazırladığımız rapor tamamlanmadığı için bu rapor hakkında yorum yapamayacağım. 

</TEXT>
</DOC>
