<DOC>
<DOCNO> 276450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun17.html </URL>
<DATE> 2004/10/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Chirac Türkiye ile ilgili referandumu destekliyorum ama 15 yıl sonra 
</HEADLINE>
<TEXT>

     Fransa Cumhurbaşkanı Jacques Chirac, Türkiye'nin AB'ye üyeliği hakkında bir referandumda Fransızların kendilerini ifade edebilmelerine olanak sağlayan bir anayasal revizyondan yana olduğunu söyledi. 
     Chirac, Almanya Başbakanı Gerhard Schröder ile Strasbourg'da görüşmesinin ardından düzenlenen basın toplantısında, ''Hükümetten, Türkiye'nin AB'ye olası girişinden önce, parlamentonun yerine Fransız halkının AB'ye girecek yeni üyeler hakkında söz söylemesine olanak verecek referandumu garantileyen yasal düzenleme konusunda inceleme yapmasını istedim'' dedi. 
     Fransa Cumhurbaşkanı, gelecek yıl Fransa'da yapılması planlanan AB Anayasası ile ilgili referandumun Türkiye ile hiçbir ilgisinin bulunmadığının altını çizdi. 
     Türkiye'nin olası üyeliğinin çok uzun vadeli bir mesele olduğunu söyleyen Chirac, ''Türkiye'nin AB koşullarının bütününü yerine getirmesi gerekiyor, bu da 10-15 yıl alır'' ifadesini kullandı. 
     Chirac, ''Türkiye'nin bizimle olması çıkarımızadır'' dedi ve ''geçmişteki şiddet ve hataları bertaraf edecek şekilde, kelimenin geniş anlamıyla Avrupa kıtasında demokrasi ve barışın kök salması'' gereğine işaret etti. 
     Türkiye'nin son zamanlarda mevzuatını, yöntemlerini ve uygulamalarını AB'ninkilere uyumlu hale getirmek amacıyla dikkate değer bir çaba sarf ettiğini belirten Chirac, ''Ancak, Kopenhag'da AB'nin belirlediği pazar ekonomisi ve demokrasi kriterlerine uymak için daha gelişme gösterilmesi gerektiği açıktır'' dedi. 
     Almanya Başbakanı Gerhard Schröder de ''Fransa ve Almanya aynı tahlilleri paylaşıyor. Türkiye'nin zamanı geldiğinde AB'ye girmesi Avrupa'da güvenlik için bir artıdır'' diye konuştu. 

     
</TEXT>
</DOC>
