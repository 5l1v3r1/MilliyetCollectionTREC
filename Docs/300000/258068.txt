<DOC>
<DOCNO> 258068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur06.html </URL>
<DATE> 2004/07/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Park halindeki otomobil uçuruma yuvarlandı, araçtaki çocuk kurtuldu 
</HEADLINE>
<TEXT>

     Giresun'dan Almanya'ya dönen gurbetçinin, 13 yaşındaki kızını içinde bırakarak yol kenarına park ettiği otomobil, uçuruma yuvarlandı. Çalındığı sanılarak polise ihbar edilen araç, arama sonunda 200 metrelik uçurumun dibinde bulundu. Araçta bulunan 13 yaşındaki çocuk, kazadan burnu bile kanamadan kurtuldu. 
     Alınan bilgiye göre, Türkiye'deki izninin tamamlanmasının ardından HH AE 1958 plakalı aracıyla Giresun'dan Almanya'ya dönen gurbetçi Azmi Türker, Bolu Dağı'nda kahvaltı yapmak için mola verdi. 
     İçinde 12 yaşındaki Emel'in bulunduğu aracını dinlenme tesisinin karşısında yol kenarına park eden Türker, yakınlarıyla tesiste kahvaltı ve alışveriş yaptı. 
     
     POLİSE ''ARACIM ÇALINDI'' İHBARINDA BULUNDU 

     Kahvaltı ve alışveriş sonrasında aracını yerinde bulamayan Azmi Türker, Bolu Emniyet Müdürlüğü polis imdat telefonunu arayarak, ''İçerisinde 13 yaşında kızımın da bulunduğu otomobilim çalındı'' ihbarında bulundu. 
     İhbar sonrasında güzergahı taramaya başlayan trafik ekipleri, sürücülerden, park halinde bulunan bir aracın uçuruma yuvarlandığı ihbarını alınca, çalışmalarını bu doğrultuda yoğunlaştırdı. Trafik ekipleri, sürücünün aracını park ettiği yolun 200 metre aşağısında uçurumun dibinde aracı ve içindeki çocuğu buldular. 

     
</TEXT>
</DOC>
