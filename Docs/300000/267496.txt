<DOC>
<DOCNO> 267496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yasam/ayas.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye zaten Avrupa'da 
</HEADLINE>
<TEXT>


Sokak AHMET TULGAR 

Bir şehir tasavvur edin ki, bırakın hafta sonunu, hafta içinde bile hemen hemen hiç trafik sıkışıklığı olmuyor. Park sorunu da yok. 
Hafta içi sokaklar erkenden tenhalaşıyor. Hafta sonları ise gece yarısı, birkaç semt dışında bütün kentte sük t zamanı. 
Ama işte şimdi, bu cumartesi gecesi, üstelik de çiseleyen yağmur sık sık sağanağa dönüşürken caddelerde, kaldırımlarda iğne atsan yere düşmeyecek. 
"Ne var bunda " diyecek olursanız Trafik sıkışıklığının, sokaklardaki bu şenlikli kalabalığın, izdihamın nedeni, gerekçesi hoş, hatta belki de birçok Türkiyeli için şaşırtıcı. On binlerce Berlinli saat gece yarısını epey geçmişken, h l müze önlerinde sıraya giriyor, bir semtteki sergiden diğerine yağmur altında intikal ediyor. 
Berlin'de geçen cumartesi gecesi, 'Müzelerin Uzun Gecesi' ilan edilmiş, yani 'Lange Nacht der Museen'. 
12 euro'luk bir bilet alacaksınız ve bu biletle gece saat 02.00'ye kadar kentteki bütün müzelere girebileceksiniz. Tabii bu arada toplu taşıma araçlarını da ücretsiz kullanabileceksiniz. 
Satışa sunulan biletlerin tamamı daha hava kararmadan bitiyor ve artık bu gecenin biletine sahip olmak Berlin'de bir statü göstergesi, bir mutluluk nedeni. 
Biz Türkiye'den Batı ülkelerine gidenlerin alışkanlığıdır, hemen karşılaştırmalar yapmaya başlar, nihayetinde de muhabbeti hayıflanarak bitiririz. Ama şimdi gel de İstanbul için, İstanbul'un tarihi ve müzeleri için üzülme, böylesi bir geceyi dileme 
Berlin'in en büyük müzelerinin bulunduğu Museeninsel, yani Müze Adası bölgesindeki kalabalıkta göze çarpan bir başka şey de, sınıfsal göstergelerin belirgin olmaması. Hatta saptanamaması. Kocaman bir orta sınıf sanki, müzelerin önlerindeki. 
Almanya hiçbir zaman bizim modern, liberal kamuoyu önderlerinin Batı yaşam tarzı olarak, hatta medeniyeti olarak lanse ettikleri ve böylelikle propagandisti oldukları Türkiye vahşi kapitalizmine medet umdukları egoist, hazcı, paracı toplumlardan olmadı. Bir kültür toplumu olarak, kalmayı tercih etti. Kültür, toplumun fertlerini kardeşleştirir. Bir de bizdeki dağınıklığa, kimsenin kimseyi umursamaması haline bakın. 
Bugünlerde Berlin'de bir de festival sürüyor Şimdi 'Now'. T.C. Dışişleri Bakanlığı ve Federal Almanya Kültür Vakfı tarafından desteklenen ve İstanbul Kültür Sanat Vakfı'nın sunduğu festival kapsamında birçok Türkiyeli sanatçı Berlin'e gelmiş. 9 gün boyunca 20 mek nda 50'nin üzerinde gösteri izlenecek. 
Sezen Aksu'dan Güher Süher Pekinel'e, Kudsi Erguner'den Sertab Erener - Fazıl Say'a geniş bir müzisyen yelpazesinin konserleri programda ön plana çıkarılmış ama Alman sanatçıların da katılacağı ve Fehmi Gerçeker'in projesi olan Mevlana Celaleddin-i Rumi gecesi gibi gelenekçi etkinlikler ya da Kutluğ Ataman'ınki gibi avangard gösteriler de aktif ve zengin bir Türkiye fotoğrafı sunuyor. 
Nüfusunun neredeyse yüzde 10'u Türk vatandaşları veya Türkiye asıllı Alman vatandaşlarından oluşan Berlin'de Almanlar, Türkiye'den gelen sanatçılara büyük ilgi gösteriyorlar. 
Bir de zaten iki toplum arasındaki kardeşleşme sonucunda bayağı bir Türk gustosu da oluştu Almanlarda, tanıdılar sevdiler, kimi bir Türkçe popçuyu, kimi de bir Türkiyeli ressamı, tiyatrocuyu. 
Tamam AB, müzakere tarihi, bu tarih aşkına yapılan ve uygulanmalarını da umduğumuz demokratik reformlar, hepsi iyi hoş, ama panik yersiz Türkiye zaten Avrupa'da. 
Ve "Türkiye'de iyi bir şeyler de oluyorcular" sayesinde değil, "Türkiye'de bir şeyler oluyorcular" sayesinde. 






</TEXT>
</DOC>
