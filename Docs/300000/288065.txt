<DOC>
<DOCNO> 288065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy05.html </URL>
<DATE> 2004/11/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP, Ahmet Özhan ve Emel Sayın'a ödenen ücreti sordu 
</HEADLINE>
<TEXT>

     CHP Yozgat Milletvekili Emin Koç, TRT'de yayınlanan ''Alaturca'' yarışmasını sunan Ahmet Özhan ve Emel Sayın'a ödenen ücreti sordu. 
     Koç, Devlet Bakanı Beşir Atalay tarafından yanıtlanması istemiyle TBMM Başkanlığı'na sunduğu soru önergesinde, yarışmanın TRT'ye maliyetinin ve Ahmet Özhan ile Emel Sayın'a 260'ar milyar lira ücret ödendiğine ilişkin haberlerin doğru olup olmadığının açıklanmasını istedi. Koç, Atalay'a, ''TRT çalışanının ikramiyeleri gecikmeli ödenirken, hatta maaşların ödenemeyeceği bizzat Genel Müdür Şenol Demiröz tarafından açıklanmışken bir program için sunuculara bu kadar yüksek ücret ödenmesi doğru mudur '' sorusunu yöneltti. 
     CHP'li Koç, bir başka soru önergesi ile de Şenol Demiröz'ün TRT Genel Müdürlüğü'ne atanmasından sonra kurum dışında yaptırılan programlar, bunların maliyeti ve hangi firmalara yaptırıldığı hakkında bilgi istedi. 
     
</TEXT>
</DOC>
