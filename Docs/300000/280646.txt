<DOC>
<DOCNO> 280646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun58.html </URL>
<DATE> 2005/03/15/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
Maliye Bakanı Unakıtan, New York'ta... 
</HEADLINE>
<TEXT>

     Maliye Bakanı Kemal Unakıtan, Türk ekonomisindeki son gelişmeler ve özelleştirme faaliyetleri ile ilgili görüşmelerde bulunmak üzere New York'a geldi. 
     Yarın sabah New York Borsası Başkanı Robert Britz ile birlikte New York Borsası'nın açılış gongunu çalacak olan Bakan Unakıtan, burada onuruna düzenlenen bir programa katılacak. Bakan Unakıtan ve beraberindeki heyet, daha sonra New York Borsası işlem salonunu gezecek. 
     New York'taki temasları sırasında yatırım kuruluşu Morgan Stanley tarafından düzenlenen Road Show'a katılacak olan Bakan Unakıtan, 17 Mart Perşembe günü Boston'a geçerek buradaki yatırım çevreleriyle benzer toplantılar yapacak. 
     Perşembe akşamı yeniden New York'a dönecek olan Bakan Unakıtan, New York'taki temaslarına Cuma günü de devam edecek ve ABD'nin önde gelen portföy ve stratejik yatırımcı kuruluş temsilcileriyle biraraya gelecek. 
     Cuma günü New York'taki temaslarını tamamlayacak olan Bakan Unakıtan, özel bir programı çerçevesinde ABD'nin Pennsylvania eyaletine geçerek, hafta sonunu New York'a birlikte geldiği eşi Ahsen Unakıtan, gelini Zeynep, torunları Hilal ve Muhammed ile birlikte bu eyalette geçirecek. 
     Bakan Unakıtan, 21 Mart Pazartesi günü New York'tan ayrılarak Türkiye'ye dönecek. 
     
</TEXT>
</DOC>
