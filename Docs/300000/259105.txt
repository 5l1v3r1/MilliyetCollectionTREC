<DOC>
<DOCNO> 259105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur24.html </URL>
<DATE> 2004/07/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sattığı evini kundakladı 
</HEADLINE>
<TEXT>

     Kayseri'de, sattığı evden çıkarılmak istenmesine kızan kişi, evi ateşe verdi. 
     AA muhabirinin aldığı bilgiye göre, Feridun Çevik 35 , bir süre önce emlakçıya sattığı Fevzi Çakmak Mahallesi'ndeki evinde kirada oturmaya başladı. Nil Caddesi'ndeki Gülçevik Apartmanı'nın 4. katındaki evi, Çevik'in kuzeni Ömer Patır satın aldı. 
     Bu sabah evi boşaltmasını isteyen emlakçıya kızan Çevik, odalardaki eşyaları tutuşturdu. Vatandaşların ihbarı üzerine olay yerine gelen itfaiye ekiplerince söndürülen yangında eşyalar, tamamen kullanılamaz hale geldi. Evden çıkmamakta direnen Feridun Çevik, polis ekiplerince gözaltına alındı. 
     Evi satın alan Ömer Patır, ''Kuzenimin emlakçıya sattığı evi ben satın aldım. Bir süredir burada kirada oturan kuzenimin çıkmasını bekliyordum. Sabah emlakçılarla tartışıp evi ateşe vermiş. Ev tamamen zarar görmüş durumda. Ne yapacağımı bilmiyorum'' dedi. 
     Bina yöneticisi Mustafa Özkan da, ''Feridun Çevik, babasından kalan işyeri ve bir evi satıp, parasını harcadı. Herhangi bir işte çalışmadığından bu evini de sattı. Her şeye çok çabuk sinirlenen bir yapısı var. Geçtiğimiz günlerde sinirlenip televizyonunu 4. kattan attı'' diye konuştu. 
     
</TEXT>
</DOC>
