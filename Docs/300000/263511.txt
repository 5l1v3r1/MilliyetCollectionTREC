<DOC>
<DOCNO> 263511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/aspo.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY'DE SÖNÜK GALA 2-1 
</HEADLINE>
<TEXT>


Son şampiyon, Samsun önünde ilk yarıda durdu. İkinci 45 dakikada Luciano ve Tuncay ile vurdu. Hooijdonk'un penaltısını Shorumnu çeldi, Kaies'in golü konuğa yetmedi 


90 dakika 

MEHMET DEMİRKOL 

Dün Saracoğlu'nun, geleneksel yumruk şova çağırma düzeni farklıydı. Bir yıl sonra ilk kez Aziz Pierre'den önce bir başka oyuncunun ismi çığrıldı. Fenerbahçe'nin bir yıldır Beyaz Atlı Prens misali beklediği dazlak oyun kurucu, bu ihtişamlı karşılamaya 2. dakikada kendi yarı sahasında üç kişiyi geçerek cevap verdi. Golden onlarca metre uzaktaki bu pozisyonda kopan gürültüyü anlatmaya olanak yok. Şampiyonluk maçında bir son dakika golü atılmıştı sanki. Prense sevgi büyüktü. 8 dakika sonra bu kez hiç beklemeden 20 metrelik sert ara pasla Tuncay'ı gol pozisyonuna soktu. 10 numara, Şenol'un markajından kurtulamamıştı, sol ayağını da pek iyi kullanamıyordu. Vuruşu kötüydü. Bu Fenerbahçe'nin ilk 45'teki, ilk organize akınıydı. İkinci ve sonuncusu ise 43'te penaltıyla sonuçlandı. Fenerbahçe'nin Serhat'la birlikte en iyisi Serkan'ın uzun koşusu ve ortasında Van Hooijdonk'u iten ve sarı kartı gören Tamer'di. Ama başka bir eski Beşiktaş'lı, Shorunmu, Aziz Pierre'in seçtiği köşeyi tahmin etti. İşte o an, Van Hooijdonk alıştığı tezahüratı aldı. Tribünlerin teselli çabasının içinde - yumruk şov nedeniyle - biraz da özür vardı sanki 
Oyun kurucusu, bolca hücumcusu olan geleneklere uygun Sarı -Lacivertliler'in ilk yarı boyunca buldukları bundan ibaretti. Daum'un santrfor geçmişi olan 5 oyuncuyu sahaya sürmesi, Sarı - Lacivertliler'i daha hücumcu yapmamıştı. Çünkü Daum bu kadar çok yumuşak oyuncuyla sahaya çıkmanın verdiği dezavantajı, başka önlemlerle ortadan kaldırmak istiyordu. Aurelio savunmanın önünden hiç ayrılmıyor, sol beke konan Ümit hiç çıkmıyordu. Halbuki, tüm hücumculara adam adama uygulayan Samsun'u geçmenin yolu geriden sürpriz adam çıkarmaktı, ama Serkan dışında kimse bunu yapmadı. Çünkü eğer çıksalar geri dönen oyuncu azlığından eksik yakalanacaklardı. Daum'un, Samsun'un oyununun bozulması beklentisi 53'te bitti. Hakem Dereli'nin kolay çaldığı bir serbest vuruşta Alex, Luciano'nun kafasına değil, neredeyse doğru saç teline nişanladı. Bu golü engelleyecek hiçbir şey yoktu. Golün öğrettiği şu Belki Alex'in topla buluşma sayısına bakıldığında oyun kuruculuğu tartışılır, ama tartışılmaz olan bir şey var. Onunla artık tutulmaz bir duran top gücü oldular. 
Gol sonrası, Samsun çok adamla çıkma çabasına girişince Fenerbahçe'de geçen hafta neyin eksik olduğu daha iyi anlaşıldı Serhat'ın sürükleyiciliği. Samsun'un kalabalık gelişlerinin cezası hep onun ileri taşıdığı toplardı. Markajdan kurtulmuş Alex ve diğer herkesin kafasını ilk çevirdiği oyuncu hep oydu. 90 dakika işini çok da iyi yaptı. Ama 2. gol Celil'in oyundan alınmasına şaşıran ve ikinci yarıda Şenol'suz olan Samsun'un uyumasından geldi. En arkadaki Servet en uçtaki Tuncay'a asist yaptı. Savunma güdümlü bir takımı, bolca hücumcuyla saldırmak isteyen şampiyon böyle bir golle yendi. Son dakikada bu kez kendileri uyuyup Kaies'ten yedikleri gole rağmen. 

Sambaya merhaba 

Alex uğurlu geldi 
SARI - Lacivertli ekipte merakla beklenen yeni transfer Alex dün sahne aldı. Christoph Daum, Çaykur Rizespor deplasmanında kadroya almadığı Brezilyalı yıldıza dün on birde şans verdi. Fenerbahçeli taraftarlar, Alex de Souza'yı tribünlere çağırarak, kendisine büyük sevgi gösterilerinde bulundular. 

Asist yaptı 
SAMBACI, ilk maçında asist yaparak, galibiyette pay sahibi oldu. İkinci yarının başında Alex'in kullandığı serbest atışta Luciano fileleri havalandırdı. Şükrü Saracoğlu'ndaki atmosferinden çok etkilendiğini belirten Alex, "Oyun sistemine alışmaya çalışıyorum. Henüz tam kapasiteyle oynuyorum diyemem" dedi. 

Rakamlarla ALEX 
Topla oynama yüzdesi 9 
Olumlu pas 41 
Hatalı pas 8 
Top çalma 5 
Top kaptırma 10 
Toplam şut 2 
İsabetli şut 1 
Toplam orta 4 
İsabetli orta 2 
Yapılan faul 2 

Maçın hakemi 
Nasıl yardımcı 
SELÇUK Dereli için şanssız bir maçtı. Bazı faul pozisyonları dışında çok önemli bir hata yapmadı. Bir de ilk yarıda Kenan'a yaptığı faul sonrası Hooijdonk'a kart göstermeliydi. Ancak iki yardımcı Adil Sinem ve Ekrem Kan, Dereli'ye köstek oldular. İkinci yarıda Fenerbahçe'nin iki ofsaytına bayrak kaldırıp hata yapan Kan'a, Samsunspor'un golünde yüzde yüz ofsaytı pas geçen Sinem eşlik etti. 

Maçtan notlar 
Yaman çelişki 
YÖNETİM maçtan önce kaleci ve Ortega konusunu masaya yatırdı. Asbaşkan Osman Yalçın, "Daum bize 'Rüştü'yü istiyorum' derse görüşmeler başlayabilir" dedi. Daum ise maçtan sonra "Rüştü'yü yönetime sorun. Onunla ilgili olumlu görüşümü tekrarlamak istemiyorum" dedi. 

Değişim rüzg rı 
CHRISTOPH Daum, Rize maçında bekleneni veremeyen Fabiano'nun yerine defansın solunda kaptan Ümit'e görev verdi. Fabiano, ikinci yarıda Nobre'nin yerine oyuna girdi. Alman hoca, orta alanın sağında Mehmet'in yerine iyileşen Serhat'a, forvette de Murat'ın yerine Nobre'ye görev verdi. 

PAF'lar galip 
İKİ takımın PAF takımları arasındaki mücadeleyi Fenerbahçe 1-0 kazandı. Dereağzı Tesisleri'nde yapılan karşılaşmada Sarı - Lacivertli ekibi galibiyete taşıyan golü 43. dakikada Emrah attı. 

Hasret giderdiler 
FENERBAHÇE, üç aylık bir aradan sonra Kadıköy'de Samsun maçı ile taraftarının karşısına çıktı. Sarı - Lacivertliler karşılaşmaya büyük ilgi gösterirken, çevre illerden otobüslerle çok sayıda taraftar da Şükrü Saracoğlu'na geldi. Stadın tamamına yakın bölümü doldu. 


</TEXT>
</DOC>
