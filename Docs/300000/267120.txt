<DOC>
<DOCNO> 267120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun16.html </URL>
<DATE> 2004/08/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talat Rum yönetimi iyi niyetli bir yaklaşım göstermiyor... 
</HEADLINE>
<TEXT>

     KKTC Başbakanı Mehmet Ali Talat, Rumların, Kıbrıs Türkleri'ne karşı iyi niyet göstermediğini ifade ederek, ''Kıbrıs Türkünün boğazını sıkarak bir anlaşmaya mecbur edeceğini zannediyorsa yanılıyor. Kıbrıs Türkü zaten anlaşmadan yana olduğunu ortaya koydu'' dedi. 
     Başbakan Talat, Kamu Araçları İşletmeleri Birliği Kar-İş heyetini kabul ederek görüştü. Heyet üyeleri, Güney Kıbrıs'a ticari araçla geçişlerde sorun yaşadıklarını, Rum yönetiminin kendilerine bazı şartlar öne sürdüğünü ve ehliyet almak için yeniden sınava girmelerinin istendiğini anlatarak Başbakan Talat'tan sorunlarının çözülmesi yönünde yardım istedi. 
     Kar-İş heyeti, Başbakan Talat'tan, Rum yönetiminin KKTC'den giden ticari araçlardan istediği şartların aynısının, KKTC'ye geçecek Rum ticari araçlarından da istenmesini veya Rum ticari araçların KKTC'ye geçişlerinin geçici bir süre için durdurulmasını da talep etti. Talat, heyet üyelerini dinledikten sonra yaptığı konuşmada, Rum yönetiminin iyi niyetli bir yaklaşım göstermediğini, her alandaki yaklaşımın böyle olduğunu kaydederek, şöyle konuştu ''Gerek Yeşil Hat Tüzüğü'ne getirdiği değişiklik önerileri, gerekse onunla eş zamanlı olarak Avrupa Birliği'ne sunduğu ticari araçların Güney Kıbrıs'a geçişiyle ilgili düzenlemeler iyi niyetle bağdaşmıyor.'' Rumların Avrupa Komisyonu'a, Türk tarafının lehine olan bazı değişiklikler önediğini belirten Talat, ''Lehimize görülüyor, lehimizedir de, ama esas niyetleri, bunları vererek doğrudan ticareti engellemek'' dedi. Talat, doğrudan ticaretin KKTC için hayati bir konu olduğunu vurguladı. 
     Doğrudan ticaretin ve KKTC'ye direk uçuşların Rum tarafına bir zararının olmadığının altını çizen Talat, Rumların, ''doğrudan ticaretin ve direk uçuşların dolaylı yoldan tanınma anlamına geldiğini'' söylediğini, bunun tanınmayla ilgilisinin olmadığını iyi niyetle ilgili bir konu olduğunu kaydetti. 
     Talat, ''Rum hükümeti hakikaten iyi niyetliyse kendi onayını vermelidir, 'bu liman ve bu havaalanı kullanılabilir' diye. Kendisi bunu Avrupa Birliği'ne söylemelidir. Doğru olan budur. Yoksa Kıbrıs Türkünün boğazını sıkarak bir anlaşmaya mecbur edeceğini zannediyorsa yanılıyor. Halbuki Kıbrıs Türkü zaten anlaşmadan yana olduğunu ortaya koydu. İspatladı. İspatlaması gereken Kıbrıs Türkü değil, Rum yönetimi.'' Başbakan Talat, heyet üyelerinden durumlarıyla ilgili gelişmeleri Avrupa Birliği'ne de şikayet etmelerini ve Rumların iyi niyetsizliğini dünyaya duyurmalarını istedi. Talat, heyet üyelerinin isteklerini değerlendireceklerini ve hükümet olarak gerekli tedbirleri alacaklarını söyledi. 
     
</TEXT>
</DOC>
