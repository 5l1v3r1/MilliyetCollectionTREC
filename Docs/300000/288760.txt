<DOC>
<DOCNO> 288760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko08.html </URL>
<DATE> 2004/11/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türk tütünden yapılan Cıgara ve Astra piyasaya giriyor... 
</HEADLINE>
<TEXT>

     ''Cıgara'' ve ''Astra'' markalarıyla, yüzde 100 saf Türk tütünü ile üretilen sigaralar, Ramazan Bayramı'ndan sonra bayilerde satışa sunulacak. 
     Türk-İngiliz Ortaklığında Mersin Organize Sanayi Bölgesi'nde 14 bin metrekarelik alan üzerinde kurulan Mersin Sigara Fabrikası'nın Yönetim Kurulu Başkanı Mahmut Arslan, AA muhabirine yaptığı açıklamada, sadece Türk tütünü ile üretilen sigaralar sayesinde Türk tütününü Avrupa ve dünyaya tanıtacaklarını belirtti. 
     Hükümet, TEKEL'in özelleştirilmesi kararını verince yeni bir sigara fabrikası kurmaya karar verdiklerini ifade eden Arslan, yaklaşık 1.5 yılda inşaatı tamamlanarak hizmete giren fabrikanın Türkiye'nin 4'üncü özel sigara fabrikası olduğunu anlattı. 
     Arslan, şunları kaydetti 
     ''Türkiye'de daha önce kurulmuş 3 özel sigara fabrikası daha var. TEKEL'in de hükümet tarafından özelleştirilme kapsamına alınmasının ardından, İngilizlerle görüşüp toplam 50 milyon dolarlık yatırımla Türkiye'nin 4'üncü özel sigara fabrikasını hizmete sunduk. Bu sayede ilk etapta yaklaşık bin kişiye istihdam sağladık. Bu daha da artacak.'' 
     
     HEDEF TÜRKİYE PAZARINDA YÜZDE 10 PAY 

     Mersin Sigara Fabrikası Genel Müdürü Hulusi Kaymaz ise Türkiye pazarında ilk etapta yüzde 10 pay almayı hedeflediklerini bildirdi. 
     ''Cıgara'' ve ''Astra'' markalarıyla bayram sonrası tezgahlardaki yerini alacak sigaralarının 1 milyon 250 bin ile 1.5 milyon lira arasında satışa sunulacağını belirten Kaymaz, ''Türk insanı ne yazık ki ABD tütününe alıştırıldı. Ancak bizim sigaralarımız yüzde 100 saf Türk tütününden olacak ve Türkler yeniden eski alışkanlıklarına dönecek'' diye konuştu. 
     Kaymaz, sigaralarının ilk etapta Türkiye iç pazarının yanı sıra Ortadoğu ve Afrika ülkelerine de ihraç edileceğini söyledi. 
     
</TEXT>
</DOC>
