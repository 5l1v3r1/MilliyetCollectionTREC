<DOC>
<DOCNO> 298702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun15.html </URL>
<DATE> 2004/12/18/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Bosna Sırp Dışişleri Bakanı istifa etti 
</HEADLINE>
<TEXT>

     Bosna Sırp Cumhuriyeti başbakanından sonra Dışişleri Bakanı Mladen İvaniç de istifa etti. 
     Bosnalı Sırpların Başbakanı Dragan Mikereviç, Bosna Yüksek Temsilcisi Paddy Ashdown'ın Bosna Sırp Cumhuriyeti savaş suçlularını yakalamada başarısız olduğu gerekçesiyle 9 yetkiliyi görevden alması üzerine dün istifa etmişti. 
     Ashdown ve ABD'nin Bosna Büyükelçisi Douglas McElhaney, önceki gün Bosnalı Sırp yetkililere yaptırım kararını da açıklamışlardı. Yaptırımlar arasında, Bosnalı Sırpların iki büyük siyasi partisinin liderlerine seyahat yasağı da bulunuyor. 
     Dışişleri Bakanı İvaniç yaptığı basın toplantısında, partisinin uluslararası baskılara boyun eğmeyi ve polis ile savunma konularındaki reformların yapılmasını kabul etmeyeceğini söyledi. 
     İvaniç, ''Sırp Cumhuriyeti'nin olmadığı bir Bosna'nın yaratılmasına yol açacak bir süreçte yer almak istemiyoruz. Bu bize karşı bir saldırıdır ve anayasal olmayan değişikliklere muhalefetimizin doğrudan bir sonucudur'' diye konuştu. 
     Başbakan Adnan Terziç, Dnevni Avaz gazetesine yaptığı açıklamada, ''ABD'ye girmesi yasaklanan bir dışişleri bakanının görevlerini yerine getirmesinin çok zor olduğunu'' söyledi. 
     Ashdown, polis karakolları komutanları ve devlet sınır yönetiminin bir temsilcisiyle bir istihbarat yetkilisini görevden almıştı. 
     Dayton barış anlaşmasını ihlal etmeleri halinde Ashdown'ın yerel yetkilileri görevden alma yetkisi bulunuyor. 
     Bosnalı Sırplar şimdiye kadar, topraklarında saklandığı sanılan hiçbir savaş suçlusunu yakalamadı. 
     
</TEXT>
</DOC>
