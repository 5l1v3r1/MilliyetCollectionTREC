<DOC>
<DOCNO> 284546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/siyaset/siy02.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina abarttı 
</HEADLINE>
<TEXT>


Yunanistan basınına göre,12 Türk savaş uçağı Yunan hava sahasını ihlal etti ve it dalaşı yaşandı 

YORGO KIRBAKİ Atina 


Yunanistan, Türk savaş uçaklarının Yunan hava sahasını ihlal ettikleri iddialarını yoğunlaştırdı. Yunan Savunma Bakanlığı kaynaklarından basına sızdırılan haberlerde, son olarak çarşamba günü 12 Türk savaş uçağının Midilli - Sakız - Psara adaları bölgesinde Yunan hava sahasını ihlal ettiği, Türk uçaklarından 6'sının silahlı olduğu ve taciz için havalanan Yunan savaş uçaklarıyla "it dalaşı" yaşandığı belirtildi. Almanya'da meslektaşı Peter Struck ile görüşen Yunan Savunma Bakanı Spilios Spiliotopulos, Türk uçaklarının Ege'deki uçuşları hakkında 'Dışişleri Bakanlığı gerekli olan her şeyi yapıyor. Savunma Bakanlığı ise gelişmeleri çok yakından izliyor" dedi. 
NATO'nun 1 - 12 Kasım'da Doğu Akdeniz'deki "Destined Glory" tatbikatı nedeniyle de, Ege semalarında tansiyonun yükselebileceği kaydedildi. Yunan basını da NATO'yu, "Türkiye yanlısı tutum içinde" olmakla suçladı. 


</TEXT>
</DOC>
