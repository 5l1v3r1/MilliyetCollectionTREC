<DOC>
<DOCNO> 295487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun33.html </URL>
<DATE> 2004/12/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Borrell Türkiye'nin Avrupalı olduğunu söyleyemeyiz ama... 
</HEADLINE>
<TEXT>

     Avrupa Parlamentosu'nda yapılan ''Türkiye ve AB Tarihsel bir seçim için nedenler'' konulu uluslararası konferans çerçevesinde konuşan Avrupa Parlamentosu Başkanı Josep Borrell, Türkiye konusunda ''mantıklı bir analiz'' gerektiğini söyledi. 
     Türkiye'de yaptığı son temaslar hakkında bilgi veren Borrell, Türkiye'de kamuoyunun bazı konulardaki hassasiyetini gördüğünü, temasları sırasında bazen herkesin hoşuna gitmeyen şeyler söylediğini, ancak Türkiye ile AB'yi ayıran unsurlara ve görüş ayrılıklarına da değinmek gerektiğini anlattı. 
     AB'nin korkularının ve tereddütlerinin Türkiye'de anlaşılmadığını ve tepki yarattığını, bu ülkede tüm sosyal, siyasi ve ekonomik güçlerin AB'ye katılım istediğini, bu katılımın istikrar ve refah getireceğini, katılım konusunda olası bir olumsuz yanıtın geri adım oluşturacağını belirten Borrell, toplumun ve zihniyetlerin bir günde değişmesinin mümkün olmadığını, katedilmesi gereken yol bulunduğunu anlattı. 
     Borrell, kendi ülkesi İspanya'yı örnek göstererek, şunları söyledi 
     ''Bir vatandaş devlete karşı kendini savunabilmeli, o devletin parçası olmayı istememe hakkına sahip olmalı. Demokratik bir şekilde, 'Sizin devletinizi değil kendi devletimi istiyorum' diyebilmeli. Bu, bir ülkenin toprak bütünlüğünün sorgulanmasını beraberinde getirmez. İspanya'da bölgelerinin bağımsızlığını isteyen partiler var. Bunun barışçı ve demokratik yoldan yapılması önemli. Ancak, binlerce ölü söz konusu olursa bu ifadeleri çok temkinli kullanmak gerekir.'' Bazen kelimelerin kısa ama anlamlarının büyük olabileceğini belirten Borrell, Türklerin, Türkiye'nin AB'ye katılım müzakerelerine başlatılmasına ''evet'' denilmesini beklediklerini çünkü ''hayır'' demek cesaretinin gösterilemeyeceğini düşündüklerini kaydetti. 
     Borrell, Avrupa Parlamentosu'nun isteyerek ''evet'' dediğini, B planı veya alternatif bulunmadığını anlattı. 
     Türkiye konusunda mantıklı bir analiz gereği üzerinde duran Borrell, bu alanda Avrupa Parlamentosu'nun temel rol oynayacağını, siyasi bir tartışmanın söz konusu olduğunu, önümüzdeki iki yıl içinde bu konunun Avrupa Parlamentosu'nun ana gündemini oluşturmasını önereceğini söyledi ve ''Birbirimizi iyi tanımıyoruz'' dedi. 
     AB'ye gelecek Türk işçilerin sayısının değil, farklı düşüncelerin ve değerlerin birarada yaşamalarının tartışılması gerektiğini anlatan Borrell, ''Demokratik bir İslam olabilir mi '' sorusuna yanıt verilmesi gerektiğini söyledi. 
     Sorunun öneminin ve bir çözüm bulma zorluğunun küçümsenmemesi gerektiğini, bütün kriterlerin saygı görmediğini, bunun gerçekleşmesinde Türkiye'yi ve AB'yi büyük zorlukların beklediğini savunan Borrell, ''Müzakereler başlasın, sonra çözüm buluruz'' denilemeyeceğini belirterek, ''Avrupa'da bu sorunun boyutlarının ve Türk halkının AB'ye katılım iradesinin bilincinde değiliz'' diye konuştu. 
     ''Bizim tanımadığımız derin Türkiye'nin sosyo-kültürel açıdan Avrupalı olduğunu söyleyemeyiz'' diyen Borrell, bunun değişebileceğini söyledi ve ''İnşallah'' diyerek sözlerini tamamladı. 
     TBMM Dış İlişkiler Komisyonu Başkanı Mehmet Dülger, yaptığı konuşmada, tarafların birbirine güvenmeleri gerektiğini, AB kamuoyunun Türkiye hakkında az bilgi sahibi olduğunu söyleyerek, Türkiye'ye karşı tutarlı bir tavır izlenmesi ve başlatılacak müzakerelerin sağlıklı bir ortamda yürütülmesi çağrısında bulundu. 
     Konferansta konuşan Avrupa Parlamentosu Yeşiller Grubu üyesi Daniel Cohn Bendit, 11 Eylülden sonra Türkiye'nin AB'ye katılımının büyük stratejik önem kazandığını, terörizm ve İslami köktendinciliğe karşı mücadelede, bu mücadelenin İslam'a karşı olmadığının gösterilmesi gerektiğini, Türkiye'ye karşı izlenecek yolun sadece Avrupa için değil, tüm dünya için önem taşıdığını anlattı. 
     Yeşillerin Türkiye ile müzakerelerin başlatılmasından yana olduklarını, ancak Türk toplumunun hükümranlık paylaşmayı kabul edip etmeyeceğinin görülmesi gerektiğini, AB'nin, ''ulusal hükümranlığın sonu'' olduğunu söyleyen Bendit, ''Türk toplumunun bunun bilincinde olup olmadığını bilmiyorum'' dedi. 
     
</TEXT>
</DOC>
