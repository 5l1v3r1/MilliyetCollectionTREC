<DOC>
<DOCNO> 269639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/bbas.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Asla yukarı bakmayın 
</HEADLINE>
<TEXT>


Basketbol Milli Takımı'nın antrenörü Tanjeviç, Avrupa Şampiyonası elemeleri öncesi MİLLİYET'e konuştu. Sırp çalıştırıcı, şampiyonluktan söz etmek için önce sabırlı olmak gerektiğini söyledi 

ÖZEL RÖPORTAJ GÖKHAN TÜRE 


12 Dev Adam ile mesaisinde ikinci ayını dolduran Sırp çalıştırıcı Bogdan Tanjevic, Türk basketboluyla ilgili izlenimlerini, Milli Takım'ın geleceğiyle ilgili merak edilen detayları MİLLİYET'e aktardı. Tanjevic, şampiyonluk kelimesinin Türkiye'de herkesin ağzına "sakız" olduğunu, bundan bahsedebilmek için önce sabırlı olmak gerektiğine dikkati çekerek, "Basamakları çıkarken, asla yukarı bakmamalı, acele etmemelisiniz" dedi. 

Kamuoyuna elemelerde beklenen oyunu sunabilecek misiniz 
- 45 günlük çalışma ile de arzuladığınız form düzeyinin yüzde 75 - 80'lik seviyesine yükselirsiniz. Hidayet'in 14 günlük yokluğu, handikap. 10 gün doğru dürüst idman yapmayan İbrahim ve Serkan'ın sakatlıkları, Mustafa Abi, Kaya Peker gibi iki önemli oyuncunun yokluğu da dezavantaj. Eksikliklere rağmen yine de arzuladığımız form düzeyine ulaşmak üzere olduğumuzu düşünüyorum. 

Sizce Türkiye'nin şampiyonluk şansı var mı 
- Henüz başlangıçta şampiyonluktan söz etmenin alçakgönüllüce bir yaklaşım olduğunu düşünmüyorum. İspanya, İtalya, Litvanya, Slovenya ve Fransa şampiyon olabilecek kapasitede ülkeler. Avrupa Şampiyonası'nda yarış 10 ülke arasında geçecek. Ben her zaman önce madalya kazanma hedefi gütmüşümdür. Basamakları çıkarken, asla yukarı bakmamalı, acele etmemelisiniz. Sadece yukarı çıkmaya çalışmalısınız. Başınızı kaldırıp, yukarı baktığınızda merdivenler hep fazla ve yüksek görünecektir. Çıkacak basamak kalmayınca, zirvedesiniz demektir. 

Maçta çok oyuncu değiştiriyorsunuz. Bu hazırlık maçlarına özel bir uygulama mı, yoksa elemelerde yine benchte oynamayan oyuncu kalmayacak mı 
- Bu, başarıya ulaşmak, birşeyler kazanmak için zorunlu olarak uygulamamız gereken sistem. Tabii ki Avrupa Şampiyonası elemelerinde de, finallerde de böyle olacak. Çünkü artık yüksek tempoda oynanan basketbolda hiçbir oyuncunun 40 dakikayı aralıksız kaldırabilmesi fiziksel ve mantel olarak mümkün değil. Bunun için paylaşıma alışkın, her an her göreve hazır olmamız gerekiyor. Takım olmayanın bu yarışta işi olamaz. 

Sizce iyi savunma mı önemli, iyi hücum mu 
- Savunmacı olduğumu söyleyebilirim. Ama yetenekli oyuncuların, bu yeteneklerini sergilemesine de olanak sağlarım. Her gün iyi oynayamazsınız, şut sokamadığınız gün olur. Ama her zaman iyi savunma yaparsanız, kötü oynadığınız dönemi de böylece telafi edersiniz. 

Grubumuzda bizi, kim zorlar 
- En ciddi rakibimizin Bosna Hersek olduğunu söylemeliyim. Açıkçası ilk maçı Bosna Hersek ile oynamak istemezdim. Ayrıca ilk maçı da evimizde oynamak daha iyi olurdu kanısındayım. Ama herşey istediğimiz gibi olacak diye kural yok. 

Türk ekolü yaratmaya mı yoksa kendi ekolünüzü kabul ettirmeye mi çalışıyorsunuz 
- Oturtmaya çalıştığım sistem kimseye özel değil çok basit. Bu basketbol için olmazsa olmaz bir kural. Başarılı olabilmek için Milli Takım'da oynama yaşını aşağıya çekmek gerekiyor. Ben de bunu yapıyorum. Gelecek vaad eden oyuncular en geç 20 - 21 yaşında milli takımda sürekli oynamaya başlamalılar. Çünkü sadece yetenek değil, tecrübe de çok önemli. Bayrağı daha yükseğe taşımak gerekiyor. Bu hep birlikte yapmamız gereken bir iş." 

Ligde takımlar arası dengesizlik nasıl giderilebilir Oynattığınız gençler sezonu kenarda geçirip paslanırsa, çözüm için formülünüz ne olacak 
- Bu gençlerin zaman bulabileceklerine inanıyorum, daha doğrusu inanmak istiyorum. Büyük kulüplerin İkinci Lig'de pilot takımları var. Bazılarının burada oynayabileceklerini sanıyorum. Bunun yanında, başka kulüplerde kiralık olarak oynayacaklar da var. Kalanların ise şu anda oynadıkları kulüplerinde onlara süre vermelerini beklemek zorundayız. 

"Beşiktaşlı olabilirim" 
"Futbolla ilgileniyorum. Ama amatör olarak. Bazen futbol maçlarını izliyorum. Buradaki en iyi arkadaşlarımdan biri Beşiktaşlı. Bu yüzden belki ileride Beşiktaşlı olabilirim. Ama bunun garantisi de yok tabii. 

"Mezarlık alacağım " 
"Burada kendime mezarlık alacağım esprisini yaptım. Ama uzun süre kalırsam, bu neden gerçeğe dönüşmesin. Nişantaşı'nda ev bakıyorum. İnsanların bana yaklaşımı ve dokunarak kontak kurmaları beni çok etkiledi." 

Devler Bosna'da 

Maç yarın 
2005 Avrupa Basketbol Şampiyonası Eleme Grubu'ndaki ilk maçını Bosna Hersek ile rakip sahada oynayacak olan A Milli Basketbol Takımımız, dün Sarajevo'ya gitti. Dizinden sakat olan Cevher Özer'in yer almadığı Milli Takım kadrosu, akşam Sarajevo'da iki saat süren bir çalışma yaptı. Milli Takım kadrosuna bugün ABD'den gelecek olan Hidayet de eklenecek. Millilerimiz'in Bosna Hersek ile yarın TSİ 18.00'de oynayacağı karşılaşma NTV'den naklen yayınlanacak. 


Ülker'de üç imza 

BASKETBOL Ligi'nde şampiyonluğun güçlü adayı Ülkerspor, yeni transferleri Litvanyalı Saulius Stombergas, Eureljus Zukauskas ve Virginijus Praskevicius'u dün basına tanıttı. Turuncu - Yeşilli kulübün Topkapı'daki tesislerinde gerçekleştirilen ve Menajer Hakan Artış'ın da katıldığı törende üç oyuncu ikişer yıllık sözleşmeye imzaladı. 


</TEXT>
</DOC>
