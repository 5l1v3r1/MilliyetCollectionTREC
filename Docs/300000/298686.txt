<DOC>
<DOCNO> 298686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/uras.html </URL>
<DATE> 2004/12/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kazancımız çok kaybımız şimdilik yok 
</HEADLINE>
<TEXT>


Daha iyi bir Türkiye arayışında AB'ye üyelik macerasına girdik. Osmanlı'dan bu yana biz Avrupalı olma sevdasındayız. Avrupalı olmak bizim için "çağdaş" olmaktır, "medeniyete ulaşmaktır". 
Kırk yıllık AB maceramızın ortasına düşmüş Kıbrıs sorununun AB üyeliğinin önüne geçirilmesi haksız bir yaklaşım ve çirkin bir manevradır. Kıbrıs Türk kesiminin statüsü bizim için önemlidir. Ama Türkiye'nin kaderini - geleceğini Kıbrıs Türk kesiminin statüsüne bağlamak yanlıştır. Türkiye'nin kırk yıllık AB üyeliği bekleyişinin Kıbrıs Türk kesiminin statüsünün belirsizliğine dayalı olarak çıkmaza girmesi düşünülemez. Türkiye için 17 Aralık toplantısı bir fırsattı. Bu fırsatın kaçırılması, Türkiye'nin bir daha AB kapısına yaklaşamamasına neden olabilirdi. 
Başbakan'ımız, Dışişleri Bakan'ımız ve de Türk bürokratları olağanüstü çaba gösterdi. Riske girdi. Alınabilecek en iyi sonuç alındı... Bu sonucun ne kadar zor alındığını ve de Türkiye'ye ne iyilikler getireceğini halkımıza anlatmak zorundayız. 

Büyük ülkeyiz 
17 Aralık toplantısından tarih almaktan vazgeçerek dönseydik, "treni kaçırmamız" ve de bundan böyle "büyük oyuncu olmak" fırsatını kaçırmamız söz konusuydu. 
Avrupa ülkeleri durup dururken ve de gönül rızasıyla Türkiye'ye üyelik kapısını aralamadı. 11 Eylül olayından sonra dünyada değişen dengeler, Türkiye'nin büyük oyuncu durumuna gelmesi, onları "kerhen" istemeye istemeye Türkiye'yle ilişkiler kurmaya mecbur kıldı. 
Kendi kendimizi küçük görmeyelim. Çok sorunumuz var. Ama biz Avrupa'nın doğu kanadının en büyük ülkesiyiz. AB'nin doğu kanadındaki üyelerine bakınız... Estonya, Letonya, Litvanya, Slovakya, Romanya, Hırvatistan, Romanya, Bulgaristan, Yunanistan, Malta ve Kıbrıs cumhuriyetleri... 
Dün İstanbul'da dünya ve Türk ekonomisindeki gelişmelerin tartışıldığı toplantıda Prof. Dr. Salih Neftçi, Türkiye'nin AB üyeliğinin, Türkiye'ye Avrupa'nın doğusunda Osmanlı döneminde Türklerin sahip olduğu siyasi gücü ve etkenliği sağlayacağını hatırlattı. Osmanlı, büyüklüğüyle bu ülkelerin hamisi durumundaydı. Türkiye Cumhuriyeti bugün sahip olduğu ve yakında artacak gücüyle Balkanlar'da "büyük oyuncu" konumunu elde edecek. Türkiye AB'nin doğu bölgesinin lideri olacak, doğusundaki birçok ülkeyi de kontrol edecek konuma gelecek. 
Gerçekçi olalım. Türkiye'den bakınca biz Avrupa'yı yakın görüyoruz ama, Avrupa'dan bakınca Türkiye çok uzak bir ülke. Fakir, gelir dağılımı bozuk, sorunlar içinde, Müslüman, kötü komşuları olan bir ülke. Gururlu bir ülke. Uzun yıllar yalnız kalmanın etkisinde "ferdiyetçi olmuş bir ülke". Bugüne kadar siyasi ve ekonomik ortaklıklara giremediği için, kulüp deneyimi yok. Kulüplerde devamlı pazarlığın sürdüğünü, pazarlıkta masadan kalkılamayacağını yeni öğreniyor. Avrupa Birliği'nin "çıkar ilişkileri üzerine kurulu olduğunu", müzakerelerde hislerin değil, çıkar dengelerinin ağırlık taşıdığını yeni öğreniyor. 

İyilik bekliyoruz 
Halkımız merak ediyor Başbakanımız 17 Aralık'taki bu sinir savaşına neden girdi Varılan anlaşma halka ne getirecek 
Türk halkı "Batı demokrasisinin ayrıcalıklarına kavuşacak". Devletin tanımı değişecek. Ankara'nın ağırlığı Brüksel'e kayacak. Sade vatandaş hukukun ne olduğunu görecek. Kanunu, polisi, mahkemeyi Brüksel denetleyecek. Hak - hukuk sorunu ortadan kalkacak. Vergi kaçakçılığı - kara para sorun olmaktan çıkacak. İnsanlara, kurumlara ayrıcalıklar sona erecek... 
Bir noktayı hatırlatmakta yarar var. AB ülkeleri bizim cebimize para koymayacak. Biz üretirsek, o ölçüde refahımız artacak. 
"On yıl sonra belki bizi tam üye kabul edecekler" diyerek dertlenmeye gerek yok... Evet denilmeseydi, şansımız hiç olamayacaktı. Evet denildi... Tam üyelik süresinin uzunluğuna bakmayınız. Dünyada yarın ne olacağı belli değil... Avrupa'da iktidarlar değişir, şartlar değişir. Kısa sürede üye olabiliriz. İyimser olmaya mecburuz. Hissi olmamayı, müzakereyle sonuç almayı öğreniyoruz... 



</TEXT>
</DOC>
