<DOC>
<DOCNO> 280335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko10.html </URL>
<DATE> 2004/10/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Otomotiv altın yılını yaşıyor 
</HEADLINE>
<TEXT>

     DHA 

DENİZLİ'de Bölge Satış Temsilciliği Turkuaz Otomotiv'i ziyaret eden Hyundai Assan Genel Müdürü Kurthan Tarakçıoğlu, sektörün altın yılını yaşadığını söyledi. 
     Tarakçıoğlu, yıl sonuna kadar 650 bin adet otomobil satışı beklendiğini belirterek, "Satışlar 2004'teki gibi iyi olursa 11 yıl sonra Türkiye Avrupa Birliği standartlarını yakalar'' dedi. 
     Tarakçıoğlu, Türkiye'de her 1000 kişiden 70 kişinin otomobil sahibi olduğunu, Avrupa'da ise her 1000 kişiden 400 kişinin otomobil sahibi olduğunu söyledi. Tarakçıoğlu, "Otomotiv sektörü satışlarına 2004'teki gibi devam ederse, Türk halkı 2015 yılında Avrupalılar kadar otomobil kullanacak'' dedi. 
     Otomobil kullanımın lüks olmadığını belirten Tarakçıoğlu, Türkiye'de otomobil vergilerinin yüksek olduğunu, AB yolundaki Türkiye'de otomobilde uygulanan vergilerin düşürülmesi gerektiğini kaydetti. 
     Tarakçıoğlu, Hyundai Assan Türkiye Temsilciliği'nin Kore'deki ortağı Hundai Motor Campany'e teklif götürdüğünü, ortaklarının bu teklife olumlu yaklaşması durumunda 2005'te Türkiye'ye 500 milyon dolarlık yatırım yapacaklarını belirterek, "Türkiye otomotiv sektöründe de yabancı sermayelerin ilgisini çekiyor. Tüm Avrupa'ya gidiş noktası olan Türkiye önemli bir üs konumunda. Koreli ortaklarımızı iknaya çalışıyoruz, ikna edeceğimizi umuyorum, Türkiye'ye 500 milyon dolarlık bu yatırımı getirmeye çalışıyoruz'' diye konuştu. 
     Hyundai Assan'ın Türkiye'deki pazar payını hızla arttırdığını sözlerine ekleyen Kurthan Tarakçıoğlu şunları söyledi 
     "2003 yılında otomotiv sektöründeki satış payımız yüzde 5.8 seviyesindeydi. 2004 yılı ilk 9 ay itibariyle bu oranı yüzde 9 seviyesine çıkardık. Yıl sonunda sektörün 650 bin otomobil satması bekleniyor, biz bu pazarın yüzde 10'una sahip olacağız. Hyundai tüm dünyada olduğu gibi Türkiye'de de hızlı bir şekilde büyüyor.'' 

     
</TEXT>
</DOC>
