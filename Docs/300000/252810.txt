<DOC>
<DOCNO> 252810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun03.html </URL>
<DATE> 2004/07/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Saddam Hüseyin yandaşları devrik lider için gösteriler düzenledi... 
</HEADLINE>
<TEXT>

     Eski Irak Devlet Başkanı Saddam Hüseyin'in yandaşları, perşembe günü yargıç karşısına çıkan devrik lider için, Irak'ın ağırlıklı olarak Sünnilerin yaşadığı kentlerinde gösteriler düzenledi. 
     Saddam Hüseyin'in doğum yeri Tikrit'in caddelerinde, Saddam posterleriyle yürüyen birkaç yüz kişi, ''Bush, iyi dinle, hepimiz Saddam Hüseyin'i seviyoruz'' şeklinde sloganlar attı. 
     Görgü tanıkları, Irak polisinin izlediği yürüyüşü, ABD helikopterlerinin de havadan takip ettiğini söylediler. 
     Tikrit yakınlarındaki El Devr ve Buhriz'de de üzerlerinde ''Saddam'ın yargılanması meşru değil'' yazılı pankartlar taşıyan göstericiler havaya ateş açarak ve arabalarının kornalarına basarak yargı sürecini protesto etti. Bağdat'ın kuzeyindeki Samarra kentinde dün 100 kadar gösterici Saddam için yürümüştü. 
     Bu arada, Irak'taki Amerikalı komutanlar, direnişçilerin Amerikan askerlerine ve onlara bağlı Iraklı emniyet güçlerine yönelik nisan ve mayıs aylarında yoğunlaşan saldırılarının, yönetimin Irak hükümetine 28 Haziran'da 2 gün erken devredilmesiyle azaldığını belirtiyorlar. Ancak bunun tesadüf mü, yeni saldırıların hazırlığı mı olduğu bilinmiyor. 
     Amerikalı sivil yönetici Paul Bremer'in Bağdat'ta hükümeti Iraklılara devretmesiyle ülke genelinde günde ortalama 100'e yakın olan saldırı sayısının 25'e indiği kaydediliyor. 
     
</TEXT>
</DOC>
