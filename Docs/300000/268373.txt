<DOC>
<DOCNO> 268373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun06.html </URL>
<DATE> 2004/09/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Suriye, BM Güvenlik Konseyi'ndeki ABD girişimine sert tepki gösterdi 
</HEADLINE>
<TEXT>

     Suriye'nin BM Daimi Temsilcisi Faysal Mikdad, ABD'nin Güvenlik Konseyi'ne sunduğu Suriye'nin Lübnan topraklarından derhal çekilmesini öngören karar tasarısına sert tepki gösterdi ve sadece Lübnan hükümetinden bir talep gelmesi halinde bu ülkedeki askerlerini çekeceklerini söyledi. 
     Güvenlik Konseyi'nin bu meseleyi tartışmak için meşru bir sebepten yoksun olduğunu söyleyen Mikdad, BM Genel Merkezi'nde Güvenlik Konseyi çıkışında yaptığı açıklamada, ABD'nin bu girişimini hem Güvenlik Konseyi hem de BM'nin güvenilirliği açısından çok tehlikeli bulduğunu kaydetti. 
     Güvenlik Konseyi'nde bu meselenin ele alınmasının bölgedeki duruma yardımcı olmayacağını ifade eden Büyükelçi Mikdad, ''Bu konunun tartışılmasını Güvenlik Konseyi'nin asıl sorumluluk ve görevinden bir sapma olarak görüyoruz'' dedi. 
     Güvenlik Konseyi'nin bu tartışmaya zorlanmasının ''gayri meşru'' olduğunu savunan ve bunun gerekçelerini sıralayan Büyükelçi Mikdad, şunları söyledi 
     ''Konuya doğrudan taraf olan Lübnan, Güvenlik Konseyi'ne bu konuda herhangi bir tartışmayı kabul etmediğini resmen bildirdi. Suriye'nin Lübnan'daki varlığı tamamen iki ülke arasındaki kardeşlikten kaynaklanan ikili anlaşmaları çerçevesindedir. Bu mesele Suriye ile Lübnan arasındadır ve bir çatışma meselesi teşkil etmemektedir. Bu konuda bölgede bir çatışma yok. Bu mesele dünya barış ve güvenliğini de tehdit etmiyor. Peki Güvenlik Konseyi bu konuyu tarışmak için meşruiyeti nereden buluyor '' Konunun Güvenlik Konseyi'nde ele alınmasını ''komik'' bulduğunu söyleyen Mikdad, ''Bu tamamen bazı Konsey üyelerinin sadece Güvenlik Konseyi'ni değil, bütün uluslararası toplumu rehin alma girişimidir. Ancak bu girişim, Güvenlik Konseyi'nin ve bütün BM sisteminin inandırıcılığına zarar vermektedir'' dedi. 
     BM Güvenlik Konseyi üyelerinin bu konuyu tartışmayı bırakarak daha önemli konuları ele almalarını ve uluslararası toplumdan da özür dilemelerini beklediklerini ifade eden Büyükelçi Mikdad, konunun tamamen Lübnan'ın bir iç meselesi olduğunu kaydetti. 
     Bu konudaki nihai kararın da Lübnan'a ait olduğunu söyleyen Büyükelçi Mikdad, ''Karar tamamen Lübnan halkına ve temsilcileri olan Lübnan parlamentosuna ait. Başka birisine değil. Lübnan hükümeti ne zaman isterse, biz o zaman çekileceğiz'' dedi. 
     Güvenlik Konseyi toplantısı çıkışı gazetecilerin sorularını cevaplayan ABD'nin BM Daimi Temsilcisi Büyükelçi John C. Danforth ise, Lübnan yönetiminin tamamen Suriye'nin baskı ve yönlendirmesi altında olduğunu ve Suriye'nin Lübnan hükümetine her istediği kararı aldırabildiğini ifade etti. 
     ABD, dün BM Güvenlik Konseyi'ne Lübnan'ın egemenlik ve toprak bütünlüğüne saygı gösterilmesi ve bu ülkedeki Suriye askerlerinin çekilmesi çağrısı yapan bir karar tasarısı sundu. Rusya'nın terör eylemleri sebebiyle acil toplantıya çağırdığı Güvenlik Konseyi ise Rusya'daki terör eylemlerinin yanı sıra ABD'nin sunduğu karar tasarısını da ele aldı. 
     Lübnan'ın egemenlik, toprak bütünlüğü, siyasi birlik ve bağımsızlığına kati şekilde saygı duyulması çağrısı yapan Amerikan tasarısı, ayrıca Lübnan'daki Suriye askerlerinin gecikmeksizin çekilmesini istiyor. 
     Beyrut ise bu girişime karşı çıkarak, uluslararası yasa ve hukuka ters düşecek böyle bir projenin büyük tehlike olduğunu ve bunu protesto ettiğini bildirmişti. 
     
</TEXT>
</DOC>
