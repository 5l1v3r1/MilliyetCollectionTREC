<DOC>
<DOCNO> 299032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/spo01.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniköy zirvesi 
</HEADLINE>
<TEXT>


Beşiktaş Başkanı Yıldırım Demirören, istifa kararı alan Kemal Gencer, Latif Ayaz ve Reha Muhtar ile görüştü, Gencer'i kalmaya ikna etti. Ayaz süre istedi. Muhtar ise geri dönmeye yanaşmadı 

BİLAL MEŞE 


Üçlüyle masaya oturdu 
SİYAH - Beyazlılar'da yaşanan istifa furyası, Akçaabat Sebat maçının oynandığı dakikalarda biraz olsun dindi. İtalya'da Zaccheroni ile görüşen, Emre Belözoğlu için de Inter'in kapısını çalan Başkan Yıldırım Demirören, İtalya dönüşünde Yeniköy'de üç istifacıyla bir görüşme yaptı. Kemal Gencer, kalmak için ikna edilirken, Latif Ayaz ise henüz kararını vermediğini, şartlarının olacağını ileri sürdü. 

Maç sonrası buluşma 
BAŞKAN Demirören, konuşmaların ardından Reha Muhtar ile birlikte çıktı. Siyah-Beyazlı kulübün Başkanı, Akçaabat Sebat karşılaşmasının ardından da yönetici arkadaşlarıyla Şişhane'deki Demirören binasında görüşüp, durum değerlendirmesi yaptı. Başkanın, istifacılara karşı taviz vermeyeceği öğrenildi. Öte yandan Yıldırım Demirören bugün 13.00'te bir basın toplantısı düzenleyecek. 

Muhtar'dan yanıt 

YÖNETİMDEN istifa edenler arasında yer alan Reha Muhtar, spekülasyonlara yanıt verdi. BJK TV'nin kuruluşuyla ilgisi olmadığını söyleyen Muhtar, "Fenerbahçe TV 1 milyon dolara kurulurken, bizim televizyon leasing sistemiyle 500 bin dolara maloldu. Bunun içinde de ben yoktum. Benim zaten para pulla işim yok. Reha Muhtar'ın adının parayla anılması söz konusu olamaz" diye konuştu. 

Üçlüden açıklama 

REHA Muhtar, Adnan Demir ve Hakan Kalkavan'ın ardından istifa edeceği söylenen Kenan Öner, Fikret Ercan ve Sinan Vardar, bunun sözkonusu olmadığını açıkladı. Siyah - Beyazlılar'ın resmi internet sitesine açıklama yapan üç yönetici de, iyi ve kötü günde Yıldırım Demirören ile sonuna kadar devam edeceklerini vurgulayarak, kendileri hakkında çıkarılan dedikoduların gerçek dışı olduğunu ifade etti. 

'Eskisinden güçlüyüz' 

BEŞİKTAŞ Yönetimi'nde genel sekreter olarak görev yapan Kenan Öner, istifaları tasvip etmediklerini söyledi. Öner, "Aramızda kalıp sorunları başkan ve yönetimle paylaşmalı ve son çare olarak istifa yolunu seçmeleri gerekirdi. Çünkü hem Beşiktaş, hem ailelerine karşı sorumlulukları var. Biz şimdi eskisinden de güçlü ve birbirine sarılmış olarak yolumuza görev süresi sonuna kadar devam edeceğiz" dedi. 

Bosque mesajı aldı 

İspanyol hoca, Kıvanç Oktay'ın, "İşine karışmak istemiyoruz, ama bazı oyunculara biraz şans tanımalısın" sözleri üzerine, Pancu, Çağdaş ve Veysel'e ilk 11'de görev verdi 

İstifa açıklaması 
ASBAŞKAN ve Futbol Şube Sorumlusu Kıvanç Oktay, önceki gün Teknik Direktör Vicente del Bosque ve oyuncularla bir görüşme yaptı, istifalardan etkilenmemeleri gerektiğini belirtti. İspanyol hocaya güvenlerini yineleyen Oktay, bir saatlik görüşmede, "İşinize karışmak gibi bir düşüncemiz yok. Sizin kariyerinizi biliyoruz. Ancak bazı oyunculara biraz daha esnek yaklaşmanızı ve oynamayanlara şans vermenizi istiyoruz" dediği ileri sürüldü. 

Juanfran kadro dışı 
DAHA sonra futbolcularla da konuşan Oktay, "Yönetimdeki çatlağın temel faktörü takımın kötü gidişidir. Bu zorlukları aşacak olan yine sizlersiniz, bu takım yine siz ayağa kaldırmak zorundasınız" diye konuştu. Yönetimin mesajını alan Teknik Direktör Bosque de, Juanfran, Mustafa Doğan ve İbrahim Akın'ı dün Akçaabat Sebat karşısında kadro dışı bıraktı. Cordoba yine yedek kulübesinde otururken, Pancu, Çağdaş ve Veysel gibi isimler ilk 11'de sahaya çıktı. 


</TEXT>
</DOC>
