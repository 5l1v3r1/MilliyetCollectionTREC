<DOC>
<DOCNO> 255709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur06.html </URL>
<DATE> 2004/07/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Küçük Damla 43 gündür yaşam mücadelesi veriyor 
</HEADLINE>
<TEXT>

     Sivas'ta, okulunun yıl sonu gecesi provasına giderken Cumhuriyet Üniversitesi CÜ Vakfı'na ait aracın altında kalan CÜ Vakfı Özel Mahir Sevim Özdumanlı İlköğretim Okulu 3. sınıf öğrencisi Damla Cankorkmaz, 43 gündür yaşam mücadelesi veriyor. 
     Alınan bilgiye göre, öğretmenleri eşliğinde arkadaşlarıyla birlikte, okulun düzenlediği yıl sonu gecesinin provalarına giderken, CÜ kampusünde İbrahim Ekiz'in 29 kullandığı aracın altında kalarak ağır yaralanan 9 yaşındaki Damla Cankorkmaz, 43 gündür hayatta kalma mücadelesi veriyor. 
     Kaza sonrası CÜ Tıp Fakültesi Hastanesi'ne kaldırılan minik Damla'nın doktorları, küçük kızın hayatta kalması için büyük çaba harcadıklarını belirterek, Damla'nın kaza gününden beri bitkisel hayatta olduğunu ve sağlık durumunun ciddiyetini koruduğunu kaydettiler. 
     Damla'nın annesi ve küçük kızın tedavi gördüğü hastanede doktor olan babası Levent Cankorkmaz da, tek çocukları Damla'nın iyileşmesi için hastanede ümitle bekliyor. 
     Bu arada, Damla'nın hayati tehlikesinin geçmeyecek şekilde yaralanmasına sebebiyet verdiği iddiasıyla tutuklanan sürücü Ekiz ve kazada ihmalleri olduğu gerekçesiyle tutuksuz yargılanan bazı öğretmenleriyle okul görevlisinin yargılanmasına başlandı. 
     Sivas 1. Asliye Ceza Mahkemesi'ndeki duruşmaya, tutuklu yargılanan sürücü İbrahim Ekiz ile tutuksuz yargılanan CÜ Vakfı Özel Mahir Sevim Özdumanlı İlköğretim Okulu Müdürü Şükriye Muslu, öğretmenlerden Derya Uzun, Nilgün Turaylak ile okul görevlisi Aydın Kaya katıldı. 
     Yaklaşık 1 saat süren duruşma, sanık Ekiz'in tutukluluk halinin devamına karar verilerek, evraktaki eksikliklerin tamamlanması için ertelendi. 
     
     OLAY 
     Sivas'ta 1 Haziran 2004'te Cumhuriyet Üniversitesi CÜ Vakfı Özel Mahir Sevim Özdumanlı İlköğretim Okulu 3. sınıf öğrencisi Damla Cankorkmaz 9 , okulunun yıl sonu gecesi provalarına giderken kampusta, İbrahim Ekiz'in kullandığı üniversite vakfına ait 58 FP 278 aracın altında kalarak, ağır yaralanmıştı. 
     Minik Damla, babası Levent Cankorkmaz'ın çocuk cerrahi uzmanı olarak görev yaptığı CÜ Tıp Fakültesi Araştırma Hastanesi'nin Nöroşirurji Bölümü'ne kaldırılmıştı. 
     Okulun düzenlenmesi planlanan ve Damla Cankorkmaz'ın da görev aldığı yıl sonu etkinliği kaza nedeniyle iptal edilmiş, sürücü Ekiz çıkarıldığı mahkemece tutuklanmıştı. 
     
</TEXT>
</DOC>
