<DOC>
<DOCNO> 271742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo20.html </URL>
<DATE> 2004/09/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Galatasaray'da derbi mesaisi başladı... 
</HEADLINE>
<TEXT>

     Galatasaray, Beşiktaş ile hafta sonunda oynayacağı sezonun ilk derbi maçının hazırlıkarına 1 günlük izinin ardından başladı. 
     Teknik direktör Gheorghe Hagi, Florya Metin Oktay Tesisleri'nde gerçekleştirilen antrenman öncesinde futbolcularıyla yaklaşık 20 dakika süren bir toplantı yaptı. 1.5 saat süren antrenmanda Samsunspor maçında oynayan futbolcular, koşunun ardından ayak tenisi oynarken, diğer futbolcular tek pas çalışmasının ardından çift kale maç yaptı. 
     Samsunspor maçında sağ bacak alt adalesine aldığı darbe nedeniyle sakatlanan Cihan ile eşi dün akşam doğum yaptığı için Paris'e giden Song katılmadı. Cihan'ın yürümekte bile zorlandığı ifade edilirken, Song'un da Çarşamba günü İstanbul'a döneceği öğrenildi. 
     
     HAKAN ŞÜKÜR KIZIYLA OYNADI 
     Galatasaray'ın golcü futbolcusu Hakan Şükür, antrenmanı saha kenarından izleyen kızı Buse ile oynadı. 
     Antrenmanda verilen araları değerlendiren Hakan, kızını sırtına alıp taşırken, minik Buse ile neşeli dakikalar yaşadı. 
     
</TEXT>
</DOC>
