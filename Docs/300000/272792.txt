<DOC>
<DOCNO> 272792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/guncel/agun.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
3 asırlık köle düzeni 
</HEADLINE>
<TEXT>


Karın tokluğuna zorla yaşlıları ve engelli çocukları çalıştırdıkları anlaşılan Adana'nın Arslanlı köyü sakinleri, "Evlerimizde yaklaşık 350 yıldır bu işçileri çalıştırıyoruz" dedi 

FATİH KARAÇALI, ALİ GÜLERYÜZ DHA 

Adana'da sokaklardan bulunup köylerde köle gibi çalıştırılan çoğu zihinsel engelli 4'ü çocuk 19 kişi, Valilik tarafından korumaya alındı. 
Bu kişilerin çalıştırıldığı Arslanlı köyünde çiftçilik yapan ve 7 yakını tutuklanan Halil Topaloğlu, "Evlerimizde 350 yıldır bu şekilde işçiler gelir ve çalışır. Daha önce de jandarma ekipleri bunları gördü. Ancak o zaman bunun suç olduğuyla ilgili bir şey söylemediler" dedi. 

Çoğunun adı bile yok 
Köle ticareti skandalının ardından adli soruşturmanın yanı sıra Adana Valiliği inceleme başlattı. Köylülerden aza Sacit Topaloğlu, birbirleriyle akraba olan İhsan, Mustafa, Feyzullah, Hüsamettin, Ahmet ve Abdurrahman Topaloğlu ve İbrahim Mercan ile köle tüccarları Halis Fetha Özkan, Ömer Binici ile Mustafa Kutlu tutuklandı, 9 kişi de tutuksuz yargılanmak üzere serbest bırakıldı. 
Bu arada olayı medyadan öğrenen çok sayıda kişi, dün sabah Adana'ya gelerek yakınlarını teşhis etmeye çalıştı. Ancak kölelikten kurtarılanların bir kısmının kimliklerinin olmaması ve adlarını bilmemesi nedeniyle DNA testi yapılması kararlaştırıldı. 

Basın için temizlik 
Kalekapısı semtinde gözaltına alınan işçi simsarları Özkan, Binici ile Kutlu ise ifadelerinde, bu kişileri ailelerinin rızasıyla alıp 200 - 250 milyon komisyon karşılığı köylülere verdiklerini belirterek, "Topluma hizmet ediyorduk" dedi. 
Arslanlı köyü sakinleri ise, 'zorunlu' işçilerin kaldığı ahırları dün medya mensuplarına gezdirdi. 
Baskın sonrası bakımını yaptıkları yerleri tek tek gezdiren köylüler, "Köyü çekemeyen birkaç kişinin iftirası sonucu bu iş ortaya çıktı. 350 yıldır işçi alıp çalıştırırız. Bu insanları topluma da kazandırmış oluyoruz" iddiasında bulundu. 

'Hiç para vermediler' 
7 yakını tutuklanan Topaloğlu da çalışanların alacakları konusunda günlük defter tuttuğunu belirterek, "Çocukların ailelerini çağırırım, kimliğini alıp aylık konusunda pazarlık yaparım. Her ay da babası gelir maaşını alıp gider" diye konuştu. 
Gaziantep'ten gezmek için geldiği Adana'da parası bitince simsarların eline düşüp köle yapılan ve 2 yıldır karın tokluğuna çalıştırılan Hüseyin Eren 55 , "Kimsem yok. İşe başlarken ayda 400 milyon lira vereceklerini söylediler, ancak hiç para alamadım. Ayrılmak isteyince kimliğimi vermediler. Kaçtığım takdirde beni asfalta çıkmadan bulacaklarını söylüyorlardı" dedi. Huzurevine getirilen Volkan Keleş 30 de, "İnsanları zorla hayvan gibi çalıştırıp para vermeden kullanan pislikler temizlenmeli" dedi. Kozan'dan gelen ailesi ile buluşan Keleş'in teslim edilebilmesi için inceleme sürüyor. 

İşte 'kölelerin' listesi 

Son belirlemelere göre, 'kölelikten' kurtarılan 19 kişinin bilgileri şöyle Ramazan Soyadı bilinmiyor, yaşı 30 - 35, akli dengesi bozuk , Ömer Soyadı bilinmiyor, 50 yaşlarında, akli dengesi bozuk. Konuşma ve işitme engelli , Hasan Tatar 21 yaşında, Kahramanmaraşlı , Şaban Sezer 34 yaşında, Samsunlu, sol kolundan özürlü , Ahmet Yurtkuran 54 yaşında, Antakyalı , Hüseyin Eren 54 yaşında, Gaziantepli , Yılmaz Muray 52 yaşında, Adanalı , Mehmet Ateş 64 yaşında, Elazığlı , H. Kuddusi Turgut 37 yaşında, Adana Fekeli , Volkan Keleş 30 yaşında Adana Kozanlı , Ali Sağ, 63 yaşında Aksaraylı, akli dengesi bozuk , Gökhan Kuşvuran 14 yaşında Adana Kozanlı , K. İbrahim Yıldız, 37 yaşında, Mersinli , Bahattin Aras 49 yaşında Erzurumlu , M. Mete Karayay 22 yaşında, Kilisli , N. Gürcan Yeşilmen, 25 yaşında İskenderunlu , Turgut Kanat 17 yaşında Vanlı , Abdullah Yıldız 13 yaşında, Diyarbakırlı , Yunus Demir 19 yaşında, Diyarbakırlı . 

Çocuklar gibi sevindiler 

Almanya'dan tatile geldiği Adana'da kaybolan Kaan Şık'ın 13 aranması sırasında zorla insan çalıştırdıkları anlaşılan Arslanlı köyünde bulunup kurtarılan 13 - 65 yaşlarındaki 'köle' işçiler, İl Sosyal Hizmetler Müdürlüğü'ne teslim edildi. Büyükler Adana Huzurevi'ne, çoğu engelli çocuklar da Emniyet Müdürlüğü Çocukları Koruma Şube Müdürlüğü'ne getirildi. Yeni kıyafetler verilip yemek yedirilen 'köleler' çocuklar gibi sevinirken, Arslanlı köyü sakinleri de işçilerin kaldığı, temizlenmiş odaları basına gezdirdi 


</TEXT>
</DOC>
