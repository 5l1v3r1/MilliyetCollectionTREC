<DOC>
<DOCNO> 262425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy04.html </URL>
<DATE> 2004/08/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Diyarbakırlı başkanlardan SHP'ye sitem... 
</HEADLINE>
<TEXT>

     Diyarbakır'da gerçekleştirilen operasyonda ölen PKK'lının evini ziyaretleri nedeniyle eleştirilerin odağına yerleşen Diyarbakırlı Belediye Başkanları, güç birliği yaparak birlikte seçime girdikleri SHP'nin "Üyemiz değiller" açıklamasında bulunarak kendilerine sahip çıkmamasına tepki gösterdiler. 
     Diyarbakır Büyükşehir Belediye Başkanı Osman Baydemir ile Yenişehir Belediye Başkanı Fırat Anlı, Bağlar Belediye Başkanı Yurdusev Özsökmenler, Kayapınar Belediye Başkanı Zülküf Karatekin ve Sur Belediye Başkanı Abdullah Demirbaş'a, PKK'lı Sait Özgün'ün evine taziye ziyaretinde bulunmaları nedeniyle çeşitli kesimlerden tepkiler sürüyor. 
     
     RESMEN ÜYE DEĞİLLER 
     28 Mart seçimlerinde oluşturulan güçbirliği bloğunda 
     DEHAP, EMEP ve ÖDP'li belediye başkan adayları, SHP'nin listelerinden seçime girmiş, ancak partiye resmen üye olmamışlardı. Başkanlar, bağımsız olarak görev yapıyorlardı. 
     SHP ise taziye ziyaretinin ardından, kendi listelerinden seçime girerek belediye başkanı seçilen bu kişiler için "üyemiz değil" açıklaması yaptı. 
     
     SHP'YE ORTAK TEPKİ 
     SHP'nin 28 Mart seçimlerde aldığı toplam oyun yüzde 70'ini DEHAP oyları oluşturmuştu. 
     SHP'nin kendilerini sahiplenmemesine tepki gösteren Diyarbakırlı başkanlara, DEHAP kontenjanından SHP adıyla seçime giren 60'a yakın belediye başkanı da destek verdi. 
     Uzun zamandır DEHAP'a geçme planı yapan başkanlar, "üyemiz değiller" açıklamasının ardından bu süreci hızlandırmaya karar verdi. 
     
     DEHAP'A DEĞİL DETOP'A GEÇİN 
     Belediye başkanlarının önümüzdeki dönemde DEHAP'a geçmesi beklenirken, DEHAP'lılar yeni partinin kurulması için başkanlardan süre istedi. DEHAP, gelişen olaylara rağmen belediye başkanlarına "Demokratik Toplum Partisi'nin kurulmasını bekleyin" çağrısını yaptı. 
     Belediye başkanları, partinin çağrısına kulak verirse, önce "Bizi SHP'li başkan olarak anmayın" çağrısı yapacak, DETOP'un kurulmasının hemen ardından, topluca bu partiye geçecek. 
     
</TEXT>
</DOC>
