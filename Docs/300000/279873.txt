<DOC>
<DOCNO> 279873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas25.html </URL>
<DATE> 2004/10/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
''Dinlenme tesisleri 100 metre geride''... İlginç tabelaların öyküsü... 
</HEADLINE>
<TEXT>

     Trabzon-Gümüşhane karayolu kenardaki ''Mescitli Dinlenme Tesisleri 100 metre geride, sağda'' ile boş araziye asılı ''farlarınızı söndürünüz'' tabelalarının öyküleri, tabelalardan daha ilginç. 
     Tabelaların mucidi Fehmi Aktik, AA muhabirine yaptığı açıklamada, karayolundan gelip geçenlerin görmediği tesisini 100 metre geride, sağda tabelasıyla dikkat çekici hale getirdiğini söyledi. 
     Aktik, şöyle konuştu 
     ''Yaşamak için savaşmak lazım. Ticaret de bir şekilde savaş. İşyerim yolun kenarında kalıyor. Karayolundan gelip gidenler tesisi göremediği için işlerim etkileniyor. İnsanların nasıl dikkatini çekerim diye düşündüm ve böyle bir tabela asmak aklıma geldi. Başarılı da oldu. İlk zamanlar çevreden tepki aldı. 'Böyle levha olur mu diye. Ama yoldan gelen geçenler, levhayı gördükten sonra mutlaka uğruyor ve bana soruyorlar Niye böyle yazdın diye. Geldikleri zaman da yaptığım yöresel yemekleri tanıtma imkanım oluyor. Kendimce ticarette verdiğim savaşı kazanmış oluyorum''. 
     
     BOŞ ARAZİDEKİ ''FARLARINIZI SÖNDÜRÜNÜZ'' TABELASI 

     Aktik, tesisinin yakınındaki boş araziye yerleştirdiği ''farlarınızı söndürünüz'' tabelasıyla ilgili olarak da şunları kaydetti 
     ''Gümüşhane'den Trabzon'a gidip gelirken tesislerime gelineceği zaman 3 ayrı tünelden geçiliyor. Tünelden geçen araçlar, farlarını yakıyor. Buraya yemek yemeğe gelenler ise farlarını açık unutuyor. Aküleri bitiyor. Akü bitince telafisi bana kalıyor. Levha alakasız görünse bile yemek yemeğe gelip de farlarını açık unutanlar, mutlaka farlarını söndürüp geliyor. Bu tabela sayesinde kimse farlarını açık unutmuyor ve araçlarının aküsü de bitmemiş oluyor.'' 

     
</TEXT>
</DOC>
