<DOC>
<DOCNO> 293163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur15.html </URL>
<DATE> 2004/11/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
2 çocuk donarak öldü 
</HEADLINE>
<TEXT>

     Alev GÜRSOY DHA 

SİVAS'ın Gemerek İlçesi'nde babaları 46 yaşındaki Mustafa Biçer ile birlikte, yaylada bulunan koyunlarını almaya giden 8 yaşındaki Emin ile kardeşi 7 yaşındaki Osman soğuktan donarak öldü. Donmak üzereyken bulunan baba Mustafa Biçer'in sağlık durumunun iyi olduğu belirtildi. 
     Kayseri'de yaşayan Mustafa Biçer, çocukları Emin ve Osman'ı yanına alarak Gemerek İlçesi'ne gelirken Seyitali Köyü'ne 10 kilometre uzaklıktaki yaylalarına gitti. Buradaki koyunları alıp, köye getirmek isteyen Mustafa Biçer, yoğun kar yağışı nedeniyle yayladan dönemedi. Burada iki çocuğu donan Mustafa Biçer de donmak üzereyken, yaylada bulanan bir başka çoban tarafından, önceki gün saat 23.30 sıralarında bulundu. 
     Baba ve iki çocuğunu bulan çoban, jandarmaya bilgi verdi. Olay yerine giden sağlık ekipleri, iki çocuğu ile birlikte babayı ambulansa alarak, yakın olduğu için Kayseri Erciyes Üniversitesi Tıp Fakültesi Hastanesi'ne hareket etti. İki çocuk yolda öldü. Çocukların ölümü ve baba Mustafa Biçer'in hayati tehlikesi olmadığı göz önüne alınarak ambulans Gemerek'e döndü. Mustafa Biçer'in ise sağlık durumunun iyi olduğu belirtilirken, iki çocuğun cenazesi toprağa verilmek üzere Kayseri'ye gönderildi. 
     
</TEXT>
</DOC>
