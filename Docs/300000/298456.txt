<DOC>
<DOCNO> 298456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun24.html </URL>
<DATE> 2004/12/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
KKTC'de erken seçim 20 Şubat'ta 
</HEADLINE>
<TEXT>

     KKTC'de erken genel seçimin, 20 Şubat 2005'te yapılacağı açıklandı. 
     Cumhurbaşkanı Rauf Denktaş'ın, Cumhuriyet Meclisi Başkanı Fatma Ekenoğlu ve mecliste grubu bulunan siyasi parti liderleriyle yaptığı toplantıda, erken seçimin 20 Şubat'ta yapılması yönünde anlaşmaya varıldı. 
     Denktaş, yaklaşık yarım saat süren toplantıdan sonra yaptığa açıklamada, 20 Şubat'ta erken seçime gidileceğini belirterek, ''Hayırlı olsun'' yorumunu yaptı. 
     Rauf Denktaş, 20 Aralık Pazartesi günü Türkiye'ye gideceğini hatırlatarak, söz konusu seçim kararırın Türkiye'ye gitmeden önce veya döndükten sonra resmi gazetede yayınlanacağını söyledi. 
     ''Çetin bir devreye girildiğini'' ifade eden Denktaş, parti çıkarlarının bir yana bırakılarak, ''sağlam durulmasını'' istedi. ''Türkiye'nin bizi feda etmeyeceği bilinci içinde hareket etmeliyiz'' diyen Denktaş, Kıbrıs'ta uzlaşma ve barış istemeyenin Rum tarafı olduğunun, hep bir ağızdan dünyaya anlatılması gerektiğini kaydetti. 
     AB yolunda Kıbrıs'ın Türkiye'nin önüne koymanın büyük bir ayıp olduğunu vurgulayan Denktaş, Kıbrıs'ta iki milletten bir millet yaratmaya çalışmanın akıl harcı olmadığını, ileride AB çerçevesinde birleşme yollarının aranacağını söyledi. 
     Kıbrıs Türkleri yokmuş gibi davranıldığını ifade eden Denktaş, ''bunun çok ayıp olduğunu'' ifade etti. 
     AB zirvesinde saat başı gelişmeler olduğunu, bu nedenle yarını bekleyip daha sağlıklı bir değerlendirme yapacaklarını dile getiren Denktaş, Rumların kabadayılık yapmaya hakları olmadığını kaydetti. Denktaş, ''Başkalarının koltuğu altına girerek, bize ve Türkiye'ye karşı kabadayılıkları sökmez'' dedi. 
     
</TEXT>
</DOC>
