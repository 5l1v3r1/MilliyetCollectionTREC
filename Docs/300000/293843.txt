<DOC>
<DOCNO> 293843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy26.html </URL>
<DATE> 2004/12/01/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Başbakan Erdoğan, Türkiye gündemini değerlendirdi 
</HEADLINE>
<TEXT>

     Başbakan Recep Tayyip Erdoğan, Türkiye'nin Kıbrıs sorunu ile ilgili bugüne kadar gereken adımları attığını belirterek, ''AB, bütün olanlardan sonra, bize, Kıbrıs ile ilgili yeni bir dayatmayı getiremez... 17 Aralık'a kadar bu konuda bir adım atmamız söz konusu değil'' dedi. 
     Başbakan Erdoğan, düşman kazanmaya değil, dost kazanmaya yönelik bir politika geliştirmeye ahd ettiklerini kaydederek, ''Kimse, Türkiye'yi köşeye sıkıştırma politikasıyla hareket etmesin, ona da gelemeyiz'' diye konuştu. 
     Erdoğan, NTV'de canlı yayına katılarak, Ankara Temsilcisi Murat Akgün'ün sorularını yanıtladı. 
     AB dönem Başkanı Hollanda'nın gündem taslağında, ''Kıbrıs Rum kesiminin fiilen tanınması'' ifadesinin yer aldığı anımsatılarak, sonuç bildirisine de bu ifadenin yansıması durumunda Türkiye'nin tutumunun ne olacağının sorulması üzerine Erdoğan, Kıbrıs sorununun çözümü konusundaki girişimlerine ilişkin süreci anlattı. 
     Kıbrıs ile ilgili süreçte AK Parti Genel Başkanı olduğu dönemden itibaren bir hassasiyeti olduğunu ifade eden Erdoğan, 3 Kasım seçimlerinden sonra, Genel Başkan sıfatıyla, AB üyesi ülkelerin 14'ünü dolaştığını hatırlattı. Bu ziyaretler sırasında önüne sürekli olarak Kıbrıs sorununun getirildiğini belirten Erdoğan, Kıbrıs sorununun Kopenhag siyasi kriterlerinde yer almadığını ve bunun neden önlerine getirildiğini sorduğunu kaydetti. Erdoğan, bunun üzerine, ''Biz de biliyoruz ama bu sorun çözülürse Türkiye'nin müzakerelere başlama süreci daha kolay olacaktır'' denildiğini bildirdi. 
     Türkiye'nin, Kopenhag siyasi kriterlerini 2004 yılının Aralık ayına kadar yerine getirmesi durumunda gecikmeksizin müzakerelere başlanabileceğinin ifade edildiğini kaydeden Erdoğan, Türkiye'nin bu kriterleri yerine getirdiğini ve bunun da takdir edildiğini söyledi. 
     Daha sonra kendilerine ''Ne olur şu Kıbrıs sorununu çözün. Bu çözülürse hele hele 24 Nisan'da yapılacak referanduma Türkiye destek verirse bu bizi rahatlatacak, biz Türkiye ile ilgili kararı almada çok rahatlayacağız'' denildiğini anlatan Erdoğan, müzakerelerin başlaması için BM Genel Sekreteri Kofi Annan'a teklif götürdüklerini ve bunun üzerine müzakere sürecinin başladığını ifade etti. 
     
     ADA'DA BARIŞA TÜRKLER'DEN ''EVET, RUMLAR'DAN ''HAYIR'' 

     Erdoğan, 24 Nisan'da Kıbrıs'ta referandum yapıldığını anımsatarak, şöyle konuştu 
     ''Referandumda ne oldu Kuzey Kıbrıs'taki Türk kardeşlerimiz yüzde 65 'evet' dediler. Neye 'evet' dediler Kıbrıs'ta bir barışa, ortak yaşamaya, Annan Planı'na, AB'nin talebine, arzusuna 'evet' dediler. Peki Güney Kıbrıs ne dedi Annan Planı'na, Ada'da barışa, AB'nin talebine 'hayır' dedi. Bütün bunlara rağmen, 1 Mayıs'ta Güney Kıbrıs, AB'ye tam üye oldu. Bu Kopenhag siyasi kriterlerine terstir. Çünkü sınır sorunu var. Bu soruna rağmen sorunlu olarak tam üye yaptılar. Bunu anlamak mümkün değil. Hemen 2 gün sonra Kuzey Kıbrıs'a uygulanan izolasyon politikalarının değişeceği sözünü bize verdiler. Ama o günden bugüne Kuzey Kıbrıs'a yönelik olarak AB tarafından atılmış olumlu bir adım yok. Bunları biz kendilerine her toplantıda çok açık ve net ifade ediyoruz. 
     
     ''TÜRKİYE, YAPILMASI GEREKEN JESTİ YAPTI'' 

     Bizim karşımıza daha sonra Gümrük Birliği'ni getirdiler. AB üyesi ülkeler içinde Türkiye gibi birlikten önce Gümrük Birliği'ne üye olan ülke yok. Güney Kıbrıs dahil son katılan 10 ülke üye değil. Türkiye, Güney Kıbrıs'ın Gümrük Birliği'ne üyeliğine zaten onay verdi. Türkiye, yapılması gereken jesti bütün olumsuzluklara rağmen yine yaptı. Bütün bu olanlardan sonra AB, bize yeni bir dayatmayı Kıbrıs ile ilgili getiremez. 17 Aralık'ta beklentilerimizi buluruz, müzakere süreci içinde onları oturur konuşuruz. 17 Aralık'a kadar bu konuda bir adım atmamız söz konusu değil. 
     Biz Türkiye olarak düşman kazanmaya yönelik bir politika değil, dost kazanmaya yönelik bir politika geliştirmeye ahd ettik, karar verdik. Bunun için de biz sürekli olarak komşularımızla olan münasebetlerimizi hep dostluk üzerine bina etmiş bulunuyoruz. Yunanistan, Bulgaristen, Romanya, Suriye, Irak, İran, Kafkas ülkeleri ve Rusya ile aramızdaki münasebetler bir barış dalgası halinde gelişiyor. Hemen hemen bizim kavgalı ve dargın olduğumuz ülke yok. Hepsiyle de bu münasebetleri her geçen gün daha da artırmanın gayreti içerisinde olacağız.'' Erdoğan, 17 Aralık'taki sonuç bildirgesinde, ''Türkiye ile müzakerelerin başlaması konusunda bir tarih verilmesi ve Türkiye'nin Güney Kıbrıs'ı 25 AB üyesi ülkeden biri olarak tanıması'' konusunun yer alması durumunda buna sıcak bakıp bakmayacağına ilişkin soru üzerine, bunun geleceğe yönelik bir takvim içinde ele alacakları konu olduğunu söyledi. 
     Şu anda AB'nin 25 üyesi olduğunu, Türkiye'nin ise müzakerelere başlayacak ülke konumunda bulunduğunu hatırlatan Erdoğan, birçok konunun müzakereler esnasında yaşanacağını kaydetti. 25 ülkenin hemen hemen tamamına yakınının Türkiye'nin müzakerelere başlaması konusuna olumlu yaklaştığını ifade eden Erdoğan, gerek Yunanistan Başbakanı Kostas Karamanlis, gerekse Güney Kıbrıs Rum Yönetimi Başbakanı Tasos Papadapulos'un, Türkiye'ye olumlu yaklaştıklarını belirtti. 
     
     ''FIRSATÇILIĞI ÇOK YAKIŞIKSIZ BULUYORUM'' 

     Erdoğan, ''Buradaki bir fırsatçılığı çok yakışıksız buluyorum. Bunu uluslararası diplomasinin ciddiyetine asla yakıştırmam. Diplomaside ciddiyet şart. Ben bunun arayışı içerisindeyim. Bunu yaşayarak geleceğe yürüyorum. Türkiye'nin Başbakanı olarak geçmişimizden mirası bu anlayışla aldık, bunu da geleceğe taşımak istiyoruz'' dedi. 
     AB üyesi ülkelerin, Güney Kıbrıs'ın tanınması konusunda ısrar etmeleri durumunda Türkiye'nin tavrının ne olacağı yönündeki soruyu yanıtlarken de Erdoğan, ''Ben ihtimaller üzerinde konuşmak istemiyorum. Ben şu ana kadar yaptığımız görüşmeler üzerinden hareketimi değerlendirmek istiyorum'' diye konuştu. 
     Erdoğan, 17 Aralık günü Türkiye ile ilgili verilecek kararın birçok şeyi farklı bir şekilde etkileyebileceğine işaret ederek, ''Ama bunu bizim görmemiz lazım'' dedi. 
     Yeni yıl ile beraber Kıbrıs sorunu konusunda kimden bir girişim geleceği ve bu konuda nasıl bir takvim öngördüğünün sorulması üzerine Erdoğan, şöyle konuştu 
     ''Kıbrıs ile ilgili çözüm mücadelemizi sürdürürüz, bu arayış içinde oluruz. Öyle zaman olur ki bakarsınız sürprizler de olur, hiç belli olmaz. Verdiğimiz mücadelede Türkiye nasıl dik duruyor, nasıl dürüst davrandı bunu Sayın Annan kendi raporunda açık ve net ortaya koydu. Şunu çok açık ve net ifade edeyim Kimse Türkiye'yi köşeye sıkıştırma politikasıyla hareket etmesin, ona da gelemeyiz.'' 
     
     ERDOĞAN ''BİZİM ARZUMUZ, İLK 6 AYIN İÇERİSİNDE BU İŞİN BİTMESİ, MÜZAKERELERE BAŞLAMAMIZDIR'' 

     Başbakan Recep Tayyip Erdoğan, AB ile müzakerelerin 2005 yılının ilk 6 ayında başlanmasını arzuladıklarını söyledi. 
     Erdoğan, NTV'nin canlı yayınında, AB dönem başkanı Hollanda'nın hazırladığı gündem taslağında yer alan ve bazı AB üyesi ülkelerin de 17 Aralık sonuç bildirisinde yer almasını istedikleri Türkiye ile ilgili ''özel statü'' konusunda bir orta yol bulunup bulunmayacağına ilişkin soru üzerine, AB'ye üye olma şartları içerisinde böyle bir şartın bulunmadığını söyledi. 
     ''Bir sürecin içerisine girmişsiniz, bu süreç içerisinde yeni yeni şartlar üretmenin de anlamı yok. Bir defa özel statü bugüne kadar hangi ülkeye uygulandı ki Türkiye'ye böyle bir statü uygulanacak'' diye konuşan Erdoğan, şunları kaydetti 
     ''AB'ye üye olmanın, müzakere sürecine girebilmenin şartları belli. Olmayan şeyleri siz getirip öne sürmeye kalkarsanız, bu bir defa, AB gibi uluslararası çok çok ciddi bir oluşumun asilliğine sığdırılamaz. Böyle bir şeyi bizim de kabul etmemiz mümkün değil. Birileri kalkacak özel statü diyecek. Olmaz böyle bir şey.'' Verhaugen'in, Brüksel toplantısından sonra ''Masanın üzerinde artık bir şey kalmamıştır'' şeklinde açıklama yaptığını anımsatan Erdoğan, ''Biz böyle bir taleple karşımıza gelineceğine ihtimal vermiyoruz doğrusu. Bu tür yaklaşımları da doğrusu yakışıksız buluyoruz'' dedi. 
     Erdoğan, ''Bir diplomatik atak söz konusu olabilir mi '' sorusu üzerine, Dışişleri Bakanı Abdullah Gül'ün dün dışişleri bakanları nezdinde bazı görüşmeleri olduğunu, kendisinin de 10 Aralık'ta Hollanda Başbakanı Jan Peter Balkanende ile yapacağı görüşmede son olarak durumu değerlendirme fırsatları olacağını, bu arada diğer bazı liderlerle telefon görüşmelerinin de süreceğini belirtti. 
     
     MÜZAKERE TARİHİ 

     Erdoğan, ''Mart-Nisan ayında müzakerelere başlama umudu pek mümkün gözükmüyor eğer tarama süreci olursa. Bizim için ikinci iyi müzakerelere başlama tarihi diye bir şey var mı Kasım'dan, hatta 2006'nın başından bahsediliyor. Eğer Şubat-Mart-Nisan olmayacaksa sizce ne zaman olmalı '' sorusunu yanıtlarken, şunları söyledi 
     ''Bizim arzumuz ilk 6 ayın içerisinde bu işin bitmesidir, bizim müzakerelere başlamamızdır. Nitekim önümüzdeki dönemin başkanı olacak Lüksemburg Başbakanı, Mart-Nisan olarak arzu ettiğini söylüyor. Bunun olmaması halinde 'kesinlikle ikinci altı ayda olacaktır' diyor. 
     Taramada yetkili olan bazı başkan ve başbakanlar da 'kesinlikle tarama bir defa azami 6 ayı geçmez. 3 ay asgarisidir, azami 6 aydır' diye söylüyorlar. Bu çalışmanın bitişi, müzakerenin başlaması demektir.'' Erdoğan, ''Yani 2006'ya sarkacağına ihtimal vermiyorsunuz '' sorusunu ''Hayır, hayır. Düşünmemiz, aklımızın ucundan geçirmemiz mümkün değil. Yani hangi gerekçeyle bunu bizim önümüze getirecekler ki '' diyerek cevaplandırdı. 
     
     TBMM'DE AB KONUSUNDA GENEL GÖRÜŞME ÖNERGESİ 

     CHP'nin, TBMM'de AB konusunda bir genel oturum yapılmasına ilişkin önerge verdiği ve CHP Genel Başkanı Deniz Baykal'ın ''Türkiye'nin AB konusunda resmi bir görüşü yok'' şeklinde eleştiride bulunduğunun belirtilmesi üzerine Erdoğan, şunları söyledi 
     ''Bunlar, bana göre çok çirkin şeyler. Bizim bu konudaki tavrımız bellidir. Sokaktaki vatandaşım bizim tavrımızı, AB konusunda ne düşündüğümüzü çok iyi biliyor. Bunun dışında da medya üzerinden böyle bir atışma sürecini başlatmak, bir defa liderlik noktasındaki prensiplerimin içerisinde yer almıyor ve bunu da doğru bulmuyorum.'' Türkiye'nin Başbakanı ve AK Parti Genel Başkanı olarak ortaya koyduğu görüşlerin ''rasgele bir görüş olmadığını, bunun bir resmiyeti ve ciddiyeti olduğunu'' vurgulayan Erdoğan, şöyle devam etti 
     ''Bundan sonra kalan 16 günlük süreç var. Bu süreci de zaten gerek halkımla, gerek Parlamento'da grubumuzla, muhalefetiyle paylaşarak yine götüreceğiz. Şu anda böyle bir genel görüşme talebi var. Bunu henüz arkadaşlarımla görüşmedim. Arkadaşlarımızla müzakeresini yaptıktan sonra biz bunları Parlamento'da görüşmekten kaçmayız. Sadece şu anda Parlamento'da yoğun gündem maddeleri var. Bu yoğun gündem maddelerinin arasında bir yere bunu eğer yerleştirebilirsek, arkadaşlarımızla konuşur bunu da yaparız, bundan kaçmamızı gerektiren herhangi bir şey olmaz.'' 
     
     DEVLET ZİRVESİ 

     Başbakan Erdoğan, ''Sayın Cumhurbaşkanı'nın başkanlığındaki zirveden hemen önce bir devlet zirvesi öngörür müsünüz, olabilir mi '' sorusunu yanıtlarken, ''Bu konuyla ilgili zaten Sayın Cumhurbaşkanımızın bir daveti var. Böyle bir görüşmeyi önümüzdeki günlerde yapacağız. Tarih netleşti, ayın 7'sinde aklımda kaldığı kadarıyla'' diye konuştu. 
     Erdoğan, ''Türkiye'nin isteklerinin ağır bastığı bir sonuç bildirisi şansı nedir '' sorusu üzerine de müzakere sürecinin teknik ayrıntılarını konuşabilmek için önce resmi tasarıyı görmeleri gerektiğini, bunu gördükten sonra onun üzerindeki kanaatlerini ortaya koyacaklarını belirtti. 
     Bu konunun müzakeresini yapıp adımları ona göre atacaklarını ifade eden Erdoğan, bu konudaki hazırlıklarının gayet yerinde ve iyi olduğunu, hiçbir zaman milli menfaatleri bir kenara koyarak adım atmayacaklarını bildirdi. Erdoğan, şunları kaydetti 
     ''Şunu bilmemiz gerekir ki olayı sadece tribünlere oynama olarak da değerlendirmeyiz. Burada bizim tek hesabımız var. O da şudur Türkiye, AB yolunda bir defa içe kapanık politikalardan sıyrılarak, dünyaya açılma politikalarının bir adımını atmaktadır. AB ile müzakere sürecinin en önemli yanı aslında budur. Bu, tabi Türkiye'ye bir başka avantaj daha getirecektir. Müzakere süreci içerisinde yüzlerce müzakereciyi kazanma fırsatı bulacağız. Bu, Türk diplomasisi açısından ayrı bir kazanım olacak.'' Müzakere sürecindeki teknik çalışmalardan sonra AB üyesi ülkelerin Türkiye'nin tam üyeliğinin kararını vereceklerini ifade eden Erdoğan, ''Kaldı ki bir müzakereye başladığınız zaman zaten onun bir sonucu olacaktır. Sonucu olmayan bir şey olamaz ki. Ha bu ne olur Bir sene fazla sürer, bir sene az olur. En kötü ihtimalle bu iş böyle yürür. Ama o esnada, müzakere süreciyle birlikte birçok şeyler de kazanılır. Biz buna inanıyoruz'' dedi. 
     
     ''BÖLÜCÜLÜK VE İRTİCA TÜRKİYE'NİN HENÜZ DEMİRBAŞ SORUNLARI'' 

     Başbakan Recep Tayyip Erdoğan, ''Milli Güvenlik Kurulu'nun MGK fonksiyonunun Yüksek Askeri Şura'ya YAŞ doğru kaydığına ilişkin yorumları, bu yaklaşım tarzını çok çirkin buluyorum'' dedi. 
     NTV'de canlı yayına katılarak, soruları yanıtlayan Erdoğan, ''Irak konusunda partinizin ve sizin zaman zaman açıklamalarınızın ABD'de rahatsızlık yarattığı iddia ediliyor. İkinci olarak da Fener Rum Patriği için ekümenik sıfatı kullanıldığı için bir genelge geldi. Hatta ABD'nin gerginlik böyle devam ederse, Ermeni soykırımı iddiaları gündeme geldiğinde Türkiye'ye yardımcı olmayabileceği öne sürülüyor. ABD ile ilişkilerde bir gerginlik var mı, Irak bağlamında '' sorusu üzerine, kendisine yansıyan herhangi bir gerginliğin söz konusu olmadığını belirtti. 
     Seçimlerden hemen sonra ABD Başkanı Bush'u ve Başkan Yardımcısı Dick Cheney'i aradığını söyleyen Erdoğan, Cheney ile görüşmesine ilişkin haberlerden üzüntü duyduğunu ifade ederek, şunları kaydetti 
     ''Güya bizim Cheney ile sert bir görüşmemizin geçtiğinden bahsettiler. Halbuki benim Cheney ile görüşmem gayet olgun bir şekilde geçti. Irak'la ilgili düşüncelerimi, seçimle ilgili kendilerini tebrikten sonra kendilerine anlattım. Felluce'de yapılanları doğru bulmadığımızı ve halkımızın bu konuda çok duyarlı ve infial içerisinde olduğunu, bizim de bunu anlamakta zorlandığımızı ve anlatamayacağımızı söyledim. Hele hele bir Müslüman halkın camilerde savunmasız, herhangi bir silahı elinde yokken, onların orada öldürülmesini kabullenmek mümkün değil. Bana 'O camiler silah deposu' dedi. Ben şunu dedim Camilerde eğer silah varsa ki buna inanmak istemiyorum, bu silahlar alınır ama elinde silah olmayan insanlar niçin vurulsun. Bana 'Sizi anlıyorum. Bunu Başkan'a ileteceğim' dedi. Konuştuğumuz budur. Gazetelerde farklı farklı şeyler siz ne yapmak istiyorsunuz Nasıl böyle davranırsınız Aramızda böyle bir şeyler geçmedi. Biz neyi, nerede, nasıl konuşacağımızı biliriz. Şunu da söylediler 'O gazetelerde çıkan askerlerle ilgili enine boyuna araştırmaları yapıyoruz' Biz de bu duyarlılığın devamını kendilerinden istedik. Çıkan haberler üzücü. Bize resmi olarak ulaşmamış hiçbir şeyi biz değerlendirmeye almayız. Dedikodulara, devletin başında değer vermeye kalkarsak, o zaman biz bütün ciddiyetimizi kaybettiğimiz gibi, uluslararası diplomasiyi bunların üzerine bina ettiğimiz için çok ciddi yanılgılara düşeriz. Buna asla fırsat vermeyiz.'' 
     
     EKÜMENİK 

     Fener Rum Patriği için ''Ekümenik'' sıfatını kullanılmasını doğru bulmadıklarını söyleyen Erdoğan, ''Çünkü bizim şu anda vatandaşımız durumunda olan bir insanın böyle bir sıfatı olmadığı halde, böyle bir sıfatın dışarıdan verilmesi suretiyle davetler çıkarılmasını yanlış buluyoruz. Bunu yanlış bulduğumuzu da çıkardığımız bir genelge ile bütün kamudaki temsilcilerimize bildirdi'' dedi. 
     Her ülkenin kendine göre hassasiyetlerinin olduğunu, bu hassasiyetleri korumak durumunda olduklarını ifade eden Erdoğan, ''Bu, Lozan'da belirlenmiş bir statüdür. Lozan'da belirlenen statü bize buna uymayı gerektiriyor. Dolayısıyla karşımızdakiler de buna uymak zorundadır. Buna uymadıkları zaman bir anlaşmayı onlar ihlal etmiş duruma düşerler'' diye konuştu. 
     ''Bunu şimdi uygulamaya kalkanlar, ülkemde bunu tartışma konusu haline getirme durumunda kalanlar samimiyetli değil, art niyetli davranıyorlar'' görüşünü dile getiren Erdoğan, şunları kaydetti 
     ''Kimse ülkemizin huzurunu bozmaya gayret etmesin. Ülkemizin oturmuş bir sistemi vardır. Bu sistemin içinde bazı değişiklikler yapılacaksa, kanunlar neyi gerektiriyorsa, bunu biz, yasama organımızla, yürütmemizle, yargımızla yaparız. Demokratik, laik bir hukuk devletinde olması gereken neyse, bunu, o şartlar içinde yürütürüz. Bunun dışında bir şeyler beklenmeye kalkıldığı zaman bu, sınırı aşmak olur, yanlış olur, huzuru kaçırmak olur. Keşke bu yola tevessül edilmeseydi.'' 
     
     KUZEY IRAK 

     Başbakan Erdoğan, ''ABD, PKK ile mücadelede bir adım atmadı. Türkiye, bu konudaki beklentilerini sizce ne kadar erteleyebilir '' sorusu üzerine, Türkiye'nin bunu ertelemediğini, bu konuda ikazlarını sürekli yaptığını kaydetti. 
     ''Kuzey Irak'ta PKK terör örgütüne yönelik olarak ABD'nin takındığı tavrı da biz doğru bulmuyoruz'' diyen Erdoğan, Irak'ın genelinin terör örgütleri için adeta ''antrenman alanı'' haline geldiğini ifade etti. 
     Irak'ta 70 civarında Türk vatandaşının kaybedildiğini, bu insanların oraya savaşmaya değil, bir yardımın elçileri olarak gittiklerini anlatan Erdoğan, '' Beni sokmayan yılan bin yaşasın anlayışıyla olmaz. Seni sokmayan yılan yarın seni de sokabilir. 'Teröre karşı bir ortak mücadele platformu oluşturmalıyız' dedik'' diye konuştu. 
     ''ABD ikazlardan herhangi bir sonuç çıkarmazsa, Irak yönetimi de sorumluluk üstlenmezse o zaman ne olacak '' sorusu üzerine ise Erdoğan, ''Bu devran böyle devam etmez. Herkes çalışmalarını kendine göre sürdürüyor. Biz de bu konuda atılması gereken adımları atıyoruz. Bunlar konuşulmaz, yapılır. Biz de bunları zaten sürekli olarak devam ettiriyoruz'' dedi. 
     Erdoğan, Irak'taki Türk vatandaşlarının güvenliği ile ilgili bir soru üzerine, Dışişleri Bakanlığı'nın bu konuda bir çalışma yaptığını ve uygulamaya konulacağını söyledi. 
     S34 b b b b b b b b 
</TEXT>
</DOC>
