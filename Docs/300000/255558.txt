<DOC>
<DOCNO> 255558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/spo02.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumruklar konuştu 
</HEADLINE>
<TEXT>


Fenerbahçe'nin genç eldiveni Volkan, tribünden kendisini sürekli taciz eden Alman taraftarla önce tartıştı, ardından sahanın ortasında kavga etti 

YUSUF KOBAL 


Çirkin görüntüler 
FENERBAHÇE ile Mannheim arasında oynanan hazırlık maçında gerilim zaman zaman doruk noktalara tırmandı. Kaleci Volkan, ilk yarı boyunca arkasındaki tribünden kendisine laf atarak tacizde bulunan Alman bir taraftarla tartıştı. Sinirlerine hakim olamayan genç kaleci, daha sonra saha içine giren taraftarla yumruk yumruğa kavga etti. Olaya güvenlik müdahale etti. 

Maçı durdurdular 
İKİNCİ yarıda bu kez sahneye gurbetçilerimiz çıktı. Tribünlere kaçan topu vermeyen gurbetçiler maçın bir süre durmasına sebep oldu. Bitiş düdüğünün çalmasına dakikalar kala sahaya atlayan taraftarları özel güvenlik güçleri zorlukla tribüne çıkardı. Bu arada Fatih Akyel, görevlilere müdahale ederek, karga tulumba taşınmak isteyen taraftarlara yardımcı oldu. 

Daum'dan kızlara ret 

ALMANYA kampı sırasında Fenerbahçeli futbolcuların bir basın ordusu tarafından takip edilmesi aynı otelde kamp yapan Alman Bayan Milli Takımı'nın da ilgisini çekti. Bayanlar, Sarı-Lacivertli takımın antrenmanlarına büyük ilgi gösterirken, bir de özel maç teklifinde bulundu. Daum, "Ciddiyetsiz ve gereksiz olur" diyerek, bu öneriyi kabul etmedi. 
ALMAN Bayan Milli Takım oyuncuları, fırsat buldukça tercümanlar aracılığıyla Sarı - Lacivertli futbolcularla sohbet etme imkanı da yakaladı. Almanya'da hiçbir takıma böyle ilgi gösterilmediğini dile getiren bayanların, "Dünya Şampiyonu olmamıza rağmen bizim kapımızı bir gazeteci bile çalmıyor. Gerçekten sizi kıskandık" dedikleri dile getirildi. 



</TEXT>
</DOC>
