<DOC>
<DOCNO> 295740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/siyaset/axsiy01.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Putina yemek tarifi aldı 
</HEADLINE>
<TEXT>


Ludmilla Putina, yediği yemekleri çok beğenerek, "şişte antep fıstıklı dana sarma ve kıymalı börek" tariflerini aldı 

ELÇİN ERGÜN Ankara 


Putin'in eşi Ludmilla Putina, Başbakanlık Konutu'nda yediği yemekleri çok beğenerek, "şişte antep fıstıklı dana sarma ve kıymalı börek" tariflerini ülkesine götürdü. Güvenlik nedeniyle ziyaretlerini sınırlı tutan Putina, önceki akşam Erdoğan'ın eşi Emine Erdoğan'la yemek yedi. Yemekte Erdoğan'a, Camlı Köşk'te izlediği Olgunlaşma Enstitüsü'nün defilesiyle ilgili izlenimlerini aktaran Putina nakış işlemeleri çok güzel bulduğunu söyledi. 
"Ziyaret sırasında detaylı inceleme fırsatı bulamadığım Türk kültürünün birçok örneğiyle karşılaştım" diyen Putina, ikram edilen yemeklere duyduğu hayranlığı da defalarca dile getirdi. Yemekleri tek tek tarif ettiren ve iki yemeğin tarifini alan Putina Erdoğan'a, kızları Maşa ve Katya'nın bu yıl üniversite eğitimi alacağını söyledi. Bunun üzerine kendi çocuklarının eğitiminden bahseden Erdoğan, 2 oğlu ve 1 kızının evli olduğunu kaydetti. 
Yemekte, konuklara kıymalı - peynirli börek, yaprak sarma, şişte antep fıstıklı dana sarma, salata, şöbiyet, kayısı içinde kestane kaymak ikram edildi. Yemeğin ardından Erdoğan Putin'e, son günlerdeki favori içeceği yeşil çay ikram etti. 


</TEXT>
</DOC>
