<DOC>
<DOCNO> 288656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/guncel/gun07.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Afta kuşkuluyuz' 
</HEADLINE>
<TEXT>


YÖK Başkanı Prof. Erdoğan Teziç, "Öğrenci affı yasa teklifleri, ayrıntıları içermezse siyasi boyutta kalır" dedi 

BAHAR ATAKAN Ankara 

YÖK Başkanı Prof. Dr. Erdoğan Teziç, daha önce getirilen öğrenci aflarının hedefine ulaşmadığını savunarak Milli Eğitim Komisyonu tarafından görüş için gönderilen kanun tekliflerine ilişkin değerlendirme yapılmayacağını açıkladı. Teziç, "Öneri getirmemiz söz konusu değil. Yapılacak düzenleme, öğrencilik statüsünün kazandırılması, devam koşullarıyla sınav hakkının verilmesidir" dedi. YÖK Genel Kurulu'nda öğrenci affına ilişkin yasa teklifleri de gündeme geldi. 
Bağımsız İstanbul Milletvekili Emin Şirin'le DYP'li Ümmet Kandoğan'ın hazırladığı affa ilişkin tekliflerin YÖK'e gönderildiğini kaydeden Teziç, konuya "kuşkuyla yaklaştıklarını, kurulun, "konu, amaç, kapsam, süre unsurlarının netleştirilmesi gerektiği ve öneri getirmenin söz konusu olmadığına" karar verdiğini kaydetti. Teziç, "Sayın Bakan 'bunlar teferruat' demişti...İşte o teferruat önceden belirtilmezse düzenleme havada kalır. Siyasi boyutta değerlendirme olur ve o bizim dışımızdadır. Öğrenciler suç işlemiş gibi 'af' kelimesinin kullanılması doğru değil" diye konuştu. 




</TEXT>
</DOC>
