<DOC>
<DOCNO> 268143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko22.html </URL>
<DATE> 2004/09/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Her 10 ücretliden biri kredi kullandı... 
</HEADLINE>
<TEXT>

     Bu yılın ilk altı ayında, ücretli olarak çalışan her on kişiden birinin, alışveriş için tüketici kredisine başvurduğu belirlendi. 
     ANKA'nın Bankalar Birliği ile Emekli Sandığı ve SSK verilerinden yaptığı belirlemeye göre, bu yılın Haziran sonu itibariyle, Emekli Sandığı'na kayıtlı memur sayısı 2 milyon 418 bine yaklaşıyor. Sosyal Sigortalar Kurumu'na kayıtlı olarak çalışan işçi sayısı ise 6 milyon 100 bini buluyor. 
     Buna göre, bu yılın haziran sonu itibariyle yaklaşık 8.5 milyon kişi ücretli olarak çalışıyor. 
     Bu yılın ilk altı ayında toplam 1 milyon 772 bine yakın kişi tüketici kredisi kullandı. Tüketici kredisi kullananların yüzde 45.9 oranında yaklaşık 812 binini ücretliler oluşturdu. Bu sayı, aynı dönemde ücretli olarak fiilen çalışan 8.5 milyona yakın kişinin yüzde 9.6'sına denk geliyor. Bir başka ifadeyle, ücretli olarak çalışan her on kişiden biri, yılın ilk altı ayında tüketici kredisi kullandı. 
     Ücretlilerin kullandığı kredi miktarı 5.5 katrilyon liraya yaklaştı. Altı aylık dönemdeki tüketici kredilerinin yüzde 46.5'i ücretliler tarafından kullanıldı. Ücretlilerin kullandığı kredilerin kişi başına ortalama miktarı 6.7 milyar lira olarak hesaplandı. 

     
</TEXT>
</DOC>
