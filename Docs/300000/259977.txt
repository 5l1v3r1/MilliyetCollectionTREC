<DOC>
<DOCNO> 259977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy08.html </URL>
<DATE> 2004/08/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Başesgioğlu Bağ-Kur sigortalılarının toplam borcu 13 trilyon lira 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Bağ-Kur sigortalılarının 2004 yılı mayıs sonu itibarıyla toplum borcunun 13 trilyon lira olduğunu bildirdi. 
     Başesgioğlu, DYP Iğdır Milletvekili Dursun Akdemir'in yazılı soru önergesine verdiği yanıtta, Bağ-Kur'a, bu yılın Mayıs ayı itibarıyla 1479 sayılı kanuna tabi çalışan esnaf ve sanatkarların 13 trilyon 11 milyar 754 milyon 218 bin lira, 2926 sayılı tarımda kendi adına ve hesabına çalışan sigortalıların ise 4 trilyon 637 milyar 462 milyon 75 bin 365 lira borcu bulunduğunu belirtti. 
     Tüm tedbirlere rağmen, prim tahsilatının istenilen düzeye getirilemediğini, bunun en önemli nedeninin ise Bağ-Kur'un hitap ettiği kesimden primlerin gönüllü olarak alınabilmesi olduğuna işaret eden Başesgioğlu, şunları kaydetti 
     ''Oysa Emekli Sandığı ve SSK kaynaktan prim keserken, Bağ-Kur sigortalılarının primlerini kendilerinin yatırmaları bugüne kadar sorun teşkil etmiştir. Diğer taraftan bu kesimin ülkede yaşanan ekonomik olaylardan daha çok etkilenmesi de prim tahsilatını güçleştiren bir etken olarak görülebilir.'' Murat Başesgioğlu, geçmiş yıllarda uygulanan af kanunlarıyla prim tahsilatının sadece o dönem için artırılabildiğini, ancak beklentileri de beraberinde getiren bu uygulamaların sigortalıları prim ödememeye ittiğini belirtti. Başesgioğlu, açıklamasını şöyle tamamladı 
     ''Bu nedenle düzenli prim ödeyen sigortalıların bu uygulamalara şiddetle karşı çıkmaları sonucunda, zamanla bu sigortalılar da primlerini ödememeye başlamışlardır. 
     Sonuç olarak primli bir sistemde zamanında tahsil edilemeyen primler için sonradan getirilen uygulamalar aktüeryal açıdan olumsuz etkiler yaratmaktadır. 
     Bu nedenle prim borçlarının tahsilinde yeni bir yapılandırma veya af benzeri bir uygulama yapılması düşünülmemektedir.'' 
     
</TEXT>
</DOC>
