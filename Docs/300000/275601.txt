<DOC>
<DOCNO> 275601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko17.html </URL>
<DATE> 2004/09/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sebze fiyatları bir inip bir çıkıyor... Domates, tüketiciyi üzdü... 
</HEADLINE>
<TEXT>

     Sebze fiyatları borsa gibi bir inip bir çıkarken, domates fiyatı üreticiyi sevindirdi, tüketiciyi üzdü. 
     Hal'de birinci kalite domates 1 milyon 100 bin, sivri biber ise 1 milyon 300 bin liradan alıcı buldu. 
     Antalya Büyükşehir Belediyesi Toptancı Hal Şube Müdürlüğü'nden alınan bilgiye göre, yaz sezonunun sona ermesiyle birlikte, Antalya yaylalarında tarla ürünü sebze de azalmaya başladı. 
     Sera ürünün ekim ayı başında piyasaya çıkacak olması nedeniyle Toptancı Hali'nde sebze fiyatları iniş ve çıkış gösteriyor. 
     Bu nedenle kaliteli ürün sebze, piyasada yüksek fiyattan alıcı bulmaya başladı. Domates son iki haftadır yüksek fiyattan satılırken, Antalya Toptancı Hali'nde birinci kalite ve birinci satış domates 1 milyon 100 bin liradan işlem gördü. Sivri biber ise 1 milyon 300 bin liradan satıldı. 
     Bamya, börülce, dolmalık biber, kabak, karnabahar, kıvırcık marulun fiyatı 100'er bin lira, sivri biberin 50 bin lira, ıspanak, salatalık, aysberk cinsi marulun fiyatı 200 bin lira, patlıcanın fiyatı 250 bin lira, ithal kuru sarımsağın fiyatı 500 bin lira, yerli sarımsağın fiyatı ise 1 milyon lira düştü. Brokolinin fiyatı 400 bin lira, patatesin fiyatı da 20 bin lira arttı. 
     Yetkililer, sebzede sera ürünü ihracat döneminin yakında başlayacağını, Haziran ayından itibaren Anadolu'nun çeşitli yerlerine giden ve oralarda da alımlarda bulunan ihracatçı firma temsilcilerinin geriye dönmeye başladığını bildirdiler. Yetkililer, 15 Ekim'den itibaren sera ürünü sebzenin piyasaya girmeye başlayacağını kaydettiler. 

     
</TEXT>
</DOC>
