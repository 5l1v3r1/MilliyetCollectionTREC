<DOC>
<DOCNO> 264442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy09.html </URL>
<DATE> 2004/08/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Arıtman'dan Arınç'a, ''bunak'' iması Acilen hastaneye götürülmeli 
</HEADLINE>
<TEXT>

     ANKARA Milliyet 

CHP İzmir milletvekili Canan Arıtman, kendisine, "bikini giyme yaşını geçti" diyen TBMM Başkanı Bülent Arınç'ı sert bir dille eleştirerek, "bunak" imasında bulundu. Arıtman, yaşın ilerlemesiyle birlikte gelişen bir rahatsızlığın semptomları hakkında bilgi vererek, buna bağlı olarak kabalaşan Arınç'ın acilen yakınları tarafından hastaneye kaldırılması gerektiğini söyledi. 
     Arıtman, dün yaptığı yazılı açıklamada, Arınç ile aralarında "bikinili" bir konuşma geçmediğini belirterek, kendisini şiddet ve esefle kınadığını bildirdi. Başkanlık makamını işgal edenlerin buna uygun davranması gerektiğine dikkat çeken Arıtman, "Hem olmamış bir konuşmayı olmuş gibi göstermek hem de üslup ve seviye kabul edilemez durumdadır" dedi. 
     Aynı zamanda kadın doktoru olan Arıtman, Arınç'a, şu teşhisi koyduğunu belirtti 
     "Yaşın ilerlemesiyle birlikte beyin damarlarında oluşan arterio skleroz damar kireçlenmesi, daralması nedeniyle beynin kanlanması, oksijen alımı azalır. Bu patolojiye bağlı olarak ortaya çıkan semptomların biri de kibar insanların kabalaşması, halüsinasyonlardır olmamış şeyleri olmuş gibi görmek hayal görmek . Yaşın ilerlemesiyle durdurulamaz bir süreç olan bu durum ancak çok iyi tıbbi tedaviyle yavaşlatılabilir. Bahsedilen semptomları gösterenlerin acilen hekime başvurmasında, bu gereksinimi kendisinin algılayamama durumunda ki sıklıkla görülür yakın çevresi tarafından süratle tedaviye götürülmeleri gereklidir." Arıtman, Arınç'a 9 Haziran'da, TBMM içinde sayıları artan kapalı kıyafetlilerle ilgili gereğini yapması konusunda soru önergesi verdiğini anımsatırken, "Bu görev hatırlatması ülkemiz kadınlarını İran'da olduğu gibi toptan kara çarşafa sokmak, demokratik laik cumhuriyetimizi bir şeriat devletine dönüştürmek isteyen zihniyeti çok rahatsız etmiş görünüyor. Bahsekonu beyanlar bu konudaki rahatsızlığın intikamını almak, saygısızlık ederek susturmaya çalışmak ve gündemi değiştirmek amacını gütmektedir" diye konuştu. 
     Arıtman, "işgal ettikleri makamın görevlerini yerine getirsinler, yapamayacakları, taşıyamayacakları makamlara da bir daha talip olmasınlar" diyerek, Arınç'a Meclis Başkanlığı için yeniden aday olmama çağrısı yaptı. 
     
     Tartışma nereden çıktı 

     Arınç, bir gazetenin Pazar ekinde, TBMM'ye gelen kara çarşaflılarla ilgili kendisine soru önergesi veren İzmir Mİlletvekili Canan Arıtman hakkında şöyle demişti 
     "Arıtman hanım bana, bikiniyle Meclis'e gelip gelemeyeceğini sordu. Gelebilirsiniz ama iki mahsuru var Bazı milletvekilleri Meclis'te konuşmalarıyla çalışkanlıklarıyla iz bırakmış. Siz de bikiniyle Meclis'e gelen milletvekili olarak iz bırakırsınız. Bir de benim için mahsuru yok ama sizin bikini giyme yaşınız çoktan geçmiş' dedim." Haber üzerine Arıtman açıklama yaparak Arınç'ı terbiyesizlikle suçlamıştı. 

     
</TEXT>
</DOC>
