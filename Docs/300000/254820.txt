<DOC>
<DOCNO> 254820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy20.html </URL>
<DATE> 2004/07/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sarıgül "Kendi önümü değil, CHP'nin önünü açmak istiyorum" 
</HEADLINE>
<TEXT>

     Şişli Belediye Başkanı Mustafa Sarıgül, ''Halkın desteğini arkanıza alırsanız, kimse sizin önünüzü kesemez. Şahsi olarak benim önümü değil, CHP'nin önünü açmak istiyorum'' dedi. 
     Yurt gezileri kapsamında geldiği Sivas'ta, incelemelerini sürdüren Sarıgül, Vali Hasan Canpolat'ı makamında ziyaret etti. Sarıgül, burada yaptığı konuşmada, Cumhuriyetin temellerinin atıldığı Sivas'ta bulunmaktan mutluluk duyduğunu söyledi. 
     Vali Canpolat ise Sarıgül'e, Sivas'a gösterdiği yakınlıktan dolayı teşekkür ederek, ''Sivas'ta halkla buluşup konuşuyor, Sivas'ın gerçek değerlerine atıfta bulunduğu için teşekkür ediyorum'' dedi. 
     Sarıgül, daha sonra Belediye Başkan Vekili Bünyamin Çoban, AK Parti, DYP, MHP, DSP, CHP ve BBP İl Teşkilatları ile TSO, Esnaf Odaları Birliği, Sivasspor Kulübü ve yerel basın kuruluşlarıyla, bazı sivil toplum örgütlerini ziyaret etti. 
     Sivas Kongresi'nin yapıldığı Atatürk Etnografya ve Kongre Müzesi bahçesinde basın mensuplarına açıklama yapan Sarıgül, kendisinin yıllardır ezilen, sömürülen, sıkıntı altında bulunan alın teri ve emeği temsil ettiğini belirtti. 
     Sarıgül, şunları kaydetti 
     ''Ben istiyorum ki toplumsal barış olsun, toplumsal uzlaşma olsun. İş dünyası emekle iyi ilişkiler içinde olsun. İş dünyasının da, emeğinde önü açılsın. Demokrasilerde güç halktır. Halkın desteğini arkanıza alırsanız, kimse sizin önünüzü kesemez. Şahsi olarak benim önümü değil, CHP'nin önünü açmak istiyorum. CHP'nin tek başına iktidar olmasını istiyorum. Ben örf, adet, geleneklere saygı duyan bir ailenin çocuğuyum. Yaşamını alın teriyle kazanan Anadolu çocukları da mutlaka başarabilir. Ben Anadolu halkının mücadelesini veriyorum.'' 
     
</TEXT>
</DOC>
