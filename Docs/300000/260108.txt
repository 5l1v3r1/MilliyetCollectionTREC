<DOC>
<DOCNO> 260108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/guncel/gun90.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Tarife seçerken... 

Seçimler konusunda hiç de başarılı olmayan, kafası hep karışık olan bizlere geçenlerde yürürlükten kaldırılan "havuz problemleri" ve "iki ayrı şehirden aynı anda farklı hızlarda kalkıp ne zaman karşılaşacakları gereksiz yere merak edilen otobüs soruları" kıvamında tarife seçimleri yaptırmak da neyin nesi Ödümüz patlıyor yanlış tarife seçeceğiz ve rezil olacağız diye. Bütün gazetelerde bu, uyuyamaz olduk valla... İşte o uyuyamadığımız anlardan bir hediye... En iyi tarifeyi seçmek için süper öneriler... 
1 Her türlü dünyevi dertten sıyrılın, kafanızı boşaltın, Tuba Ünsal gibi rahatlamak için yogaya takılın... 
2 İyice rahatladıktan sonra, aynanın karşısına geçin, gözlerinizin içine bakarak kendinizle konuşun... 
3 Çok, ama çok önemli bir karar vereceğinizin bilincinde olun. Bu kararın, hayatınızı durduk yere eskisinden daha fazla telefon parası ödemek suretiyle değiştireceği düşüncesinin negatifliğinden derhal sıyrılın, derhal .. 
4 Çok gürültülü bir ortamda sağlıklı karar verilemeyeceği ve Türk Telekom'a madara olunacağından dolayı kendinizi kıra-bayıra vurun, mümkünse bir mağarada inzivaya çekilin ya da Nepal tapınaklarına kapanın... 
5 Unutmayın ki, yanlış tarife seçimiyle kaybedilecek para, tarife seçimi öncesi bir bilene danışırken harcanacak paradan daha fazladır bir uzmandan yardım almaktan çekinmeyin... 
6 Tarife seçimi yapacağınız günden bir gün önce, tarife tablolarıyla ilgili hiçbir şey düşünmeyin, kalemi-kağıdı-hesap makinesini bırakın... 
7 Çıkın açık havada dolaşın, gece hafif bir şeyler atıştırıp erkenden yatın... 
8 Tarife günü, nüfus kağıdınızı, abonelik numaranızı yanınıza almayı unutmayın... 
9 Tarife kuyruğu uzun olabilir, yanınıza su, çikolata, şeker alın... 
10 Bu ilk tarife seçiminiz. Telefon faturalarınız hiç yoktan yere "kol" kıvamında artsa da, başarısızlık sizi yıldırmasın. Bu dünyanın sonu değil, seneye yeni bir tarife seçene kadar çalışır, mutlaka kazanırsınız... Ya da en iyisi, ev telefonunu kapattırın gitsin, değmez... 

Kadere restimi çektim, isyanlardayım... 
Darwin 

Yüce makama... 

Bilindiği üzere, televizyonda hayatlarını yakından izlediğimiz malum anne ve babanın basına yansıyan haberleri, çocuklar üzerinde olumsuz etki yapmaktadır...Şimdiki çocukların "canavar" olduğu göz önüne alındığında en az yirmi köşe yazarının da dediği gibi "Olanları duymamaları mümkün görünmemektedir .."Bu çocukların anası, evliyken başka bir adama kaçmış kariyerini ve daha önemlisi çocuklarını arkasında bırakmaktan katiyen çekinmemiştir... Baba doğal olarak ikinci evliliğini yapmış, bambaşka bir kadını "bakın bu anneniz, azıcık estetik yaptırdı geldi " diye keklemekten geri durmamıştır... Aynı baba, hem çocuğuna bir sebze ismi olan "Havuç"u koymuş, hem de sokakta peynir-ekmekten ucuza satılan cep telefonlarından almayıp ufacık çocuğu senaryo yetersizliğinden yıllardır inim inim inleterek kötü muamelede bulunmuştur...Evet bu bir dizidir fakat çocuklar gerçek çocuktur. Dolayısıyla, bu çocukların derhal Dallas'a beş çeken bu diziden alınarak, bir belgesel kanalına ya da kuklalı muklalı bir programa transfer edilmelerini saygıyla talep ederiz. İsteyenin bir yüzü kara, kaseti olanın her bir yeri ne de olsa... 

Deme 
"Yeni gelen SMS'lerinizle kalbim yerinden çıkıyooor, bütün binayı dolaşıp yerine geliyooor..." b b 
</TEXT>
</DOC>
