<DOC>
<DOCNO> 299685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/dunya/axdun02.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a zorla soykırım dedirttiler 
</HEADLINE>
<TEXT>


MİNE G. KIRIKKANAT Paris 


Türkiye'nin AB üyeliğini ikinci kez dün tartışan Fransız Ulusal Meclisi'nde, Başbakan Jean Pierre Raffarin'in 'Ermeni soykırımı' yerine Cumhurbaşkanı Jaques Chirac gibi 'Ermeni trajedisi' ifadesini kullanması, milletvekillerinin büyük tepkisine yol açtı. Raffarin, protestolar arasında, 'Bu bir soykırımdır, tartışma yok, soykırım yasayla sabittir, yasa çıkardık' demek zorunda kaldı. 
Brüksel zirvesinin ardından, dünkü oturumun 40 dakikasını Türkiye tartışmasına ayıran Meclis'te, bilinen 'Türkiye, AB üyesi olamaz' teziyle yüklenen kendi partisi dahil, tüm Fransız sağına karşı Chirac'ın Türkiye politikasını savunmak üzere kürsüye çıkan Raffarin, Türkiye'nin AB sürecinin çok uzun ve çetin olacağını anlattı. Raffarin, Güney Kıbrıs'ın yanı sıra, 'Ayrıca Ermenilerin trajik sorunu da bu süreçte tanınmalı" demesi üzerine, yoğun protestolara hedef oldu. Başbakanın 'soykırım'ı vurguladığı düzeltme ise alkışlandı. Türkiye görüşmeleri, muhaliflerin Türkiye hakkında oylama istemine karşın, oylama yapılmadan sona erdi. 


</TEXT>
</DOC>
