<DOC>
<DOCNO> 275612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko28.html </URL>
<DATE> 2004/09/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bakan Coşkun Rant ekonomisinden kurtulamayanlar kriz yaratıyor 
</HEADLINE>
<TEXT>

     Sanayi ve Ticaret Bakanı Ali Coşkun, ''rant ekonomisinden kurtulamayanların, en ufak siyasi bir tartışmada suni kriz yaratmaya çalıştıklarını'' söyledi. 
     Bakan Coşkun, ODTÜ Kosgeb Teknoloji Merkezi'nde yapılan Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB Genel Kurulu'ndaki konuşmasında, dünyanın rekabete dayalı küresel tek bir pazar haline dönüşmekte olduğunu, bu rekabet içerisinde de KOBİ'lerin önemli bir yer teşkil ettiğini bildirdi. 
     KOBİ'leri desteklemek amacıyla pek çok kuruluşun desteğini aldıklarını ifade eden Coşkun, ekonomide makro dengelerin yerine oturmaya başladığını anlatırken, şunları söyledi 
     
     EKONOMİDE YAPILANLAR 

     ''2004 yılında ekonomi faiz, döviz ve borsa üçgeninden çıkıp, üretim ve ihracat seferberliğine girmiştir. Rant ekonosinden kurtulamayan kesimler ise en ufak bir siyasi tartışmada suni kriz yaratmaya çalışmaktadırlar ve bir gecede zengin yaratma çabası içine girmektedirler. Son Türk Ceza Kanunu'nda bu tür olayların yaşandığını hep birlikte gördük. 
     İşsizlik, hayat pahalılığı, bölgeler arasındaki gelir dağılımındaki adaletsizlik giderilmeye çalışılmaktadır. Sanayide kapasite kullanımı yüzde 80'lere ulaşmakta, enflasyon tek rakama düşmekte, reel faizler de buna paralel gerilemektedir. Borçları çevirebilme durumuna gelmiş bulunmaktayız.'' ''Satınalma gücü arttı mı'' diye sorulduğunda ise bunu 2 sene içinde yapmanın mümkün olmadığına işaret eden Bakan Çoşkun, ancak 2003 yılında özel tüketimin bir önceki yıla göre yüzde 6.6, bu yılın son 6 ayında ise yüzde 16.4 arttığını bildirdi. Coşkun, ''demek ki satınalma gücü tabana inmedi ama artış var'' dedi. 
     Sanayi ve Ticaret Bakanı, bu yılın ilk 6 ayında kamudaki özel tüketim harcamalarında da yüzde 7.9 küçülme yaşandığına dikkati çekti. 
     
     ''700'ÜN ÜZERİNDE FABRİKA İNŞAATINA BAŞLANDI" 

     Konuşmasında, organize sanayi bölgelerine 1962 yılında başlandığını ve 42 yılda 2 bin 832 fabrika kurulduğunu hatırlatan Coşkun, kişi başına bin 500 doların altında geliri olan 36 ilde, Ocak ayından bu yana 2 bin 801 yatırım talebi geldiğini söyledi. 
     15 kalkınmada öncelikli yörede de 216 müracaat olduğunu kaydeden Coşkun, ''Bu rakamlar da gösteriyor ki, 42 yılda yapılanan üstünde talep var. Bu yıl, 700'ün üzerinde fabrika inşaatına başlandı'' diye konuştu. 
     KOBİ'lere ilişkin, geçmişe göre daha şahsiyetli politikalar üretildiğini belirten Coşkun, bu çerçevede sermaye mevzuatı ile KOBİ Borsaları mevzuatının yürürlüğe sokulduğunu, ancak bütün bunlara rağmen, kaynak sıkıntıları olduğunu bildirdi. 
     Coşkun, ''kaynaklar yetersiz. Hatta bu konuda Halk Bankası ile Pamukbank birleştirilirken bir madde eklenerek, kamu bankalarından vergi matrahının belirli nispetinin KOSGEB'e kaynak olarak aktarılması sağlanıyordu. Bu iptal edildi. Dolayısıyla 87 trilyon kaynak kaybımız oldu'' açıklamasında bulundu. 
     Sanayi ve Ticaret Bakanı, bu konuda Devlet Bakanı ve Başbakan Yardımcısı Abdüllatif Şener'den yardım talep etti. 
     
     KOSGEB BAŞKANI 

     KOSGEB Başkanı Erkan Gürkan da, yıl içerisinde KOBİ'lere yapılan teşvikleri anlattı. 
     ''Kervanı yolda düzeltme'' anlayışıyla yola çıktıklarını ifade eden Gürkan, son 2 yılda, sürekli değişim, sanayi ile sinerji ve uluslararası kuruluşlarla karşılıklı dayanışma içerisinde çalışmalarını yürüttüklerini söyledi. 
     Gürkan, KOBİ'lere verilecek destekleri, 2005 yılında da rehabilite ederek devam ettireceklerini sözlerine ekledi. 
     KOSGEB Genel Kurulu'na Devlet Bakanı ve Başbakan Yardımcısı Abdüllatif Şener, Sanayi ve Ticaret Bakanı Ali Coşkun, Ankara Sanayi Odası Başkanı Zafer Çağlayan ile diğer yetkililer katıldı. 
     
</TEXT>
</DOC>
