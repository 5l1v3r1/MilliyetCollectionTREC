<DOC>
<DOCNO> 269953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/altan.html </URL>
<DATE> 2004/09/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Savulun... Saydamlık geliyor 
</HEADLINE>
<TEXT>


AVRUPA Birliği'nin, geniş anlamıyla Türkiye gözlemciliğini yüklenmiş olan ünlü Alman diplomat Verheugen, bugün Diyarbakır'ın Tuzla köyünde... 
Dile getirilmeyen sorun şu 
- Neden Diyarbakır'ın Tuzla köyü, İstanbul'un Tuzla ilçesiyle aynı düzeyde değil 
Hem de 1800'lü yıllar başlarken, III. Selim döneminde uygulamaya geçirilmek istenen "Nizam - ı Cedit - Yeni Düzenlemeler" girişimine rağmen... 
Hem de 1839'da, Abdülmecit döneminde ilan edilen "Tanzimat - Düzenlemeler" çabalarına rağmen... 
Hem de 1908'de "İttihat ve Terakki Fırkası - Dayanışma ve İlerleme Partisi"nin iktidara gelmiş olmasına rağmen... 
Hem de 1923'te ilan edilen Cumhuriyet'in ilke ve inkılaplarına rağmen... 

Bir hafta önce Alanya'ya yeni atanmış genç bir bürokrat, hem ikram edilen yemeklerden yiyor, hem de turistik otel sahipleriyle elemanlarına şöyle diyordu 
- Neden 30 Ağustos'ta daha çok bayrak asmadınız Gördüğüm kadarıyla, asılmış bayrak sayısı çok az. Ayrıca şu bayrak direği de çok kısa. Görmediniz mi, Atina Yaz Olimpiyatları'ndaki bayrak direkleri ne kadar uzun bu direk de en az onun kadar uzun olmalı... 

Hatırlarsanız, İstanbul Üniversitesi Rektörü de bir ara coşmuş ve dünya üniversite rektörleri tarihinde eşi menendine rastlanabileceğini pek sanmadığımız hamasi bir açıklama patlatmaya başlamıştı 
- Gerekirse 140 bin şehit daha verir Atina'yı alırız... 

Hamaset naracılarının aklına, üniversite rektörü bile olsalar, nedense Tanzimat şairlerinden Ziya Paşa'nın 130 yıl önce yazmış olduğu dizeler hiç gelmez 
Diyar - ı küfrü gezdim beldeler kaşaneler gördüm 
Dolaştım mülk - ü İslamı bütün viraneler gördüm 

Bunun neden böyle olduğunu incelemeye çalışanların kafaları, demir ökçeler altında ezilmeseydi AB'nin Türkiye gözlemciliğini yüklenmiş olan Verheugen'in, bugün görmeye gittiği Diyarbakır'ın Tuzla köyü de, İstanbul'un Tuzla ilçesiyle aynı düzeyde olurdu. 

Artık iyice ortaya çıkıyor ki, Türkiye'nin kendi iç dinamikleriyle çağdaşlaşma olanağı yok olsa olurdu şimdiye dek... 
Ne var ki, Türkiye'nin de 21. yüzyılla bütünleşmeyi nihayet başarmış, İslam profilli model bir ülke olmayı gerçekleştirmesi şart... 
Hızlanan iletişim, ulaşım ve saydamlaşmayla modern teknolojinin dünyada 4 milyarı bulan yoksul halk yığınlarını biraz daha zenginleştirerek, evrensel pazarlarını genişletmesi zorunluğu var... 
Finlandiya eski Cumhurbaşkanı Martti Ahtisaari başkanlığındaki, "akil adamlar"dan oluşan "Bağımsız Türkiye Komisyonu"nun AB ile müzakerelerin başlaması konusunda, Türkiye lehinde hazırladığı rapor boşuna mı 

Türkiye'nin AB üyeliği artık sadece bir zaman sorunu... Müzakerelerin başlama tarihi de azıcık öyle... 
Beklenmedik bir iç savaşın patlaması gibi garip rezillikler olmazsa Türkiye, Cumhuriyet'in 100'üncü yılını, AB üyesi olarak kutlayacak... 

Nötron bombasına benzer bir soruya gelelim şimdi 
- Peki o zamana kadar neler olacak 
Şimdiye dek neler olmuşsa, yine onlara benzer birtakım saçma sapan şeyler olacak.. 
Yargı yılı açılırken, Adalet Bakanlığı'nın bütçeden sadece binde 9'luk bir pay aldığı, 3 bin mahkeme binası eksiğinin bulunduğu, yerli yasaların oligarşik bir anlayışa göre düzenlenmiş olduğu pas geçilecek... 
Şayet bu konulara değinen birileri çıkarsa, yine hep aynı yanıt verilecek 
- O kadar aksaklık başka ülkelerde de oluyor, birkaç çürük elma için yargıyı yıpratmayalım... 

Ekonomik bir saydamlık gelişmeden ne yargı düzeni çağdaşlaşır, ne mafyacılık denetlenir, ne de hamaset nutukçuluğu mantıksal bir realizme dönüşebilir... 
Zehirli atık yüklü gemiler, İskenderun Limanı'nda 4 yıl bekletildikten sonra batıverir yağmurlara teslim olma sürüp gider ve zina tartışmalarına bakarsanız bir de, başta merkep olmak üzere, dişi hayvanlarla çiftleşme yasağı tasarıları eklenir. 
Yani efendim, 21. yüzyılın ilk çeyreğinde de sürüp gider aynı terane 
Çıktık açık alınla on yılda her savaştan... 

Enseyi karartmayın. Kaç yüz yıldır bir bataklıkta bale yapmaya kalkmakla, göz boyama ustalıklarına sıvanmanın her şeye rağmen artık sonu gelmede... 
Diyarbakır'ın Tuzla köyü de, elbet İstanbul'un Tuzla ilçesiyle aynı düzeye gelecek... 
Verheugen neden oraya gitti ki bugün 



</TEXT>
</DOC>
