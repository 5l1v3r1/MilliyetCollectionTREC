<DOC>
<DOCNO> 272052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo13.html </URL>
<DATE> 2004/09/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gaziantepspor, Trabzonspor maçının hazırlıklarını keyifle sürdürüyor 
</HEADLINE>
<TEXT>

     Birinci Süper Futbol Ligi 2004-2005 sezonunda yaptığı 5 maçtan 4'ünü kazanarak Galatasaray'ın hemen ardından 12 puanla lig dördüncülüğünde bulunan Gaziantepspor'da, Trabzonspor maçının hazırlıklarını büyük keyif ve moralle sürüyor. 
     Geçen hafta uzatma dakikalarında Büyükşehir Belediyesi Ankaraspor'u 2-1 yenerek 3 puan almayı başaran, sponsor firma Türkiye Honda A.Ş.'nin hediye ettiği 9 otomobil ve yönetim kurulunun ekstra primiyle 8'er milyar lira kazanan kırmızı-siyahlılarda, teknik direktör Nurullah Sağlam, futbolcularının rehavete girmemesi için işi sıkı tuturken, ''Henüz yolun başındayız. 5 maçta elde edilen sonuç başarı gibi gözükebilir ancak, henüz lig devam ediyor ve önümüzde oynamamız gereken 29 karşılaşma daha bulunuyor. Önümüze koyduğumuz hedefe varabilirsek kendimizi başarılı sayabiliriz'' diye konuştu. 
     Gaziantepspor'un öncelikli hedefinin izleyenlere göze hoş gelen, keyifli bir futbol maçı izletmek olduğunu, her maça mutlak iyi futbol ve mutlak galibiyet için hazırlandıklarını anlatan Sağlam, şöyle konuştu 
     ''Sonuçta futbol 3 ihtimalli bir oyundur. Biz, öncelikle futbola güzellikler katıp, hırslı ve tempolu bir oyun oynamak istiyoruz. Eğer rakibimiz de bize ayak uydurursa ortaya 90 dakikada güzel bir tablo çıkar. Son olarak yaptığımız Büyükşehir Belediyesi Ankaraspor maçında herşeyimizi ortaya koyduk. Son 5 dakikada istenirse bir futbol takımının neler yapabileceğini gösterdik. Kalbi ve tansiyonu olanların bizim maça gelmemesini tavsiye ediyorum. Heyecan ve yüksek adrenalinden hoşlananlar ise Gaziantepspor'un maçlarını izlemeye devam etsinler. 
     Bu sezon sonunda UEFA Kupası'na katılarak ülkemizi Avrupa'da en iyi şekilde temsil etmek istiyoruz. Trabzonspor maçında da kazanmak için mücadele edeceğiz. '' 
     
     KULÜP BAŞKANI CELAL DOĞAN 
     Kulüp başkanı Celal Doğan ise Birinci Süper Futbol Ligi'nin lideri Trabzonspor ile deplasmanda kıyasıya puan mücadelesi vereceklerini bildirdi. 
     Doğan, A.A muhabirine şunları söyledi 
     ''Gaziantepspor ve Trabzonspor şu anda görünen 2 başarılı ekip. Gaziantepspor olarak başarılarılarımızın kalıcı olmasını diliyorum. Her iki ekip de oynadığı futbolla, Türkiye'deki futbolseverlerin takdirini kazanarak yoluna devam ediyor. Karşımızda güçlü bir ekip var. İşimizin zor olduğunu biliyoruz, kağıt üzerinde rakip Trabzonspor favori gibi gözükse de 90 dakika bitmeden birşey söylemek mümkün değil. Tabii ki futbolda 3 ayrı netice var. Bence haftanın en zevkli ve çekişmeli mücadelesi Hüseyin Avni Aker Stadı'nda yapılacak. Ekibime güveniyorum.'' Bu arada milli maç nedeniyle ülkesine giden ve sakat dönen Lazarov, Jaziri ve Hasan Özer'in tedavilerinin sürdüğü, bu oyuncuların pazar günkü karşılaşmaya yetiştirilmeye çalışıldığı öğrenildi. 
     
</TEXT>
</DOC>
