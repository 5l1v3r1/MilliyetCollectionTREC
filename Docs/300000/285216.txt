<DOC>
<DOCNO> 285216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur39.html </URL>
<DATE> 2004/11/01/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Haluk Kırcı'nın kullandığı sahte pasaportun sahibi tutuklandı 
</HEADLINE>
<TEXT>

     Adına düzenlenen sahte pasaport ve nüfus cüzdanının, Ukrayna'da yakalanan Haluk Kırcı tarafından kullanıldığı iddia edilen Mehmet Ali Şahbaz tutuklandı. 
     Polisin gözaltına aldığı Şahbaz, Kadıköy Adliyesi'ne sevk edildi. Şahbaz, Kadıköy Cumhuriyet Savcılığı tarafından sorgulandıktan sonra tutuklanması istemiyle Kadıköy 1. Sulh Ceza Mahkemesi'ne gönderildi. 
     Şahbaz, ''sahte nüfus cüzdanı kullanmak'' ve ''sahte pasaport kullanılmasına yardımcı olmak'' suçlarından tutuklandı. 
     Mehmet Ali Şahbaz'ın amcasının oğlu Celal Şahbaz hakkında da gıyabi tutuklama kararı verildi. 
     Şahbaz'ın savcılık ve mahkemede, Avusturya'da inşaat işçisi olarak çalışan Celal Şahbaz'ın kendisini yanına aldıracağını söyleyerek, vize işlemleri için nüfus cüzdanı ve pasaportunu aldığını kaydettiği öğrenildi. 
     15 gün sonra kimliklerini istediğini, bunun üzerine nüfus cüzdanının geri geldiğini anlatan Şahbaz'ın, 6 aydır taşıdığı nüfus cüzdanının sahte olduğunu bilmediğini, pasaportunu da emin ellerde olduğu ve eninde sonunda geri geleceği düşüncesiyle önemsemediğini söylediği kaydedildi. 
     Şahbaz'ın avukatı Macit Acar da Şahbaz'ın bilmeden 6 aydır taşıdığı sahte cüzdanla yeşil kart aldığını, muhtarlık ve noter gibi çeşitli yerlerde işlem yaptırdığını, ancak hiçbir yerde bu durumun fark edilmediğini bildirdi. 
     Acar, ''Kırcı'nın üzerinden Mehmet Ali Şahbaz adına düzenlenmiş pasaport veya kimlik çıkmasının müvekkili ile bir ilgisi olmadığını'' savundu. 
     
</TEXT>
</DOC>
