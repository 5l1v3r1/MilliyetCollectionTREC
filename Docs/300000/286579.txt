<DOC>
<DOCNO> 286579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/ykocaomer.html </URL>
<DATE> 2004/11/06/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sessiz şampiyonlar 
</HEADLINE>
<TEXT>



8 - 12 Ekim arasında Bulgaristan'ın başkenti Sofya'da yapılan Dünya İşitme Engelliler Güreş Şampiyonası'nda, işitme engelli güreşçilerimiz hem serbest, hem de grekoromen dallarında takım halinde birinci oldular. 
Türkiye'nin arkasından Rusya ve Ukrayna ikincilik ve üçüncülüğü aldı. Serbestte 3 altın, 3 gümüş ve 1 bronz madalya alan güreşçilerimiz grekoromende ise 2 altın, 2 gümüş ve 2 bronz madalya kazandılar. 
İşitme engellilerin birçok spor branşında bazı ülkeler işitme engelli olmayan sporcularını yarışmalara sokarak derece peşinde koşarlar. Bunlardan bir tanesi de grekoromen dalında 66 kiloda İbrahim Demirtaş'la güreşen Ermeni güreşçiydi. 
Müsabaka sonrası duyduğu ve konuştuğu saptanan bu güreşçinin, milli takım kafilemizden alınan bilgiye göre, uluslararası federasyondan bir yetkili tarafından hastaneye götürülmesi engellendi ve böylece bu sahtekarlık resmen kanıtlanamadı. 
Gençlik ve Spor Genel Müdürlüğü'nün son yayınlanan ödül yönetmeliğindeki gözlerden kaçan bir nokta dolayısıyla mağdur duruma düşen işitme engelli sporcularımızın bu mağduriyeti de yine GSGM'nün gösterdiği duyarlılık ile ortadan kalktı. Böylece işitme engelli sporcularımız da diğer engelli sporcularımız ile eşit ödüllendirilecek. 
Şimdi birçok branştaki işitme engelli sporcularımız Ocak ayı başında Avustralya Melborne'de yapılacak olan Deaflimpik'e sağırlar olimpiyatı katılmak için geceli gündüzlü çalışıyorlar. 70 sporcumuzun yedi branşta katılacağı Sağırlar Olimpiyatları'nda, güreş, futbol, atletizm dallarında madalya umutlarımız var. 
Sessiz sporcularımızın seslerini, alacakları madalyalarla duyuracağına inancımız tam. Yeter ki, bizler o sesleri duymak isteyelim. Duyan kulaklarımız ve gören gözlerimizle, bu özelliklere sahip olamayan, ama ülkemizin adını Dünya'da bizlerden daha iyi duyuran engelli sporcularımızı görmezden gelmeyelim. Duymamak için kendimizi zorlamayalım. 
Umarız işitme engelli güreşçilerimizin elde ettikleri bu Dünya şampiyonlukları ve altın madalyalar, işiten ve duyan güreşçilerimize ve Güreş Federasyonu'na örnek olur. 



</TEXT>
</DOC>
