<DOC>
<DOCNO> 267131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun27.html </URL>
<DATE> 2004/08/28/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
ABD'de, İsrail casusluğu iddiası... 
</HEADLINE>
<TEXT>

     İsrail Başbakanı Ariel Şaron, ABD'de casusluk faaliyeti yürüttükleri iddialarını yalanladı. 
     Şaron'un makamından akşam saatlerinde yapılan yazılı açıklamada, İsrail'in bu konuyla bir ilgisi olmadığı, İsrail'in ABD'de istihbarat faaliyetlerinde bulunmadığı bildirildi. Yazılı açıklamada, ''Bu iddiaların tümünü yalanlıyoruz'' denildi. 
     Amerikan CBS televizyonu, FBI tarafından, Pentagon'da görevli bir uzman hakkında, Beyaz Saray'ın İran'a ilişkin gizli belgelerini İsrail'e sızdırarak casusluk yaptığı gerekçesiyle soruşturma açıldığını bildirmişti. 
     CBS, söz konusu uzmanın, belgeleri, ABD'de İsrail lehine lobi yapan AIPAC adlı Musevi kuruluşunun iki yetkilisi aracılığıyla İsrail'e ilettiğini ve FBI'ın elinde konuya ilişkin güçlü kanıtlar bulunduğunu belirtmişti. 
     İsrail hükümetinden bir yetkili, İsrail'in Washington Büyükelçiliği ve AIPAC iddiaları reddetmişti. 
     
</TEXT>
</DOC>
