<DOC>
<DOCNO> 292048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy06.html </URL>
<DATE> 2004/11/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP'nin Sarıgül Raporu'ndaki "Rüşvetin belgesi" sahte mi 
</HEADLINE>
<TEXT>

     CHP'nin Şişli Belediye Başkanı Mustafa Sarıgül hakkında hazırladığı raporda, 300 bin dolarlık rüşveti almakla suçlmanan Rauf Akçay ve vermekle suçlanan Çetin Uğurlu haklarındaki iddiaları reddetti. Akçay mahkemeye suç duyurusunda bulunurken, Uğurlu imzasını noter aracılığıyal tescil ettirdi. 
     CHP'ye bir darbe de CHP'nin hukukçu milletvekillerinin hazırladığı "Sarıgül Raporu"nda adı rüşveti alan ve veren kişiler olarak geçenlerden geldi. ANKA'nın edindiği bilgiye göre 300 bin dolar rüşvet aldığı iddia edilen Rauf Akçay Şişli Cumhuriyet Başsavcılığı'na 18 Kasım'da suç duyurusunda bulundu. Akçay, avukatı Mümtaz Yurtsever aracılığıyla yaptığı başvuruda, CHP'nin Sarıgül hakkındaki iddiaları araştırma komisyonu raporunda belirtilen "Rüşvetin Belgesi" olarak nitelendirilen belgelerin "sahte" olduğunu iddia etti. 
     Akçay, bu belgeye dayalı olarak yapılan yayınlardan dolayı telafisi mümkün olmayan mağduriyet ve üzüntü yaşadığını belirterek, "sahte belge düzenlemek suretiyle" suçlanmasına ve mağdur edilmesine neden olan kişiler hakkında TCK maddeleri kapsamında cezalandırılmasını istedi. 
     2004 24302 hazırlık numarasıyla suç duyurusunda bulunan 
     avukat Yurtsever, kamu davası açılmasını talep etti. 
     
     UĞURLU İMZASINI TASDİK ETTİRDİ 
     CHP Raporu'nda adı 300 bin dolarlık rüşveti verdiği ileri sürülen Uğurlu da hakkındaki iddiaları reddetti. Noter aracılığıyla imzasını tasdik ettiren Uğurlu, Rauf Akçay'ın suç duyurusunun ekinde, bu belgenin düzenlenmesi ve içeriğiyle ilgili hiçbir bilgisinin olmadığını ileri sürdü. 
     Yasal işlem başlatmak üzere avukatına yetki verdiğini bildiren Uğurlu, "Gerek Rota Mühendislik şirketinin ve gerekse Rauf Akçay'ın sahte olarak düzenlenen bu belgede geçmesi nedeniyle mağduriyetlerinin tespit etmiş bulunmaktayım. Ne amaç ve niçin yapıldığını bilmediğim anlayamadığım ve kavramakta güçlük çektiğim açık ve net olarak beyan ettiğimi belirtirim" dedi. 
     Mahkemeye taşınan iddialar üzerine suçlamaya konu olan belgeler incelenmesi için kriminoloji uzmanlarından oluşan Adli Tıp'tan bilirkişi incelemesi gerekecek. 
     
</TEXT>
</DOC>
