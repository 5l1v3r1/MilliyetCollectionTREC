<DOC>
<DOCNO> 269270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur32.html </URL>
<DATE> 2004/09/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Yalova'da trafik kazası 4 ölü, 4 yaralı... 
</HEADLINE>
<TEXT>

     Yalova'da, kamyonun bir otomobil ile yolcu otobüsüne çarpması sonucu meydana gelen kazada, 4 kişi öldü, biri ağır 4 kişi yaralandı. 
     Bursa'dan Yalova'ya giden Şahin Gürler yönetimindeki 34 MGJ 13 plakalı kamyonun, yolun ıslak olması nedeniyle kayarak karşı şeride geçtiği belirtildi. Lütfullah Dereci idaresindeki 34 VR 1873 plakalı otomobille çarpıştıktan sonra sürüklenen ve ev eşyası yüklü olduğu öğrenilen kamyon, daha sonra, Nazmi Dağdeviren'in kullandığı 41 H 5505 plakalı yolcu otobüsüne çarptı. 
     Kazada, otomobil sürücüsü Lütfullah Dereci ile aynı otomobilde bulunan ve henüz kimlikleri belirlenemeyen 3 kişi hayatını kaybetti. Nazmi Dağdeviren, Yusuf Çimen ve kamyonun kasasında yolculuk eden Tuncay Uluçay ile Muhammed Yılmaz yaralandı. 
     Yaralılardan üçü Yalova Devlet Hastanesi'nde tedavi altına alındı. Durumu ağır olan Nazmi Dağdeviren, Uludağ Üniversitesi Tıp Fakültesi Hastanesi'ne kaldırıldı. 
     Kazayla ilgili soruşturmanın sürdürüldüğü bildirildi. 
     
</TEXT>
</DOC>
