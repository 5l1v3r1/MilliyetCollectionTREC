<DOC>
<DOCNO> 271573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/spor/aspo.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un zor seçimi 
</HEADLINE>
<TEXT>


Alman hoca, Sparta Prag için futbolcuların kolaylıkla uyum sağlayabileceği iki farklı taktik hazırladı. Planların içinde Fatih'in ilk on birde oynaması, Van Hooijdonk'un yedek kalmasının da bulunduğu, Daum'un son kararını bugün vereceği öğrenildi 

CÜNEYT KARAKAYA 


Uykusuz geceler 
HAFTALARDIR Şampiyonlar Ligi'ndeki rakiplerini en ince ayrıntısına kadar analiz eden, hatta uykusuz geceler geçiren Fenerbahçe Teknik Direktörü Christoph Daum, Sparta Prag maçı için iki farklı sistem belirledi. Çekler'e sürpriz hazırlayan Alman çalıştırıcının, kolaylıkla uygulanabilen taktiğini bugünkü son provada netleştireceği, çift kale sonrası on birini belirleyeceği öğrenildi. 

Nobre'de kararsız 
DAUM'UN taktiklerinden birisinde Fatih Akyel'in sahaya sürülme ihtimalinin yüksek olduğu, Sparta Prag karşısına Van Hooijdonk'suz bir kadronun çıkabileceği öğrenildi. Alman hocanın kalabalık bir orta saha ile oyunun kontrolünü elinde tutmayı planladığı, Nobre konusunda da kararsız kaldığı bildirildi. Bu arada yönetim, taraftarlardan doksan dakika destek istedi. 

Hooijdonk dönmüyor 

MEHMET DEMİRCAN 

FENERBAHÇE'NİN yıldız oyuncusu Pierre van Hooijdonk, sezon sonunda eski takımı NAC Breda'ya döneceği yolundaki haberleri yalanladı. Hollandalı futbolcu Breda'daki yerel bir televizyonun haberiyle ilgili, "Hollanda'ya bir gün geri döndüğümde NAC'ta futbol kariyerimi noktalamayı isterim demiştim. Bu açıklamamı yanlış anladılar. Fenerbahçe'de çok mutluyum. Yeni sezonla ilgili görüşmelere aralık ayında başlayacağız" diye konuştu. 

Sparta Prag bugün geliyor 

SARI - Lacivertli takımın Şampiyonlar Ligi'ndeki rakibi Sparta Prag bugün saat 13.50'de İstanbul'a gelecek. Yöneticilerin karşılayacağı Çek takımı daha sonra Conrad Otel'e yerleşecek. Prag Teknik Direktörü Frantisek Straka saat 16.00'da bir basın toplantısı düzenleyecek. Konuk takım, akşam 19.30'da ise maçın oynanacağı Şükrü Saracoğlu Stadı'nda bir antrenman yapacak. 

UEFA işbaşında 

UEFA yetkilileri Sparta Prag maçı nedeniyle Şükrü Saracoğlu Stadı'nda kendilerine ayrılan büroda çalışmalarına başladılar. İlk olarak önceki akşam İstanbul'a ulaşan UEFA tırının Belçika'dan özel olarak getirdiği malzemelerle reklam alanları değiştirildi. Şampiyonlar Ligi'nin logolarının ve resmi sporsorlarının reklamlarının yer aldığı tabelalarla stadın dört bir yanı çevrelendi. Bu arada, taraftar gruplarının hazırladığı "Atam izindeyiz" pankartı da okul tarafındaki tribüne asıldı. 

Kurban kestiler 

BİR yıllık aradan sonra Fenerbahçe formasını giyen Rüştü Reçber ile Ümit Özat dün Eyüp Sultan'a giderek yeni aldıkları arabalar için kurban kestiler. Sarı - Lacivertli takımın tecrübeli iki oyuncusu hem Türkiye Ligi'nde, hem de Şampiyonlar Ligi'nde başarılı olabilmek için de dua ettiler. 

Rüştü'ye sigorta 

Fenerbahçe, Barcelona Kulübü Başkanı Laporta'nın isteği üzerine milli kaleciye 3 milyon Euroluk sigorta yaptırdı 

BARCELONA'DAN bir yıllığına kiralanan Rüştü Reçber'e Fenerbahçe'nin özel sigorta yaptırdığı öğrenildi. Başkan Laporta'nın sözleşme yapılırken, sigorta maddesini özellikle koydurduğu ve herhangi bir sakatlığa karşı milli kalecinin 3 milyon Euro'ya sigortalandığı belirtildi. Bu arada Barcelonalı doktorların geri dönüşünde Rüştü'yü özel kontrolden geçirecekleri de bildirildi. 
RÜŞTÜ'NÜN tekrar Fenerbahçe forması giymesinde eşi Işıl Reçber'in de büyük rol oynadığı kaydedildi. Bu arada tecrübeli kalecinin İspanyolca dersler aldığı hocasını İstanbul'a getirdiği kaydedildi. Rüştü yarın akşam Fenerbahçe'nin Şampiyonlar Ligi'ndeki en kıdemli oyuncusu olarak sahaya çıkacak. Tecrübeli eldiven Avrupa'daki son golünü Barcelona maçında Rivaldo'dan yemişti. 

FENERBAHÇE GÜNLÜĞÜ 
Batista yönetecek 
FENERBAHÇE'NİN yarın akşam Sparta Prag ile oynayacağı Şampiyonlar Ligi maçını Portekizli Lucilio Cardoso Cortez Batista yönetecek. Batista'nın yardımcılıklarını yine Portekizli Paulo Jorge Januario Leite Riberio ve Bertino Cunha Miranda yapacak. Batista, geçtiğimiz sezon Chelsea - Beşiktaş maçında da düdük çalmış, İlhan'a kırmızı kart çıkarmıştı. 

Üç yıldızlı kolej açılışı 
YENİLENEN Fenerbahçe Koleji'nin yeni öğretim dönemine "merhaba" töreni görkemli bir şekilde yapıldı. Okulun tavanlarındaki ışıklandırma sistemi üç yıldız şeklinde dizayn edildi. Açılışa Genel Sekreter Vedat Olcay katılırken, ayrıca eski futbolculardan Rıdvan Dilmen oğlunu, Cemil Turan da torunlarını okulun ilk gününde yalnız bırakmadı. 

Biletler kapış kapış 
SARI-Lacivertli taraftarlar Şampiyonlar Ligi'ndeki ilk maça büyük ilgi gösteriyorlar. Çoğu kombine olan biletlerden çok az kaldığı, kulübün kasasına yaklaşık 2.5 trilyon liralık bir hasılatın girmesinin beklendiği belirtildi. Bu arada konuk takıma 150 kişilik yer ayrıldı. 


</TEXT>
</DOC>
