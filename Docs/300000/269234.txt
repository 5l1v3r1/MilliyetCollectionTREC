<DOC>
<DOCNO> 269234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo13.html </URL>
<DATE> 2004/09/05/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hakyemez Gruptan çıkamamanın mazereti olmaz 
</HEADLINE>
<TEXT>

     A Milli Basketbol Takımı Genel Menajeri Doğan Hakyemez, 8 Eylül Çarşamba günü Bosna Hersek maçıyla başlayacak 34. Avrupa Şampiyonası Eleme Grubu maçlarının zorlu geçeceğini belirterek, ''Ancak gruptan çıkamamanın mazereti olamaz'' dedi. 
     Hakyemez, eleme grubunun ilk maçında deplasmanda karşılaşacakları Bosna Hersek'in Yugoslav ekolünden gelen güçlü bir takım olduğunu vurgulayarak, ''Rakibimiz her takımı zorlayacak güçte. Ateşli bir seyircileri var. Çok dikkatli olmalıyız. Kazanmak için elimizden geleni yapacağız'' diye konuştu. 
     Gruptaki rakiplerini kimsenin küçük görmemesi gerektiğini vurgulayan Doğan Hakyemez, şöyle devam etti 
     ''Futbolda Avrupa Şampiyonu Yunanistan, Arnavutluk'a yenildi. Trabzonspor da Dinamo Kiev ile yaptığı ilk maçı 2-1 kazanınca basında ikinci maçın çok kolay olacağı, Karadeniz ekibinin Şampiyonlar Ligi'ni garantilediği gibi haberler çıkmıştı, ama elendiler. Bu tip yayınlar takımların konsantrasyonunu bozuyor. Hiçbir rakibi küçümsememek lazım. Bosna Hersek'i yenersek çok sevinmemeliyiz, gruptan çıkmaya bakmalıyız. Oyuncularımız maça hazır. Eleme grubundan çıkamamanın mazereti olamaz.'' 
     
     MİRSAD 
     Doğan Hakyemez, Tanjeviç'in Mirsad'ı kadroya almaması konusunda bazı kişilerin Grup zayıf, Mirsad'a ders vermek ve 'Mirsad'sız da bu gruptan çıkarız' diyerek onun burnunu sürtmek istiyor dediklerini belirterek, ''Bunlar küçük düşünen, küçük insanların sözleridir'' dedi. 
     Hazırlıklara başlarken Tanjeviç'in Mirsad'ı kadroya çağırmak istediğini anlatan Hakyemez, şöyle konuştu 
     ''Hocamız Mirsad'a Gel bizimle çalış yeni sistemi öğren. Seni zorlamam, maçlarda oynatmam dedi. Ama Mirsad yorgun ve sakat olduğunu söyleyince, Tanjeviç ona izin verdi ve kendisini gelecek yıl alacağını belirtti. Mirsad da sakatlığıyla ilgili bize rapor getirdi. Daha sonra takımda sakatlıklar olunca Mirsad oynamak istediğini söyledi. Ancak Tanjeviç Ben bu oyuncularla çalıştım diyerek Mirsad'ı istemedi. Önümüzde Dünya Şampiyonası veya Avrupa Şampiyonası finalleri olsaydı, Tanjeviç yine aynı şeyi yapardı. Biz Mehmet ve Hidayet'e de 25 Temmuz'daki hazırlıklara katılmazsanız, oynayamazsınız ve ceza kuruluna gidersiniz dedik. Mirsad, gelecek yıl yine milli takımda oynar.'' 
     
     ''NBA OYUNCULARI DİNLENEMİYOR'' 
     Avrupa ve Türk basketbolunda en büyük sorunun NBA oyuncuları olduğunu kaydeden Doğan Hakyemez, milli maçların yaza kaymasının bu oyuncuları olumsuz etkilediğini söyledi. 
     NBA'de forma giyen oyuncuların hiç dinlenmeden milli takıma geldiğini ve daha sonra da yine dinlenemeden sezona başlayacaklarını anlatan Hakyemez, ''Ya çok iyi bir sistem kurarak NBA oyuncularını kampa son 3 hafta katacaksın ya da bu oyuncuları artık milli takımda zor görürüz. Buna FIBA'nın bir çözüm bulması gerekiyor. Böyle olursa basketbol aşağıya doğru gider'' diyerek sözlerini tamamladı. 
     
</TEXT>
</DOC>
