<DOC>
<DOCNO> 256802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko25.html </URL>
<DATE> 2004/07/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye-Filistin Serbest Ticaret Anlaşması imzalandı... 
</HEADLINE>
<TEXT>

     Türkiye ile Filistin arasında Serbest Ticaret Anlaşması imzalandı. 
     Türkiye adına Devlet Bakanı Kürşad Tüzmen ve Filistin adına Ulusal Ekonomi Bakanı Maher Al Masri'nin imza koyduğu anlaşma kapsamında, sanayi ürünleri ithalatında taraflar arasındaki gümrük vergileri ve eş etkili vergiler ortadan kaldırılacak. 
     İmza töreninde konuşan Devlet Bakanı Tüzmen, bu anlaşmadan sonra her iki ülke işadamlarının karşılıklı olarak Türkiye ve Filistin'de yatırım yapacaklarına inandıklarını belirterek, anlaşmanın her iki ülkenin refahının artması göz önüne alınarak hazırlandığını söyledi. 
     Tüzmen, anlaşma ile tarım sektöründen sanayi sektörüne, turizmden kalite altyapısının geliştirilmesine kadar birçok alanda işbirliği yapılması ve gerekli durumlarda Filistin'e teknik yardım sağlanmasının amaçlandığını kaydederek, ''Böylelikle Türkiye tarafından bir yandan Filistin kuruluşlarına teknik destek sağlanırken, diğer yandan da ülkemizce bugüne kadar edinilmiş olan tecrübelerin paylaşılmasına çalışılacaktır'' dedi. 
     Her ili ülkenin bir çekim merkezi haline gelmesini sağlamak ve diğer ülkelerle olan bağlarını güçlendirmek istediklerini ifade eden Tüzmen, 140 milyar dolarlık dış ticaret hacmine sahip Türk pazarını Filistin'e açmak, Türkiye'nin ihtiyaç duyduğu girdileri Filistin'den temin etmek, aynı şekilde Filistin'in ihtiyaç duyduğu sanayi malı ve hizmetin de Türkiye'den karşılanmasını arzu ettiklerini anlattı. 
     Türkiye ile Filistin arasındaki dış ticaret hacminin geçen yıl 6.7 milyon dolar olarak gerçekleştiğini anlatan Tüzmen, bunun 6.2 milyon dolarlık bölümünün Türkiye'nin Filistin'e ihracatı, 454 bin dolarlık bölümünün ise Türkiye'nin Filistin'den ithalatı olduğunu bildirdi. 
     Tüzmen, ''Filistin ile İsrail arasındaki düzenlemeler gereği iki ülke arasında malların serbest dolaşımı ilkesi geçerli olup, önemli miktarda Türk malı İsrailli aracılar vasıtasıyla Filistin'e satılmaktadır. Filistinli arkadaşlarımızın bildirdiğine göre bu miktar en az 120 milyon dolardır. 2004'de bunun hızla artacağını söylüyorlar'' diye konuştu. 
     
     ''TİCARET HACMİ KATLANARAK YÜKSELECEK'' 

     Tüzmen, Filistin ile ticaretin 2004 yılında artarak devam ettiğini, ilk 4 aylık resmi rakamlara göre Filistin'e ihracatın yüzde 63, Filistin'den ithalatın ise yüzde 55 arttığını, Serbest Ticaret Anlaşması ile ticaret hacminin hızlı bir şekilde katlanarak yükseleceğini kaydetti. 
     Anlaşma ile ülkeler arasındaki dostluk ve işbirliğinin sağlamlaşacağını vurgulayan Tüzmen, Avrupa ile Akdeniz ülkeleri arasında serbest ticaret alanı kurulmasını amaçlayan Barselona sürecinin önemli bir parçası olan bu anlaşmanın, yarın başlayacak 4. Avrupa-Akdeniz EUROMED Ticaret Bakanları Konferansı öncesinde imzalanmasının, bölge ülkelerine verilen bir mesaj niteliğinde olduğunu bildirdi. 
     Tüzmen, anlaşmanın tarım ve işlenmiş tarım ürünleri açısından bir taviz öngörmediğini belirterek, anlaşmanın taraflar arasındaki ticaretin liberalizasyonu ile birlikte teknik mevzuat, insan, hayvan ve bitki sağlığı önlemleri, korumma önlemleri, damping, hizmetler ve yatırımlar, devlet tekelleri, devlet yardımları, rekabet, fikri sınai ve ticari mülkiyet hakları ile kamu ihaleleri gibi hususlardaki düzenlemeleri içerdiğini kaydetti. 
     Türkiye ile Filistin'in ticari ve ekonomik ilişkilerinin geleceğini şekillendirecek olan bu anlaşmayı işadamlarının hayata geçireceğini vurgulayan Tüzmen, ''Biz üstümüze düşeni yaptık, şimdi top sizde. İki ülkenin işadamlarına güveniyoruz'' dedi. 
     
     ''TÜRKİYE EKONOMİSİNİ ÖRNEK OLARAK GÖRÜYORUZ'' 

     Filistin Ulusal Ekonomi Bakanı Maher Al Masri de anlaşma ile iki ülke arasındaki dostluk ve sevginin perçinleneceğini ve bunun ekonomik alanda da güçleneceğini söyledi. 
     Masri, Türkiye'nin ekonomisini bir örnek olarak gördüklerini ifade ederek, ''Türkiye ekonomisinden yararlanarak Filistin ekonomisinin geliştirilmesini istiyoruz. Bu anlaşma, sadece ithalat ve ihracatı değil, özel sektör arasındaki ilişkilerin geliştirilmesine de neden olacaktır'' diye konuştu. 
     Türkiye ile imzalanan Serbest Ticaret Anlaşması'nın yanı sıra Arap ülkeleri arasındaki anlaşmaların da Ortadoğu'daki ekonomik gelişmeye büyük katkıda bulunacağını dile getiren Masri, şunları söyledi 
     ''Arap ülkelerinin bulunduğu Ortadoğu Bölgesi'nde Türkiye'nin bu deneyiminden yararlanıp, ekonomik entegrasyonun sağlanmasını amaçlamaktayız. Türkiye'nin AB'ye üye olması, Ortadoğu ile AB arasındaki ilişkileri geliştireceği gibi, bu bölgenin de yararına olacaktır. Bu anlaşma bir başlangıçtır. Anlaşmanın Filistin ekonomisine olumlu etkileri olacağına inanıyoruz.'' Anlaşma, Devlet Bakanı Kürşad Tüzmen'in yarın başlayacak 4. Avrupa-Akdeniz EUROMED Ticaret Bakanları Konferansı'nın tanıtımı amacıyla düzenlediği basın toplantısının ardından imzalandı. 
     Törene, Suriye Ekonomi ve Dış Ticaret Bakanı Ghassan El-Rifai de katıldı. 
     
</TEXT>
</DOC>
