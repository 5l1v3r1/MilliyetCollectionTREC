<DOC>
<DOCNO> 289355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas06.html </URL>
<DATE> 2004/11/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Kemerinizi sıkmayın, korse takmayın"... 
</HEADLINE>
<TEXT>

     Erciyes Üniversitesi Tıp Fakültesi İç Hastalıkları Ana Bilim Dalı Öğretim Üyesi Prof. Dr. Ömer Özbakır, kemerin çok sıkı bağlanmasının ve korse takmanın mide asitlerinin geriye kaçmasına ve mide kapağının gevşemesine neden olabileceğini, bunun da kanser riskini artırdığını söyledi. 
     Özbakır, AA muhabirine yaptığı açıklamada, yiyecek ve içecekler kadar, kullanılan eşyaların da mide sağlığı açısından son derece önemli olduğunu bildirdi. 
     Mideyle yemek borusu arasında bulunan ve normalde sadece yutma esnasında açılarak, gıdaların mideye geçmesini sağlayan kapak sisteminin, mide asit sıvısının yemek borusuna kaçmasını da engellediğini belirten Özbakır, şunları kaydetti 
     ''Kemerin çok sıkı bağlanması ya da korse giyilmesi sonucu bu fonksiyonun bozulması halinde mide asit sıvısı, yemek borusunun içine doğru kaçar. Bu kaçağa reflü adı verilir. Normal bireylerde de kısa süreli, yemek borusunda hasara yol açmayan reflü atakları olur. Yemek borusuna kaçan mide içeriği rahatsızlıklara veya yemek borusunda hasara ya da her ikisine birden yol açarsa, bu durumda 'gastroözofageal reflü' hastalığından söz edilir.'' 
     
     ERKEKLERDE DAHA ÇOK GÖRÜLÜYOR 
     Gastroözofageal reflünün en önemli belirtisinin göğüs kemiğinin arkasından bazen boğaza kadar çıkan yanma hissi olduğunu belirten Prof. Dr. Özbakır, şöyle konuştu 
     ''Bunun dışında yutma güçlüğü, lokmaları yutarken göğüste ağrı, yenen yemeklerin ağıza geri gelmesi, ağıza acı-ekşi su gelmesi gibi şikayetlere de neden olabilir. Gastroözofageal reflü, bu klasik belirtiler dışında 'atipik reflü' belirtileri dediğimiz birtakım şikayetlere de yol açabilir. Bunlar kalp benzeri göğüs ağrısı, astım, bronşit, ses kısıklığı, ses teli nodülü, kronik öksürük, ağız kokusu, larinks kanseri ve dişte mine kaybıdır. Tüm bunların dışında, şiddetli gastroözofageal reflü uzun dönemde yemek borusunun alt ucunda kanser gelişmesini kolaylaştırmaktadır.'' Özbakır, şişmanlık, sigara ve alkol kullanımı, fazla yağlı yiyeceklerin yenmesi, mideye bir seferde aşırı besin gönderilmesi ve sırt üstü yatmanın da gastroözofageal reflüye neden olabileceğini bildirdi. 
     Türkiye'de nüfusun yüzde 3'ünün sürekli, yüzde 23'ünün her gün, yüzde 46'sının ise seyrek olarak reflü belirtileri gösterdiğine işaret eden Özbakır, bu hastalığın erkeklerde daha sık görüldüğünü kaydetti. 
     
</TEXT>
</DOC>
