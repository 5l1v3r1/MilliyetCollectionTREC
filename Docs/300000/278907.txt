<DOC>
<DOCNO> 278907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonsiy02.html </URL>
<DATE> 2004/10/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
7 parti hakkında kapatma davası... 
</HEADLINE>
<TEXT>

     Anayasa Mahkemesi, 7 siyasi partinin, arka arkaya yapılan iki milletvekili genel seçimine katılmadıkları gerekçesiyle kapatılmaları istemiyle açılan davayı, 14 Ekim'de görüşecek. 
     Yargıtay Cumhuriyet Başsavcılığı Türkiye Sosyalist İşçi Partisi, Adalet Partisi, Türkiye Adalet Partisi, Büyük Adalet Partisi, Türkiye Özürlüsüyle Mutludur Partisi, Devrimci Sosyalist İşçi Partisi ve Anayol Partisi'ne, 18 Nisan 1999 ve 3 Kasım 2002'de yapılan milletvekili genel seçimlerine katılmadıkları gerekçesiyle Siyasi Partiler Yasası'nın 105. maddesi uyarında 3 Kasım 2002'den itibaren 1 aylık süre içerisinde yazılı tebligat yaparak, 3 ay içerisinde kapanma kararı almalarını istemişti. 
     Başsavcılık, tebligata rağmen kapanma kararı almayan 7 siyasi partinin kapatılması için Anayasa Mahkemesi'nde kapatma davası açmıştı. 
     Yargıtay Cumhuriyet Başsavcılığı, kapatma davalarının, Anayasa Mahkemesi'nin 18 Şubat 1997 gün ve 1996-2 esas 1997-2 sayılı kararı doğrultusunda ''zorunlu olarak'' açıldığını belirtmişti. Anayasa Mahkemesi, Diriliş Partisi'ni, aralıksız iki dönem genel seçimlere katılmadığı ve Yargıtay Cumhuriyet Başsavcılığı'nın yazılı bildirimine karşın yasal süresi içerisinde kapanma kararı almadığı gerekçesiyle Siyasi Partiler Yasası'nın 105. maddesi gereğince oyçokluğuyla kapatmıştı. 
     Alınan bilgiye göre, Anayasa Mahkemesi kapatma davalarını, 14 Ekim Perşembe günü görüşecek. 
     
</TEXT>
</DOC>
