<DOC>
<DOCNO> 298741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo08.html </URL>
<DATE> 2004/12/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Beşiktaş yönetiminde deprem var, Reha Muhtar istifa etti 
</HEADLINE>
<TEXT>

     Ligde ve Avrupa'da peşpeşe alınan başarısız sonuçlardan sonra Beşiktaş yönetiminde deprem oldu. 
     Beşiktaş Kulübü Yönetim Kurulu üyeleri Reha Muhtar, Hakan Kalkavan ve Adnan Demir ve Yahya Kemal Gencer istifa etti. 
     Kulüp basın sözcüsü Reha Muhtar, dernekler sorumlusu Hakan Kalkavan ile pazarlama ve lisansörlükler komitesi başkanı Adnan Demir'in istifa kararlarını yönetime ilettikleri öğrenildi. 
     Yarın da Adnan Demir, Can Akın Çağlar ve Latif Ayaz'ın istifa etmesi bekleniyor. 
     İstifa eden yönetim kurulu üyelerinin bir basın toplantısı düzenlemeleri bekleniyor. 
     İstifacıların "Beşiktaş kulübünün menfaatleri doğrultusunda hareket etmek istiyoruz. Del Bospue'nin kalması kabul edilemez. Kulüp iki kişi tarafından yönetiliyor" gibi şikayetleri olduğu belirtiliyor. 
     Halen yurtdışında bulunan Beşiktaş kulübü Başkanı Yıldırım Demirören'in pazartesi günü istifa eden yöneticilerle görüşüp isyanı bastırmaya çalışacağı da belirtiliyor. 
     
     KULÜP YÖNETİM KURULU ÜYESİ YAHYA KEMAL GENCER DE İSTİFA ETTİ 

     Beşiktaş Kulübü Yönetim Kurulu'nda istifalar sürüyor. 
     Reha Muhtar, Hakan Kalkavan ve Adnan Demir'in ardından, kulüp basketbol komitesi başkanı Yahya Kemal Gencer de istifa ettiğini açıkladı. 
     Gencer, yaptığı açıklamada, istifa mektubunu kulübe gönderdiğini söyledi. 
     Gencer, istifa nedenlerinin teknik direktör Vicente Del Bosque'nin gönderilip gönderilmemesinden mi kaynaklandığının sorulması üzerine, ''Sadece Del Bosque'nin gönderilmesi konusu değil, kulübe bir çeki düzen verilmesi ve yeni bir yönetim anlayışı getirilmesi için istifa ettim'' dedi. 
     
     AYAZ, KARARINI YARIN VERECEK 

     Kulüp yönetim kurulu üyesi Latif Ayaz da, istifa edip etmeyeceğine yarın karar vereceğini söyledi. 
     Ayaz, A.A muhabirine yaptığı açıklamada, ''Bu konuda henüz kararımı vermedim. İstifa edip etmeyeceğime yarın karar vereceğim'' dedi. 
     Bu arada yönetim kurulu üyesi Can Akın Çağlar'ın da istifa eden yöneticiler arasına katılabileceği öğrenildi. 
     
     DEMİR ''BİZE YAKIŞAN BUDUR'' 

     İstifa eden yöneticilerden Adnan Demir, futbol takımının durumunun ortada olduğunu vurgulayarak, ''Kendimizi başarılı bir yönetim olarak görmüyorum. Bu nedenle istifa ettim. Bize yakışan budur'' dedi. 
     İstifasıyla ilgili A.A muhabirine bilgi veren Demir, ''Bizi arayanlara cevap veremez hale geldik. Beşiktaş'ın menfaatleri doğrultusunda görevi bıraktım'' diye konuştu. 
     
     YÖNETİM KURULU, 20 ARALIK PAZARTESİ GÜNÜ İSTİFALARI GÖRÜŞECEK 

     Beşiktaş Kulübü'nde yönetim kurulundan 4 üye istifa ederken, istifa eden yöneticilerin durumunun 20 Aralık Pazartesi günü yapılacak yönetim kurulu toplantısında görüşüleceği açıklandı. 
     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, The Ritz Carlton Oteli'nde gerçekleştirilen kulübün olağan divan kurulu toplantısı sonunda basın mensuplarının istifalarla ilgili sorularını yanıtladı. 
     İstifalar hakkında çok fazla bilgi sahibi olmadığını ifade eden Oktay, ''Pazertesi günü yönetim kurulu toplantımız var. Orada değerlendireceğiz ve ona göre ne yapacağımıza karar vereceğiz'' demekle yetindi. 
     İstifalarla ilgili soru yönetilen divan kurulu üyesi Nevzat Demir ise, sıkıntılı bir dönemde istifaları doğru bulmadığını ifade ederek, ''Bunun yöntemi bu değildir. Olağanüstü kongreye hiç ihtimal vermiyorum'' dedi. 

     
</TEXT>
</DOC>
