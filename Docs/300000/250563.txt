<DOC>
<DOCNO> 250563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy05.html </URL>
<DATE> 2004/06/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kocaoğlu Bornova Başkanlık seçimlerine müdahil olmayacağım 
</HEADLINE>
<TEXT>

     İzmir Büyükşehir Belediye Başkanı Aziz Kocaoğlu, Bornova Belediye Başkanlığı için yapılacak seçimde tarafsız olacağını söyledi. 
     Aziz Kocaoğlu, gazetecilere yaptığı açıklamada 28 Haziran Pazartesi günü saat 14.00'de Bornova Belediye Meclisi'nin toplanacağını ve bir meclis üyesinin başkan seçileceğini söyledi. 
     CHP'li meclis üyeleriyle iki gün önce bire bir görüştüğünü, CHP Bornova İlçe Başkanı'nın grup başkanı sıfatıyla çalışmaları sürdürdüğünü belirten Kocaoğlu, şunları söyledi 
     ''Ben seçimlerde müdahil olmayacağım. Bütün arkadaşlarla tek tek görüştüm. Hepsinin görüşlerini aldım. Kendilerine tarafsız olacağımı söyledim. Benim seçilmemdeki uygulamayla örtüşen bir uygulama içerisinde belediye başkanlığı belli olacak. CHP grubunda bir aday belirlenecek ve hepimiz o adayı destekleyeceğiz. Bu isim sanırım Pazartesi günü yapılacak grup toplantısında netleşir.'' Geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina'nın yerine Bornova Belediye Başkanı Aziz Kocaoğlu seçilmiş, İzmir Valiliği Bornova Belediye Meclisi'ni 28 Haziran 2004 Pazartesi günü yeni belediye başkanını seçmek üzere olağanüstü toplantıya çağırmıştı. 
     
</TEXT>
</DOC>
