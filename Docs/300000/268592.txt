<DOC>
<DOCNO> 268592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/axgun01.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporu üzerine almadı 
</HEADLINE>
<TEXT>


Ulaştırma Bakanı Binali Yıldırım, TCDD'yi kusurlu bulan bilirkişi raporu için, "Bu bir hazırlık soruşturması. Yargı süreci içerisinde bu konuda kusur kimindir, bu ortaya çıkacaktır" dedi 

ŞENOL DEMİRCİ İstanbul 

Ulaştırma Bakanı Binali Yıldırım, Pamukova'daki hızlandırılmış tren kazasının ardından TCDD'yi bulan bilirkişi raporu için, "Bu bir hazırlık soruşturması. Yargı süreci içinde bu konuda kusur kimindir, ortaya çıkacak" dedi. 
Yıldırım dün düzenlediği basın toplantısında, "bilirkişi raporu ile TCDD'nin 8'de 4 kusurlu bulunması" hakkındaki soruları yanıtladı. 
"Bunun, olay yeri Cumhuriyet Savcılığı'nın bir hazırlık soruşturması olduğunu" vurgulayan Bakan Yıldırım, şunları kaydetti 
"Bu hazırlık soruşturmasının amacı, konuyla ilgili bir iddianame hazırlamak ve ilgili mahkemeye intikal ettirmek. Yargı süreci içinde bu konuda kusur kimindir, nedir, kime ne nispette yansıyacaktır, bu ortaya çıkacaktır. Bizim sizden ricamız kendimizi yargının yerine koyup hüküm vermek gibi bir yanlışlığa düşmememiz gerekiyor. Yargının izleyeceği süreç ve vereceği karara hepimizin saygı göstermesi lazım." 

Şantiyede inceleme yaptı 
Yıldırım, Marmaray Projesi'nin temelinin atıldığı, ancak inşaat çalışmaları sırasında tarihi buluntulara rastlanması üzerine araştırma kazıları başlatılan Üsküdar Demokrasi Meydanı'ndaki şantiyede incelemede bulundu. 
Ulaştırma Bakanı Yıldırım, burada kazı çalışmaları ve bulunan tarihi eserlerle ilgili Müzeler Müdürlüğü'nden Arkeolog Dr. Şeniz Atik'ten bilgi aldı. 
Yıldırım daha sonra, bir botla tüp geçiş güzerg hında deprem riskine karşı zemin sondajı yapan "BAVFNIT" adlı gemiye geçti. Burada projeye deprem konusunda danışmanlık yapan Prof. Dr. Mustafa Erdik'ten bilgi aldı. 

'Çalışmalar durmayacak' 
Ziyaretleri sırasında açıklamalarda bulunan Yıldırım, projenin Üsküdar ayağındaki kazılarda arkeolojik kalıntılar bulunmasının çalışmaları durdurmadığını belirterek, şunları kaydetti 
"Proje aşamasında İstanbul'un her kesiminde tarihi kalıntılara rastlayacağımız hesaba katıldı. Bu nedenlerden dolayı kazıların aksaması söz konusu olmayacaktır. Kazılar, Eminönü ayağında 1 No'lu Anıtlar Kurulu, Anadolu yakasında ise 3 No'lu Anıtlar Kurulu gözetiminde sürdürülüyor. Kazılarda ortaya çıkan bulgular aynı Atina metrosunda olduğu gibi bulundukları yerlerde, yani metro istasyonlarında sergilenecek. Böylece nostaljik bir hava yaratılacak. Projemiz, tarihi de koruyarak ilerliyor." 


</TEXT>
</DOC>
