<DOC>
<DOCNO> 256600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur24.html </URL>
<DATE> 2004/07/19/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
ETSO Başkanı Alamut'un avukatı Tutuklama kararına itiraz ettik 
</HEADLINE>
<TEXT>

     İstanbul 14. Ağır Ceza Mahkemesi'nce 6 kişiyle birlikte 15 Temmuz'da tutuklanan Edirne Ticaret ve Sanayi Odası ETSO Yönetim Kurulu Başkanı Bülent Alamut'un avukatı Kerim Kazan, tutuklama kararına itirazda bulunduklarını bildirdi. 
     Kazan, İstanbul Ağır Ceza Mahkemesi'nce Cavit Alamut, Metin Singer, Faysal Kaplan, Uğur Eser ve polis memuru Hulusi Cemil Altınlı ile ETSO Başkanı Bülent Alamut'un, 4422 sayılı ''Çıkar Amaçlı Suç örgütleriyle Mücadele Kanunu'' kapsamında tutuklandığını hatırlattı. 
     Müvekkili Bülent Alamut'un tutuklanması kararına itiraz ettiklerini belirten Kazan, ''Edirne Cumhuriyet Savcılığı aracılığıyla bugün İstanbul 15. Ağır Ceza Mahkemesi'ne itirazımızı yaptık. Yazılacak iddianameden sonra, isnat edilen suçları görüp, savunmamızı yapacağız'' dedi. 
     Öte yandan, gözaltındayken kalp krizi geçirip Trakya Üniversitesi Tıp Fakültesi Hastanesi'ne kaldırılan gıyabi tutuklu eski Kırkpınar Ağası Mustafa Altunhan'ın da Kardiyoloji Servisi'nde tedavisi sürüyor. 
     Olayla ilgili olarak 1 kişinin de arandığı öğrenildi. 
     İstanbul 14. Ağır Ceza Mahkemesi tarafından gerekli iznin verilmesinden sonra, ETSO Yönetim Kurulu Başkanı Bülent Alamut, eski Kırkpınar Ağası Mustafa Altunhan ile Metin Singer, Faysal Kaplan, Uğur Eser, Hulusi Cemil Altınlı, Mustafa D ve Nükte A. 12 Temmuz Pazartesi günü gözaltına alınmışlardı. Jandarma, soruşturma kapsamında Bülent Alamut'un kardeşi Cavit Alamut'u da gözaltına almıştı. 
     Bu kişilerden Mustafa D. ve Nükte A, savcılık tarafından serbest bırakılmıştı. 
     
</TEXT>
</DOC>
