<DOC>
<DOCNO> 259979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy10.html </URL>
<DATE> 2004/08/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
KKTC heyeti, YÖK üyeleri ile görüştü... 
</HEADLINE>
<TEXT>

     KKTC Cumhuriyetçi Türk Partisi CTP Milletvekili Mehmet Çağlar, YÖK'ün KKTC'deki üniversitelerle ilgili aldığı kararı değerlendirmek üzere YÖK Yürütme Kurulu'nun yeniden toplanacağını bildirdi. 
     YÖK'ün KKTC'deki üniversitelere ön kayıtla öğrenci alınması uygulamasını kaldırması kararıyla ilgili temaslarda bulunmak üzere dün Türkiye'ye gelen KKTC Cumhuriyet Meclisi heyeti, Milli Eğitim Bakanı Hüseyin Çelik'i ziyaretinin ardından YÖK'e geldi. 
     Mehmet Çağlar'ın başkanlığındaki CTP, Demokrat Parti DP ve Ulusal Birlik Partisi UBP milletvekillerinden oluşan heyet, YÖK Başkanvekili Prof. Dr. Aybar Ertepınar, YÖK üyeleri Prof. Dr. Tuğmaç Sayraç ve Prof. Dr. Barbaros Günçer ile bir araya geldi. YÖK Başkanı Prof. Dr. Erdoğan Teziç, Ankara dışında olduğu için toplantıya katılamadı. 
     Yaklaşık 1,5 saat süren toplantının ardından, Çağlar, gazetecilere toplantının içeriğine ilişkin bilgi verdi. 
     ''YÖK'te gayet yapıcı diye nitelendirebileceğimiz bir görüşmede bulunduk'' diyen Çağlar, YÖK'ün neden böyle bir karar aldığının kendilerine anlatıldığını, kendilerinin de bu kararın kaldırılması için birtakım gerekçeler ile doküman ilettiklerini ifade etti. 
     Çağlar, görüşmelerin devam edeceğini belirterek, ''Onlar kendi aralarında tekrar kurulu toplayıp görüşecekler ve önümüzdeki 1-2 gün içinde yeniden toplanacağız'' diye konuştu. 
     YÖK'ün, böyle bir kararı almasına ilişkin açıklamasının ne olduğunun sorulması üzerine Çağlar, YÖK yetkilerinin, bu kararı KKTC'deki üniversitelerin öğrencilerinin azalması için almadıklarını ifade ettiklerini, ek kontenjanlarla üniversitelerin kontenjanlarının dolacağını düşündüklerini dile getirdiklerini söyledi. 
     
     ''ÜNİVERSİTELER BU YIL ÖN KAYITLA ÖĞRENCİ ALMALI'' 
     Çağlar, şunları kaydetti 
     ''Bizler ise ön kayıtla doğrudan üniversitelerin öğrenci almasının özellikle bu yıl için çok önemli olduğunu düşünüyoruz. Çünkü, üniversitelerimiz geçtiğimiz yıl tanıtımlarını yaparken ön kayıtla öğrenci alınacağı konusunda taahhütlerde bulundular. Bu vesileyle her alanda gerek fiziki, gerek akademik alanda standart yükseltmek için iki ülke arasındaki bundan önceki anlaşmaları da dikkate alarak, yeniden toplanma yoluna gideceğiz.'' Bir gazetecinin, ''Görüşme sizi tatmin etti mi '' sorusuna karşılık Çağlar, ''Şu anda evet. En azından görüşmeler devam ediyor. Bir nokta koymamamız güzel'' yanıtını verdi. 
     ÖSS tercih formlarını teslim etme süresinin 4 Ağustos Çarşamba günü sona ereceğinin anımsatılması üzerine Çağlar, ön kayıtla öğrenci alımına bu yıl için izin verilmesi halinde bunun öğrencileri mağdur etmeyeceğini söyledi. 
     ''KKTC'deki üniversitelerin kontenjanları aşmayacağına dair YÖK'e söz mü verdiniz '' sorusuna karşılık Çağlar, ''Söz verdik değil ama bunun denetimini yapabileceğimizi ve bu konularda gerekli birtakım düzenlemeler için meclis olarak bunun üzerinde duracağımızı söyledik'' dedi. 
     ''Bu denetimi nasıl yapacaksınız '' sorusuna da Çağlar, şu yanıtı verdi 
     ''İki ülke arasında daha önce var olan mutabakat ve anlaşmalar gereği, YÖDAK ve YÖK arasındaki ilişkilerin paralel gitmesi ve o denetimleri birlikte yapmaları söz konusuydu. Bunun daha işlevsel olarak hayata geçirilmesi konusunda gerekli yasal düzenlemeler varsa, bunları meclisten geçirebiliriz. Çünkü bu konuda bütün siyasi partilerle bir mutabakat var. Bu konuda mecliste herhangi bir sıkıntı çıkacağını düşünmüyoruz.'' 
     
</TEXT>
</DOC>
