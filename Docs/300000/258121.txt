<DOC>
<DOCNO> 258121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/ekonomi/eko07.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük sekizinci bankası doğuyor 
</HEADLINE>
<TEXT>


EKONOMİ SERVİSİ 

İspanya'nın en büyük bankası olan Santander Central Hispano'nun SCH , İngiltere'nin altıncı büyük bankası Abbey'i satın almak üzere görüşme yaptığı ve görüşmelerin çok ileri bir düzeye ulaştığı bildirildi. Financial Times'ın haberine göre satın almanın değerinin yaklaşık 16.1 milyar doları bulacağı tahmin ediliyor. 
Anlaşma ile birlikte Avrupa'nın en büyük sınır ötesi perakende bankacılık anlaşması yapılmış olacak. Satın almayı görüşmek üzere dün biraraya gelen SCH yöneticilerinin, kararı bugün açıklamaları bekleniyor. 
İki banka arasındaki görüşmeler geçtiğimiz şubat ayından bu yana devam ediyordu. Cuma günü bankanın satın alınacağı yönünde haberlerin çıkması üzerine Abbey'in hisseleri yaklaşık yüzde 18 yükselerek 580 peniden kapandı. 
2003 yılında 686 milyon sterlin zarar eden İngiliz Abbey'in İspanyol bankaya satılması halinde dünyanın en büyük sekizinci bankası doğacak. 


</TEXT>
</DOC>
