<DOC>
<DOCNO> 292481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas05.html </URL>
<DATE> 2004/11/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Gülşen Hiç estetik yaptırmadım 
</HEADLINE>
<TEXT>

     Cesur SERT DHA 

SÖZ ve müziği Nazan Öncel'e ait 'Of Of' adlı şarkıyla müzik listelerinden inmeyen seksi şarkıcı Gülşen, albümünün ardından ilk kez bir barda sahneye çıktı. Gülşen güzelliğinin doğuştan olduğunu, hiç bir estetik yaptırmadığını söyledi. 
     İzmir Le Meyhane'de giriş ücretinin kişi başı 100 milyon lira olduğu programda Gülşen'i çoğunluğu erkek 500'e yakın hayranı izledi. Uzun bir aradan sonra ilk kez İzmir'de sahneye çıktığı için heyecanlı olduğunu belirten Gülşen, "İlk albümüm çıktığı zaman da ilk sahne çalışmamı yıllar önce İzmir'de yapmıştım. Bana çok uğurlu gelmişti. Bugüne kadar burada yaptığım tüm çalışmalardan hep mutlu ayrıldım'' dedi. 
     Kuliste gazetecilerin sorularını yanıtlayan Gülşen, estetik yaptırdığı iddialarını da yanıtladı. Gülşen, "Bu iddiaların hiçbiri doğru değil. Eski fotoğraflarla yenilerini ortaya koyarlarsa herhangibi bir yerimde farklılık olmadığı ortaya çıkar. Jennifer Lopez, Beyonce, Kylie Minoque benzetmelerinden de rahatsızlık duymuyorum. Tabii ki benzemek için bir çaba içinde olmadım. Ama benzetilen isimler dünyanın en güzel kadınları. Beni kıyaslayanlara teşekkür ederim'' dedi. 
     Nazan Öncel'in baş üstünde taşınması gereken bir kraliçe olduğunu söyleyen Gülşen, "Onu tartışmak gereksiz. Bundan yana herhangi bir rahatsızlığım yok. Keşke ondan birkaç tane daha olsa. Onun değerini bilmek lazım. Öncel'in şarkılarını okuyan birçok sanatçı arkadaş var ama çoğu benim kadar başarılı olamadı. Albüm satışlarımla ilgili rakam vermek istemiyorum. Sahne benim aşkım. Özel hayatımda da şu an birisinin eksikliğini hissetmiyorum. Bu halimden memnunum'' dedi. 
     
</TEXT>
</DOC>
