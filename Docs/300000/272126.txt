<DOC>
<DOCNO> 272126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur46.html </URL>
<DATE> 2004/09/15/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Kamu-Sen Abdi İpekçi Parkı'nda "toplu görüşme takip çadırı" kurdu 
</HEADLINE>
<TEXT>

     Türkiye Kamu Çalışanları Sendikaları Konfederasyonu Kamu-Sen Genel Başkanı Bircan Akyıldız, toplu görüşmede zam taleplerine karşılık hükümetin ekonomik programı öne sürdüğünü belirterek, ''Kamu çalışanları ülkede ekonomik problemlerin müsebbibi olmamıştır, işsizliğin müsebbibi hiç değildir'' dedi. 
     Türkiye Kamu-Sen üyeleri, Abdi ipekçi Parkı'nda, ''toplu görüşme takip çadırı'' kurdu. 
     Çadırın altına tahta, hasır ve minder yerleştiren sendika üyeleri, üstünü de yağmur ve soğuğa karşı bezlerle kapladı. 
     Çadıra, ''Görüşme, toplu sözleşme takip çadırı'' yazısı asıldı. Yazıda, ''sözleşme'' kelimesinin üzerinin kırmızı bantlarla kapatıldığı görüldü. 
     Sendika üyeleri, çadır önünde Türk bayrağı ve sendika afişi taşırken, ''Türkiye sevdamız, ekmek için kavgamız'', ''Görüşme değil toplu sözleşme'', ''Yüzdelik sadaka istemiyoruz'' şeklinde slogan attı. 
     Burada konuşan Bircan Akyıldız, hükümetin ''toplu sözleşme sürecini'', ''toplu görüşme'' olarak ele aldığını, ancak uluslararası sözleşmeler ve Anayasa'ya dayanarak, kamu çalışanlarının toplu sözleşme hakkını sonuna kadar savunacaklarını ifade etti. 
     Kamu çalışanlarının 2 yıldır toplu görüşme yaptığını ve siyasal irade tarafından uygulanma zorunluluğu bulunan Uzlaştırma Kurulu Kararları'nın uygulanmadığını anımsatan Akyıldız, 2 yıldır kararların uygulanmaması sonucunda kamu çalışanlarının kazanılmış haklarının gasp edildiğini savundu. 
     Bu kararların uygulanması konusunda ısrarlı olacaklarını ifade eden Akyıldız, 2005 yılıyla ilgili de kamu çalışanlarının ihtiyaçlarına cevap verecek bir zammın yapılması, sosyal yardımların düzenlenmesi konusundaki taleplerini hükümete ilettiklerini anlattı. 
     2005 yılı beklentileri içerisinde, ''yüzdelik zam'' yapılması istekleri olmadığını söyleyen Akyıldız, ''Maaşlar arasındaki uçurumun kapatılması için taban aylığı üzerinde zam yapılmasını talep etmekteyiz'' dedi. 
     Akyıldız, kamu çalışanlarının yasal zeminde hakkı olmayan hiç bir konuda talepte bulunmadıklarını belirterek, şöyle konuştu 
     ''Karşımıza ekonomik programlar çıkarılmaktadır. Toplumun taşıdığı önemli yaraların sorumluluğu yüklenmek istenmektedir. Bunların başında işsizlik gelmektedir. Kamu çalışanları, ülkede ekonomik problemlerin müsebbibi olmamıştır, işsizliğin müsebbibi hiç değildir. 
     Kamu çalışanlarına yapılacak zam oranı, Türkiye bütçesine göre düşük, 4-5 katrilyonla oynamaktadır. Bu rakamla eğer işsizliği giderebilecek sihirli değnekleri ellerinde varsa kamu çalışanları bu zammı istememektedir. Ama bunun böyle olmadığını gördük.'' 
     
</TEXT>
</DOC>
