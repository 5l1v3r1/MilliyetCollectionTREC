<DOC>
<DOCNO> 296054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas19.html </URL>
<DATE> 2004/12/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Okuma-yazma öğrenmeden 8. sınıfa kadar geldiler .. 
</HEADLINE>
<TEXT>

     Sultanbeyli'de, ilköğretim okulu 8. sınıfa kadar gelmelerine rağmen okuma-yazma bilmeyen yaklaşık bin öğrenci için özel sınıflar oluşturuldu. 
     Sultanbeyli'de bulunan 20 ilköğretim okulunda eğitim gören, ancak üst sınıflara geçmelerine karşın henüz okuma-yazmayı çözemeyen yaklaşık bin öğrenciye, özel sınıflarda gönüllü öğretmenler tarafından yeniden okuma-yazma öğretiliyor. 
     Sultanbeyli İlçe Milli Eğitim Müdürü Ali Aydoğdu, AA muhabirine yaptığı açıklamada, ihmal, yoğun göç gibi çeşitli nedenlerle bu çocukların okuma-yazma öğrenemeden ilköğretimin 8. sınıfına kadar gelebildiklerini söyledi. 
     Aydoğdu, söz konusu çocukların, eğitimde geri kaldıkları için bulunmaları gereken sınıflarda arkadaşlarıyla eğitim görmelerinin mümkün olmadığını anlatarak, bu nedenle de özel sınıflar oluşturduklarını bildirdi. 
     Çocuklar arasında hiç okuma-yazma bilmeyen ya da az yazıp hiç okuyamayan, az okuyabilip hiç yazamayanlar bulunduğunu kaydeden Aydoğdu, şöyle konuştu 
     ''Yılların ihmali... Göç ve çeşitli nedenlerle ilköğretim 8. sınıfına kadar okuma-yazma öğrenmeden gelen bu çocuklarımız için, özel sınıflar oluşturduk. Okul müdürlerimiz vasıtasıyla bu durumda olan öğrencileri tespit ettik ve bu öğrenciler için 20 okulda özel sınıflar oluşturduk. Şimdi bu sınıflarda yeniden okuma-yazma öğreniyorlar. Bu öğrencilere eğitim veren öğretmenlerimiz de, ücretsiz, gönüllü olarak çocukları eğitiyorlar.'' Bu arada, Ahmet Yesevi İlköğretim Okulu'nda kendileri için hazırlanan özel sınıfta eğitim gören ilköğretim 3, 4 ve 5. sınıftan 25 öğrenci, öğretmenlerinin verdiği derste harfleri tanımaya ve hece yapmaya başladı. Hecelemeyi öğrenen öğrenciler, öğretmenlerinin sorduğu soruları yanıtlamak için aralarında yarıştı. 
     
</TEXT>
</DOC>
