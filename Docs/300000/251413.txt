<DOC>
<DOCNO> 251413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun40.html </URL>
<DATE> 2004/06/28/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
KKTC Bakanlar Kurulu 5 Uluslararası sözleşmeyi onayladı. 
</HEADLINE>
<TEXT>

     KKTC Bakanlar Kurulu, insan haklarıyla ilgili 5 uluslararası sözleşmeyi onayladı. 
     Hükümet sözcüsü Sağlık ve Sosyal Yardım Bakanı Hüseyin Celal, Başbakan Mehmet Ali Talat başkanlığında toplanan Bakanlar Kurulu'ndan sonra yaptığı açıklamada, onaylanan uluslararası sözleşmelerin, ''Kişisel ve Siyasal Haklar Uluslararası Sözleşmesi, Ekonomik, Toplumsal ve Kültürel Haklar Uluslararası Sözleşmesi, Her Çeşit Irk Ayrımcılığının Kaldırılmasına İlişkin Uluslararası Sözleşme, İşkence ve Diğer Zalimce, İnsanlık Dışı veya Onur Kırıcı Davranış ve Cezalandırmalara Karşı Sözleşme, Ölüm Cezasının Kaldırılmasını Amaçlayan İkinci Seçmeli Protokol Onayı'' olduğunu söyledi. 
     Celal, bu sözleşmelerin Bakanlar Kurulu'nca onaylanmasının gerekçesini açıklarken, ''Demokratikleşme ve Avrupa Birliği'ne uyum süreci devam ediyor. Bu çerçevede bu kararlar da alınmıştır ve bu sözleşmeler Cumhuriyet Meclisi'ne gönderilmiştir'' dedi. 
     
     SOSYAL KONUT CEZA FAİZ ORANLARI DÜŞÜRÜLDÜ 
     Celal, İçişleri Bakanlığı'nın sunduğu önerge üzerine, sosyal konutların vadesinde ödenmeyen taksitlerine uygulanan ceza faiz oranlarının yüzde 81'den yüzde 60'a düşürüldüğünü bildirdi. Bakan Celal, Bakanlar Kurulu'nun bugünkü toplantısında ayrıca, ''Kıbrıs Türk Sanayi Odası'na üye olan, ancak inşaat sektörüne gelir sağlayan alt sektörler dışında üretim yapan sanayicilere, Temmuz-Aralık 2004 içinde kullanacakları, tarifeye bakılmaksızın ve münhasıran sanayi üretiminde kullandıkları elektrik tüketim miktarlarına yüzde 25 oranında sübvansiyon verilmesinin karara bağlandığını'' açıkladı. 
     
     996 ADET TABANCA İZNİ İPTAL, MARUNİLERE TAPU 
     Bakanlar Kurulu'nun aldığı diğer bir kararla, 996 adet tabanca iznini iptal ettiğini açıklayan Celal, diğer bir kararın ise, Koruçam Kormacit köyünde yaşayan Marunilerin bugüne kadar kira karşılığı kullandıkları arazilerin tapulu malları olarak kendilerine verilmesiyle ilgili olduğunu belirtti. 
     Celal, ''Bu araziler bugüne kadar devlet tarafından kiralanmaktaydı. Şimdi ise tamamıyla Marunilerin tasarrufuna tapulu malları olarak iade edilmiştir. Bu da normalleşmenin bir sonucudur'' dedi. 
     
</TEXT>
</DOC>
