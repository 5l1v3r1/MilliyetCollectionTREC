<DOC>
<DOCNO> 252649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko03.html </URL>
<DATE> 2004/07/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Akçakoca açıklarında petrol-doğalgaz umudu... 
</HEADLINE>
<TEXT>

     Batı Karadeniz'de üç yıldır sürdürülen petrol-doğalgaz aramalarına, Enerji ve Tabii Kaynaklar Bakanı Hilmi Güler'in de katılacağı 8 Temmuz'daki törenle başlanıyor. 
     Türkiye Petrolleri A.O ile Madison Oil Turkey Inc.'ın ortak yürüttüğü çalışmalar sonucunda, Perşembe günü Akçakoca'nın 9 kilometre açığında ilk arama kuyusu delinmeye başlayacak. 
     A.A muhabirinin edindiği bilgiye göre, Batı Karadeniz Bölgesi'nde ruhsatın yüzde 51'inin TPAO'ya ait sahada anlaşma gereği ilk kuyunun tamamlanmasına kadar operatörlüğü Madison Oil Turkey Inc. üstlendi ve sözleşmeler ile sondaj ameliyelerinin yürütülmesinden sorumlu olacak. Takip eden süreçte ise operatörlük TPAO'ya geçecek. 
     Sondaj operasyonu Romanya bayraklı platform tarafından Madison ve TPAO'nun teknik personelinin denetiminde gerçekleşecek. 
     Operasyon sırasında Ereğli Demir Çelik İşletmeleri'nin limanı kıyı üssü olarak kullanılacak ve platforma malzeme ve ekipman ikmali buradan yine Romanya bandıralı destek gemisi ile yapılacak. 
     Sondaj operasyonunun yaklaşık bir aylık sürede tamamlanacağı tahmin ediliyor. 
     Sondaj sonucunda umudun artması halinde rezerv tespit kuyuları açılacak. Rezervlerin ekonomik boyutta olması halinde de üretim kuyuları açılacak, tesisler kurulacak ve üretime geçilecek. 

     
</TEXT>
</DOC>
