<DOC>
<DOCNO> 268923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/siyaset/asiy.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Zina tasarısı imajınızı zedeler 
</HEADLINE>
<TEXT>


AB sözcüsü Filori, zina tasarısı için, "Bu, reform sürecindeki ülkenin imajını zedeleyebilir. Tüm pozitif gelişmeler gölgelenebilir" dedi 

Güven Özalp - Brüksel 


AB Komisyonu, "Zinanın cezalandırılması durumunda, Türkiye'nin birlik nezdinde son dönemde oluşan olumlu imajının zedeleneceği" mesajını verdi. AB Komisyonu'nun genişlemeden sorumlu üyesi Günter Verheugen'in sözcüsü Jean Christophe Filori, zina tartışması gibi devam eden bir sürece, AB'nin genellikle tepki vermediğini belirtirken, "Eğer yasa bu şekliyle çıkarsa, bunun Türkiye'nin reform çabalarının yönünün AB nezdinde algılanışı üzerinde etki yaratması kaçınılmaz olur" dedi. Türkiye - AB ilişkilerinde çok kritik bir döneme girildiğini belirten Filori, "Türkiye'nin reform bağlamında yaptıkları biliniyor. Bu tür bir yasa, bu süreç içinde olan bir ülkenin imajını zedeleyebilir. Şu ana kadar kaydedilen tüm pozitif gelişmeler de, gölgelenebilir" diye konuştu. 
Filori, zinayı sadece boşanma bağlamında dikkate alan AB'nin kültürel farklılıklara saygı duyduğunu belirtti. Ancak, "Yasanın bu haliyle çıkması halinde AB, bu yasanın Avrupa İnsan Hakları Sözleşmesi'nin özel hayat ve aile yaşamını koruma altına alan 8. maddesiyle uyum içinde olup olmadığı konusunda bir değerlendirme yapacaktır" uyarısını dile getirdi. 

Verheugen de rahatsız 
Verheugen'in de, zinanın cezalandırılması girişiminden rahatsızlık duyduğu kaydediliyor. Verheugen'in, konunun Türkiye ile müzakerelerin başlamasına karşı olanların tarafından kullanılacağı endişesi taşıdığı belirtiliyor. Son dönemde Türkiye'deki gelişmelerin önde gelen savunucularından biri olan Verheugen'in, "Zinanın cezalandırılmasının AB yönünde gerçekleştirilen reformlara uygunluğunu Komisyon'daki muhataplarına anlatmakta zorlanacağı" ifade ediliyor. 
AB'de referans olan AİHS'nin 8. maddesi şu hükmü taşıyor 
"Herkes özel hayatına, aile hayatına, konutuna ve haberleşmesine saygı gösterilmesi hakkına sahiptir. Bu hakkın kullanılmasına bir kamu otoritesinin müdahalesi, ancak ulusal güvenlik, kamu emniyeti, ülkenin ekonomik refahı, dirlik ve düzenin korunması, suç işlenmesinin önlenmesi, sağlığın veya ahlakın veya başkalarının hak ve özgürlüklerinin korunması için, demokratik bir toplumda zorunlu olan ölçüde ve yasayla öngörülmüş olmak koşuluyla söz konusu olabilir." 


</TEXT>
</DOC>
