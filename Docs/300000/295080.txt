<DOC>
<DOCNO> 295080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/yasam/axyas02.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba-oğuldan keserli katliam 
</HEADLINE>
<TEXT>


Bir tokat yüzünden kan gövdeyi götürdü. 16 yaşındaki oğlu tabancayla, baba keserle dernektekilere saldırdı 1 ölü, 3 yaralı 

M. AKİF ERDEM İstanbul 

Beykoz'daki Yenimahalle Güzelleştirme Derneği'ni basan Kemal İrek ile 16 yaşındaki oğlu Y.İ., tabanca ve keser kullanarak ortalığı kan gölüne çevirdi. Olayda bir kişi öldü, 3 kişi de yaralandı. 
Yenimahalle Güzelleştirme Derneği'nde önceki akşam bir kişiyle kavga eden Y.İ.'nin dernek üyesi Ayhan Çalık tarafından tokatlandığı öne sürüldü. Kavganın ardından evine giden Y.İ., durumu babasına anlattı. Öfkeye kapılan baba Kemal İrek de, ruhsatsız tabancasını oğluna verirken, kendisi de yanına bir keser alarak dernek binasına gitti. Y.İ. tabancayla sağa sola ateş açarken, baba İrek kurşunlanarak yere düşenleri keserle yaraladı. Dernek Başkanı Özer Yılmaz, Y.İ.'nin kurşunları ve keser darbeleriyle hayatını kaybetti. Çenesinden kurşunlanan ve vücudunun çeşitli yerleri keserle yaralanan Çalık da, Dr. Siyami Ersek Hastanesi'ne kaldırılarak tedaviye alındı. Çalık'ın kardeşleri Lokman ve Metin Çalık da kollarına isabet eden kurşunlarla yaralandı. Ayhan Çalık'ın hayati tehlikeyi atlatamadığı bildirildi. Y.İ., olayın ardından gözaltına alınarak Üsküdar Çocuk Büro Amirliği'ne götürüldü. Kayıplara karışan babasının yakalanması için polis operasyon başlattı. 




</TEXT>
</DOC>
