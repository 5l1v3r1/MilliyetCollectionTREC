<DOC>
<DOCNO> 298010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur38.html </URL>
<DATE> 2004/12/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
"Böbrek hırsızlığı" iddiasına suç duyurusu .. 
</HEADLINE>
<TEXT>

     Adana'da, 9 yıl önce trafik kazası sonrasında SSK Hastanesi'nde yapılan ameliyatta zarar gören dalağıyla birlikte böbreğinin de alındığını iddia eden genç, avukatıyla birlikte operasyonu gerçekleştiren doktor ve hastane yetkilileri hakkında suç duyurusunda bulundu. 
     Merkez Yüreğir İlçesi Yavuzlar Mahallesi'nde yaşayan evli ve bir çocuk babası Durmuş Duran 26 , 9 Eylül 1996 yılında Yüreğir Otogarı yakınında geçirdiği motosiklet kazasından sonra ameliyat edildiği SSK Adana Hastanesi'nde sol böbreğinin de alındığını öne sürdü. 
     Cumhuriyet Savcılığı'na suç duyurusunda bulunmak üzere avukatı Mustafa Kemal Girmen ile birlikte adliyeye gelen Durmuş Duran, trafik kazası sonrasında önemli ölçüde zarar gören dalağının ameliyatla alındığını, kanama olan sol böbreğinin ise alınmasına gerek görülmediğine ilişkin elinde rapor bulunduğunu söyledi. Duran, ''Böbreğimin, bu operasyonda çalındığını sanıyorum. Olayın peşini bırakmayacağım ve hakkımı yasal yollarla arayacağım'' dedi. 
     
     YETKİLİLER HAKKINDA SUÇ DUYURUSU... 
     Duran'ın avukatı Mustafa Kemal Girmen de operasyonu gerçekleştiren Dr. Ruşen C. ve hastane yetkilileri hakkında ''beden bütünlüğünün ihlali'', ''organ hırsızlığı'' ve ''görevi ihmal'' iddiasıyla suç duyurusunda bulunduklarını belirterek, şöyle konuştu 
     ''Müvekkillim, ameliyatın olduğu tarihten bu yana geçen süre içerisinde, zaman zaman böbreğinin olmamasından kaynaklanan rahatsızlıklar yaşamış, bunun nedeninin ise soğuk algınlığından kaynaklandığını sanmış. Ancak, iş başvurusu için tam teşekküllü sağlık raporu istenince böbreğinin olmadığı ortaya çıkmıştır.'' Özürlü kadrosuyla işe girmek için İş Kurumu Adana İl Müdürlüğü'nce istenen tam teşekküllü sağlık raporu alan Duran Durmuş, raporda sol böbreğinin olmadığını öğrenmiş, böbreğinin 9 yıl önce geçirdiği trafik kazası sonucu kendisinden habersiz alındığını iddia etmişti. 
     
</TEXT>
</DOC>
