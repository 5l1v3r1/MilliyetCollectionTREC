<DOC>
<DOCNO> 291461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy11.html </URL>
<DATE> 2004/11/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gül, Irak Konferansı'nda konuştu... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta bazı grupların, bazı bölge ve şehirlerin nüfus yapısıyla oynama girişimlerinde bulunduğunu belirterek, bu maceraperest çabaların özgür ve birleşmiş bir Irak projesini tehlikeye attığını söyledi. 
     Bakan Gül, Mısır'ın Şarm el Şeyh kentinde düzenlenen Irak Konferansı'nda bir konuşma yaptı. 
     Gül, Mısır yönetimini böyle bir toplantının düzenlenmesinden dolayı kutlayarak, çeşitli bölgesel örgütleri ve önemli ülkeleri Irak konusunda aynı masanın etrafında görmekten duyduğu memnuniyeti dile getirdi. 
     Türkiye'nin 2 yıl önce başlattığı Irak'a komşu ülkeler toplantısının 7 kez yapıldığını ifade eden Gül, bugünkü daha geniş katılımlı konferansın komşu ülkeler toplantısının öneminin bir göstergesi olduğunu bildirdi. 
     Abdullah Gül, bu konferansa katılan her ülkenin Irak'a ilişkin yaşadığı sorunların aynı olduğunu belirterek, bu nedenle Iraklıların kendi ülkelerinde tam bir kontrol sağlayabilmeleri için her şeyi yapmaları gerektiğini kaydetti. 
     ''Irak dünyadaki en eski ülkelerden biri. Onların çeşitliliği zayıflıkları değil, güçleri olmalı'' diye konuşan Gül, Irak'ta yapılacak seçimlere yaklaşık 2 ay zaman kaldığını hatırlattı. 
     Seçimlerin başarılı olması durumunda bunun tüm siyasi sürecin başarısı anlamına geleceğini belirten Gül, bu nedenle seçimlerin planlandığı gibi yapılması için herkesin elinden geleni yapması gerektiğini vurguladı. Bakan Gül, seçimlerin özgür olması ve tüm Iraklıları kapsaması gerektiğinin de altını çizdi. 
     Gül, BM'nin bu süreçte daha büyük rol oynaması gereğine dikkat çekerek, seçimlerin BM gözetiminde yapılması halinde daha fazla kabul göreceğini kaydetti. 
     Gül, seçimlerin gözetiminin bir başka önemli konu olduğunu belirterek, seçimleri izlemek üzere parlamento heyetlerinin Irak'a gönderilmesinin düşünülmesi gerektiğini ifade etti. 
     Gül, bu çerçevede Türkiye'nin gerek kişisel gerekse çok uluslu ortamlarda kendi katkısını getirmeye hazır olduğunu bildirdi. 
     Abdullah Gül, Irak'taki güvenlik durumunun çok parlak olmadığını ve çeşitli tedbirler alınması gerektiğini de söyleyerek, bu çerçevede kendini dışlanmış hisseden Iraklıların seçimlere katılması için herkesin elinden geleni yapması gerektiğini kaydetti. 
     Gül, Irak'taki bazı grupların, bazı bölge ve şehirlerde gerek sindirme, gerekse nüfus yapısı ile oynama yoluyla bazı çabalarda bulunduğuna dikkat çekerek, bu maceraperest çabaların özgür ve birleşmiş bir Irak'ın kurulması projesini tehlikeye attığını ve bu nedenle bu çabaların güçlü bir şekilde engellenmesi gerektiğini söyledi. 
     Bakan Gül, Irak'ta halen mevcut yönetimin tam kontrol sağlayamadığına işaret ederek, bu yüzden Irak'tan bazı terörist grupların yayıldığını kaydetti. 
     ''Bugünkü koşullar altında Türkiye'nin Irak ile bağları hala çok güçlü. Iraklılara yaptığımız insanı yardımlar kesintisiz devam ediyor. Bununla birlikte bu yardımlar, giderek daha çok Türk kamyon şoförünün hayatına malolarak devam ediyor'' diyen Gül, bu çerçevede ilgili tüm tarafların ulaşım güvenliğinin sağlanması konusunda elinden geleni yapması gerektiğini kaydetti. 
     
</TEXT>
</DOC>
