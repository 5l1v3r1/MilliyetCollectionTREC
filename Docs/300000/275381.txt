<DOC>
<DOCNO> 275381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur09.html </URL>
<DATE> 2004/09/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yeğeninin düğününe çağrılmayınca bomba ihbarı yaptı 
</HEADLINE>
<TEXT>

     ESKİŞEHİR'de yeğeninin düğününe çağrılmayınca asılsız bomba ihbarında bulunan Cemil Gökkaya yakalandı. 
     Önceki gece, Melisa İncekaş ile Gürbüz Yalçın adlı gençlerin düğün töreninin başlayacağı saat 21.00 sıralarında, 155'ten polisi arayan bir kişi Özgüven Tesisleri'ne bomba konacak' şeklinde ihbarda bulundu. İhbar üzerine tesislere giden bomba uzmalarının yaptığı arama sonucunda ihbarın asılsız olduğu anlaşıldı. Bunun üzerine telefon kayıtlarından yola çıkılarak ihbarcının adresi belirlendi ve Cemil Gökkaya Kurtuluş Mahallesi Tezgah Sokak'taki evinde gözaltına alındı. 
     Aşırı miktarda alkollü olan Cemil Gökkaya, yeğeni Melisa İncekaş'ın düğününe çağırılmadığı için sinirlenip bomba ihbarında bulunduğunu itiraf etti. Gökkaya, "Düğünü engellemek için asılsız bomba ihbarında bulundum'' dedi. Adliyeye sevk edilen Cemil Gökkaya, çıkarıldığı mahkemece tutuksuz yargılanmak üzere serbest bırakılırken, Melisa İncekaş ve Gürbüz Yalçın da Eskişehir Büyükşehir Belediye Başkanı Yılmaz Büyükerşen'in kıydığı nikahla evlendi. 
     
</TEXT>
</DOC>
