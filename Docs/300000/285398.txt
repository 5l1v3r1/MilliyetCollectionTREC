<DOC>
<DOCNO> 285398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko06.html </URL>
<DATE> 2004/11/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tekstil ve hazır giyimde en ucuz işçilik Türkiye'de... 
</HEADLINE>
<TEXT>

     TÜBİTAK Ege Üniversitesi Tekstil Araştırma Merkezi TAM Müdürü Prof. Dr. Işık Tarakçıoğlu, tekstil ve hazır giyim sektöründe dünyanın en ucuz işçiliğinin Türkiye'de olduğunu belirtti. 
     Tarakçıoğlu, tekstil ve hazır giyimde işçi ücreti başına sağlanan katma değer kriterinde Türkiye'nin önemli bir avantajının bulunduğuna dikkat çekti. 
     Sektörde 2005 yılında kotaların kalkması ve Çin ile rekabetin yoğun olarak tartışıldığını kaydeden Tarakçıoğlu, Çin'deki işçi ücretlerinin düşüklüğünün bir tehdit olarak algılandığına dikkat çekti. 
     AB İşletmeler Genel Müdürlüğü'nün tekstil ve hazır giyim sektörü için 2001 yılında bir rapor hazırlattığını belirten Tarakçıoğlu, ''Raporda bir işçinin bir saatte sağladığı katma değer, işçinin saat ücretine bölünerek, ücret maliyeti başına katma değer hesaplandı. Türkiye'nin, 1 dolar işçi ücreti karşılığında tekstilde 6.5 dolar ve hazır giyimde 6 dolar seviyesinde katma değerle dünya birincisi olduğu görüldü'' dedi. 
     Türkiye'de ücret başına verimliliğin ABD, Almanya ve İtalya gibi sanayileşmiş ülkelerden çok daha yüksek olduğunu kaydeden Tarakçıoğlu, şöyle konuştu 
     ''Türk işçilerinin bu ülke işçilerine göre üretim verimliliği daha düşüktür. Ama Türk işçisinin ücret maliyeti sanayileşmiş ülkelerin beşte bir ila onda biri kadardır. 
     Ücret başına katma değer, Hindistan, Mısır gibi sanayileşmekte olan ülke işçilerinden de daha yüksektir. Türk işçilerinin ücret maliyeti, bu ülkelerin 2-3 katıdır. Ama verimliliğin daha yüksek olması nedeniyle maliyet başına katma değer tekstilde 10, hazır giyimde 3 kat daha fazladır.'' 
     
     EN BAŞARILI ÜLKE 

     Tarakçıoğlu, araştırmada verileri bulunmamasına rağmen Çin'in bu alanda Türkiye'nin önüne geçmesinin mümkün olmadığını ifade etti. Çin'in sıralamada ikinci durumda bulunan Hindistan ile benzer konumda olduğunu belirten Tarakçıoğlu, bu sonucun Türkiye'nin makine parkı, ürün paleti, işçi eğitimi ve yönetim organizasyonunda en başarılı ülke olduğunu gösterdiğine dikkat çekti. 
     Türkiye'nin halen en ucuz işçilik, kolay eğitilebilen genç nüfus, tecrübeli ve dinamik sanayiciler, esneklik, hızlı servis ve kalitesi ile gücünü koruduğunu ifade eden Tarakçıoğlu, şunları söyledi 
     ''Türk tekstil ve hazır giyim işçisinin ücret maliyeti başına sağladığı katma değer dünyanın en yükseğidir. Bu bizim en önemli avantajımız. Dolayısıyla kotasız ortamda Çin'in işçilik ücretlerinden değil haksız rekabetinden çekinmeliyiz. Türkiye'de işçi ücretlerinin artması korkulacak bir şey değildir. Yeter ki ücretlerle birlikte verimlilik daha fazla artsın.'' Tarakçıoğlu, Türkiye'nin işçi başına katma değeri yükseltmesi için Ar-Ge faaliyetlerine ağırlık vererek ''bilgi-yoğun'' mal üretimini artırması gerektiğini ifade etti. 
     Araştırmaya göre tekstilde Türkiye'yi ABD, İspanya, Hindistan, Portekiz ve İtalya takip ederken, hazır giyimde de Hindistan, Mısır, ABD, İspanya, Portekiz ve İtalya izliyor. 
     
</TEXT>
</DOC>
