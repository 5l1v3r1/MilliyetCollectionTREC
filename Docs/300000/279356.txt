<DOC>
<DOCNO> 279356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun11.html </URL>
<DATE> 2004/10/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Le Figaro Chirac, Türkiye'ye sorun çıkarmayacak 
</HEADLINE>
<TEXT>

     Fransa'da yayımlanan Le Figaro gazetesi, ''Cumhurbaşkanı Jacques Chirac'ın, AB'nin Türkiye ile tam üyelik müzakerelerini başlatma kararında sorun çıkartmayacağını'' yazdı. 
     Le Figaro gazetesinin Avrupalı diplomatlara dayanarak verdiği haberde, ''Fransa'nın, iç politik nedenlerden dolayı şu anda Ankara'ya karşı ölçülü davrandığını'' belirtildi. 
     Chirac'ın, ''Türkiye'nin en sadık ve yakın müttefiki olmaya devam ettiği'' kaydedilen, ''Fransa'nın Ankara'ya vereceği destek konusunda şüphe olmadığı'' ifade edildi. 
     ''Tam üyelik müzakerelerinin gecikmesiz başlaması konusunda esas sorunun Kıbrıs Rum kesimi ve Avusturya'dan geldiği'' belirtilen haberde, ''AB başkentlerinin büyük bölümünün, müzakerelerin 2005 yılının temmuz ayında başlaması gerektiği görüşünde olduğu'' bildirildi. 
     Öte yandan Fransa'da bir kamuoyu araştırması, ''seçmenlerin üçte ikisinin, AB'nin Türkiye ile tam üyelik müzakerelerini açma kararından önce referandum yapılmasını istediğini'' ortaya koydu. 
     CSA kamuoyu araştırma merkezi tarafından yapılan araştırmada, Fransızların yüzde 66'sının AB zirvesinden önce referanduma başvurulmasını istediği kaydedildi. 
     Referanduma gerek olmadığını düşünenlerin oranının yüzde 33 olduğu belirtilen araştırmada, bu konuda kararsızların oranının ise yüzde 1 olduğu görüldü. 
     Liberation gazetesinde yayımlanan başka bir kamuoyu araştırmasına göre, Fransızların yüzde 75'i Türkiye'nin AB üyeliğine karşı çıkıyor. 
     Bu arada Fransa meclisi, hükümetin önerisi üzerine, Türkiye'nin AB üyeliği konusunda perşembe günü oylamasız tartışma yapacak. 
     Siyasi gözlemciler, ''hükümetin Türkiye tartışmasını öne alarak, gelecek haftadan sonra başlayacak bütçe görüşmelerinde daha rahat hareket etmek istediği'' yorumunu yapıyor. 
     
</TEXT>
</DOC>
