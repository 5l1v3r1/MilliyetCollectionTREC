<DOC>
<DOCNO> 292931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/guncel/axgun02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretim var pazar yok 
</HEADLINE>
<TEXT>


1990'larda, bol kazanç ümidiyle çok kişi kürkleri değerli olan çinçilya üreticiliğine başladı. İş, pek planladıkları gibi gitmedi 

ŞÜKRAN PAKKAN İstanbul 

Çinçilya efsanesi, Türkiye'de "Bu küçücük hayvan çok para kazandırıyor" sözleriyle başladı. Kürkleri çok değerli olan bu hayvanları üretmeye girişenlerden bazılarının başına gelmedik kalmadı. Bazı firmalar 1990'ların başında, kazanç vaadiyle çinçilyaları ilanlarla satışa çıkardı. Çinçilyanın adını dahi duymamış yüzlerce kişi, bol para vaat eden işe girdi. 
Anlatılanlar oldukça ilginçti 30 santimetre boyunda, 500 gram ağırlığındaki bu küçük memeli hayvanların postundan Avrupa'da değerli kürkler yapılıyordu. Yüzlerce kişi, şu anda fiyatı 2500 euro olan 4 dişi ve bir erkekten oluşan aileleri satın alarak işe başladı. Balkonlarını çinçilya kafesleriyle donattılar. 
Avrupa'dan getirdiği çinçilyaları satanlar, yetiştirilecek yavruları 50 ile 100 dolar arası fiyatlarla geri almayı vaat ediyordu. Beslenme, hastalık ve kürk kalitesi gibi gerekçelerle sözleşmeler tek taraflı feshedilmeye başladı. İlk iflas İzmit'ten geldi. Bu işe umut bağlayanlar, çiftlikler kurmaya devam etti. Sonunda çoğu kişi mahkemelik oldu. 




</TEXT>
</DOC>
