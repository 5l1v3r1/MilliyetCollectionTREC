<DOC>
<DOCNO> 261023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/spor/ysenay.html </URL>
<DATE> 2004/08/06/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Mutlu sezonlar 
</HEADLINE>
<TEXT>



Yeni bir lig sezonu Türkiye'ye bu akşamki Rizespor - Fenerbahçe müsabakasıyla perdelerini açıyor... Dileriz yeni bir federasyon anlayışı ve MHK mantığı bütün tarafsızlığıyla sarıp sarmalar sezonu da, bu yıl şaibesiz, kıran kırana ve mertçe maçların oynanıp, bileğinin hakkıyla şampiyon olanın alkışlandığı bir zamanı yaşarız hep birlikte... 
Önce futbolcu kardeşlere bazı hatırlatmalar yapalım dilerseniz... Gerçek bir profesyonel oyuncunun çelik gibi bir iradeye sahip olması gerektiğini artık kabullenmeliyiz. Rakibin zorunlu ikili mücadele gayretlerine hemen sinirlenip el - kol - ayakla veya vücut diliyle futbol dışı davranışlara yönelen oyuncu, o maçta, işte o anda saha içi dengelerini kaybetmiş demektir. Böyle bir durumun hem kendisine hem de takımına çok şey kaybettirdiğini iyi bilip, düşünmelidirler soyunma odalarında... Hele hakemin verdiği bir karara yapılan yersiz ve ayıplı itirazların hiçbir işe yaramadığını artık iyice öğrenmelidir Türk futbolcusu... Avrupa'nın önemli önemsiz bütün maçlarına bakınız. Hiç hakemle didişmeye girişen bir şöhrete rastlar mısınız Asla... Çünkü batılı profesyonel, sinirlenmenin kendisini oyundan düşüreceğini iyi bilir... Çok zorunlu durumlar dışında kendi takım arkadaşı ile dahi konuşmazlar. Kondisyon birikimlerine zarar gelmesin diye... Öyleyse biz de artık sadece pozisyonlarla ve oyunla uğraşmayı düşünelim ki, tribünlerdeki ve ekranlardaki seyircinin de temaşa zevki bozulmasın... 
Hakemlerimiz de büyük bir imtihan yılı yaşayacak ve yaşatacaklardır. Geçmiş yılların acı dolu maçlarının izlerini silebilmek hiç de kolay olmayacaktır MHK adına... Önce şaibeli ve kompleksli hakemler ayıklanmalıdır camianın içinden... Çok koşan, pozisyonlara en yakın olabilen ve takdirini özenle oyunu kesmeme üstüne yorumlayan hakemlere ihtiyacı var Türk futbolunun... Collina ve onun mantığındaki birçok yabancı hakem ustaları nasıl büyük isim olabiliyorlar mesleklerinde... Çünkü onlar maça çıkarken, bütün düşünce kurgularını, oyunu gereksiz düdüklerle kesmemek ve oyuncularla karşılıklı sevgi mantığı üstüne kuruyorlar yönetme anlayışlarını... Bana göre bir hakem ne kadar az düdük çalıp, elini ne kadar az kartların bulunduğu cebine uzatıyorsa, işte o hakemimiz büyük maç yönetmiştir o 90 dakikada... 
Tabii seyircinin de, basının da hakeme tarafsız gözle bakması, her düdükten sonra kendi tuttuğu takım lehine anlamlar çıkarmak çarpıklığını kafalarından atması da güzel bir sezon yaşayabilmemiz adına çok önemlidir... Milli ekibimiz ve bütün takımlarımıza bol şanslar bizlerden... 


</TEXT>
</DOC>
