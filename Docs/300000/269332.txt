<DOC>
<DOCNO> 269332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/axspo03.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'a mektup 
</HEADLINE>
<TEXT>


Ergun Gürsoy, Fenerbahçe Başkanı Aziz Yıldırım'ın Fatih Akyel'i vermemesine kırılmadığını belirtti ve ekledi "Ama sezon sonunda o da bana kırılmayacak." 

ERHAN TELLİ 

Sözünü sakınmadı 
GALATASARAY 2. Başkanı Ergun Gürsoy, yine sözünü kimseden sakınmadı. Fatih Akyel'in transferi konusuna açıklık getiren Gürsoy, şunları söyledi "Sezon başında Fener bize Fatih'i önerdi. Ben çok istedim, ama camia biraz nazlandı. Hagi de isteyince yeniden Fenerbahçe ile görüştük. Ama Sarı - Lacivertliler, "Bunlar bu işin üstüne neden bu kadar çok düşüyor" diye vermekten vazgeçti ve 'Bize lazım' dediler." 

Aykut Kocaman'a övgü 
FENERBAHÇE Başkanı Aziz Yıldırım'a kırgın olmadığını ama onun da sezon sonunda kendisine kırılmamasını isteyen Gürsoy, "Bu söylediklerimden ne demek istediğimi anlayan anlar " dedi. Ergun Gürsoy, çok inandığı Aykut Kocaman'ın fikirlerinin etkisiyle Saidou'yu aldığını belirtip, Aykut hoca için, "Fener forması olmasa, Galatasaray'da zevkle çalışabileceğim bir arkadaş" yorumunu yaptı. 

'Geçimi zor, heyecanlı' 
HAGİ'Yİ çok iyi tanıdığını da vurgulayan Ergun Gürsoy, "Bu nedenle karşımda başka birini bulmadım. Hagi geçimi zor, kavgacı, heyecanlı biri... Zaten bir hocanın da böyle olması lazım. Yuvarlanıp gidiyoruz işte" diyerek aralarındaki ilişkiyi de ortaya koydu. Galatasaray 2. Başkanı, Hagi'den sonra Türkiye'de 10 numarayı beğendirmenin de zor olacağı açıklamasını yaptı. 

'Hasan'ı asmayın' 

MİLLİ maçta kırmızı kart görerek oyun dışı kalan Hasan Şaş'a Galatasaraylı yöneticilerden destek geldi. Bu beraberliğin sadece Hasan'ın üzerine yıkılmaması gerektiğini ifade eden Futbol Şube Sorumlusu Fatih Gökşen, "Onu bir anda asmayın. Sahip çıkmamız lazım. Hasan gibi yetenekler kolay kazanılmıyor" diye konuştu. Sarı - Kırmızılılar, 32. dakikadaki penaltı pozisyonunun da Hasan Şaş'ı sinirlendirdiğini ifade etti. 

Hagi, tatilde ders çalıştı 

RAŞİT ALTUN 

Samsunspor'u izledi 
NATİONAL Bükreş maçının ardından takıma iki gün izin veren ve ülkesi Romanya'ya giden Teknik Direktör Hagi, bu hafta oynayacakları rakibi Samsunspor'un maç kasetlerini de yanında götürdü. Karadeniz ekibinin, Ankaragücü, Fenerbahçe, Konya ve Rize ile oynadığı maçları Köstence'de izleyen Rumen hoca, rakibin oyun düzenini çözmeye çalıştı. 

Oyunculara anlatacak 
LİGE kötü bir başlangıç yapan rakipleri hakkında bilgi edinen Hagi'nin, bugün yapılacak idman sonrasında futbolcularını da bu konuda bilgilendireceği ve maç kasetlerini izleteceği öğrenildi. Galatasaray çalıştırıcısı, daha önce de futbolcularıyla birlikte rakiplerini gözlemleyip, oyuncularına rakiplerinin artı ve eksilerini anlatmıştı. 


</TEXT>
</DOC>
