<DOC>
<DOCNO> 255848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun25.html </URL>
<DATE> 2004/07/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Le Vif AB Komisyonu müzakerelerin 2005'te başlamasını önerecek 
</HEADLINE>
<TEXT>

     Belçika'nın haftalık ''Le Vif'' dergisi, ''eğer bir sürpriz olmazsa'', AB Komisyonu'nun raporunda, Türkiye ile müzakerelerin 2005 yılında başlatılmasının önerileceğini yazdı. 
     Hollanda'nın AB Dönem Başkanlığı konusunda bir değerlendirme yapan dergi, Türkiye dosyası konusunda, ''Hollanda'nın tabağında sıcak bir patates var'' diyerek özetle şunları yazdı 
     ''AB'liler, aralık ayında yapılacak zirvede, Türkiye ile tam üyelik müzakerelerinin başlatılması konusunu bir karara bağlayacakları sözü verdiler. AB Komisyonu, ekimde, Ankara'nın hazırlık durumuna ilişkin raporunu yayımlayacak. Komisyon, eğer bir sürpriz olmazsa AB devlet ve hükümet başkanlarına, Türkiye ile müzakereleri 2005'te başlatmalarını tavsiye edecek. Hollanda Başbakanı Jan Peter Balkenende, tartışmaların, AB'nin bir Müslüman ülkeye açılımı çerçevesinde değil, sadece Kopenhag kriterleri üzerinde olmasını istiyor. Daha önce Ankara Büyükelçisi olan ve Türkiye'nin 2015 ufuklarında AB'ye girmesini savunan Hollanda Dışişleri Bakanı Bernard Bot da kararın adil, bağımsız ve saydam olacağını söylüyor.'' Dergi, ayrıca, Hollanda'da kötümser AB'lilerin oranının artığını, Hollandalıların ortak para birimi euroya karşı tavır alanların başında geldiklerini, bu ülkede Avrupa Parlamentosu seçimlerine katılmayanların oranının yüzde 61 olduğunu belirtti. 
     
</TEXT>
</DOC>
