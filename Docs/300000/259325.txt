<DOC>
<DOCNO> 259325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy10.html </URL>
<DATE> 2004/07/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yargıtay, CHP'den, Kurultay tarihini bildirmesini istedi 
</HEADLINE>
<TEXT>

     Yargıtay Cumhuriyet Başsavcılığı, CHP'li muhaliflerin tüzük değişikliği için olağanüstü kurultay çağrısının geçerli olduğunu ve Kurultay tarihinin 5 gün içinde belirlenerek bildirilmesini istedi. 
     Alınan bilgiye göre, Yargıtay Cumhuriyet Başsavcılığı, konuya ilişkin yazıyı bugün CHP'ye gönderdi. 
     CHP Genel Merkezi, muhaliflerin tüzük değişikliği için olağanüstü Kurultay çağrısına imza veren delegelerin bazılarının imzalarını çektiği gerekçesiyle, Kurultay yapılmayacağına karar vermişti. 
     Bunun üzerine Yargıtay Cumhuriyet Başsavcılığı'na şikayet başvuruları yapıldı. 
     Başsavcılık, CHP'den gelişmeler hakkında bilgi istedi. CHP, tüzük değişikliği için olağanüstü kurultay çağrısı yapan delegelerin imzalarını çektiğini, çağrı koşullarının ortadan kalktığını bildirdi. 
     Yargıtay Cumhuriyet Başsavcılığı, CHP'ye gönderdiği 5 sayfalık yazıda, çağrı yapıldığında hukuki sonuç doğurduğuna işaret etti. Bazı imzaların geri alınmasının hukuken bir sonuç ifade etmeyeceğini kaydeden Başsavcılık, yerleşmiş Yargıtay içtihatlarının da bu yönde olduğuna dikkati çekti. 
     Başsavcılık, CHP'nin delege tam sayısının 1293, ancak mevcut delege sayısının 1252 olduğuna işaret etti. Tüzük Kurultayı için yeterli imzanın 1293 delegenin değil, 1252'sinin beşte birinin imzasıyla toplanabileceğini kaydeden Başsavcılık, Olağanüstü Tüzük Kurultayı çağrısında 348 imza bulunduğunu, ancak bunlardan disipline verilenler çıkarıldığında 335 imza kaldığını kaydetti. 
     Bu sayının Olağanüstü Tüzük Kurultayı için yeterli olduğunu kaydeden Başsavcılık, Siyasi Partiler Yasası ve CHP Tüzüğü'ne göre geçerli şekilde bir başvuru olduğunu bildirdi. 
     Yargıtay Cumhuriyet Başsavcılığı, Olağanüstü Tüzük Kurultayı tarihinin 5 gün içinde belirlenerek, Başsavcılığa bildirilmesini istedi. 

     
</TEXT>
</DOC>
