<DOC>
<DOCNO> 286302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun02.html </URL>
<DATE> 2004/11/05/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Gül, Brüksel'de "Türkiye üzerine düşeni yaptı" 
</HEADLINE>
<TEXT>

     Dışişleri Bakanı ve Başbakan yardımcısı Abdullah Gül, Türkiye'nin AB'ye katılım müzakerelerinin 2005 yılında başlamasına ilişkin net bir tavır beklendiğini söyleyerek, ''Türkiye, AB Kopenhag kriterleri konusunda üzerine düşeni yaptı'' dedi. 
     AB zirvesi çerçevesinde temaslarda bulunmak üzere Brüksel'e gelen Gül, basına yaptığı kısa değerlendirmede, Türkiye'nin AB Kopenhag kriterleri konusunda üzerine düşeni yaptığını, AB'nin de üzerine düşeni yapması gerektiğini ve bunun beklendiğini ifade etti. 
     Zorlukların ve çeşitli tartışmaların her zaman olduğunu ve olacağını belirten Gül, bunların Türkiye'nin haksızlığa uğratılmasını gerektirmeyeceğini, teorik olarak her şeyin mümkün olduğunu, ancak 2005 yılında müzakerelerin tam üyelik perspektifi çerçevesinde başlatılması beklentisinin doğruluğuna ve gerçekleşeceğine inandığını kaydetti. 
     ''Türkiye'nin öncelikleri bellidir'' diyen Gül, yoğun temasların 17 Aralık zirvesine kadar süreceğini belirtti. 
     Gül, Brüksel'de kaldığı otelde bulunan Irak Başbakanı İyad Allavi ile de kısa bir görüşme yaptı. 
     Abdullah Gül, yarın AB Komisyonu'nun genişlemeden sorumlu üyesi Günter Verheugen ile görüştükten ve AB zirvesinin bilgilendirme toplantısına katıldıktan sonra Türkiye'ye dönecek. 
     
</TEXT>
</DOC>
