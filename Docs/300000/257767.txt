<DOC>
<DOCNO> 257767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/ekonomi/eko05.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı İlaç Grubu'ndan biyoteknolojik ilaç atağı 
</HEADLINE>
<TEXT>


EKONOMİ SERVİSİ 

Eczacıbaşı İlaç Grubu, ABD'li biyoteknoloji devi Amgen ile bu yılın başında gerçekleştirdiği işbirliğinin ardından, biyoteknolojik ilaç alanında ikinci adımı Genzyme Corporation ile attı. 
Genzyme'ın diyaliz hastalarına yönelik ilacıyla başlayacak işbirliğinin, zaman içinde diğer ürünlerle genişletileceği belirtildi. Eczacıbaşı Topluluğu CEO'su Dr. Erdal Karamercan, biyoteknolojik ilaçların yakın bir gelecekte dünya ilaç pazarının yüzde 50'sine sahip olacağına dikkat çekti. Toplam dünya satışları 1.6 milyar dolar olan Genzyme, araştırma ve geliştirme çalışmalarına 300 milyon dolar ayırıyor. Biyoteknolojik ürünler, bir canlı hücresine ait genin, diğer bir canlı hücresine naklini mümkün kılan "rekombinan DNA teknolojisi'' sayesinde üretiliyor. Bu teknoloji, vücudun ürettiği protein ve hormonların laboratuvar ortamında hücre kültürleri tarafından üretilmesini sağlıyor. Bu şekilde üretilen insan vücuduna uyumlu moleküller, biyoteknolojik ürünler olarak adlandırılıyor. 


</TEXT>
</DOC>
