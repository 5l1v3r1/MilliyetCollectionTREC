<DOC>
<DOCNO> 291181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo45.html </URL>
<DATE> 2004/11/22/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Daum "Varımızı yoğumuzu ortaya koyacağız" 
</HEADLINE>
<TEXT>

     Fenerbahçe Teknik Direktörü Christoph Daum, yarın AC Sparta Prag ile yapacakları Şampiyonlar Ligi maçını gruplarında bir final maçı gibi gördüklerini söyledi. 
     Daum, Toyota Arena Stadı'ndaki antrenman öncesi düzenlenen basın toplantısında soruları yanıtladı. 
     Yarınki maçta kazanmak için her şeyi yapacaklarını anlatan Daum, ''Varımızı yoğumuzu ortaya koyup, istediğimiz sonucu almak üzere hareket edeceğiz'' dedi. 
     Alman çalıştırıcı, gerek sakatlık, gerekse kart cezaları nedeniyle önemli oyuncularından yoksun olduklarını hatırlatarak, şunları söyledi 
     ''Kendi gurubumuzda bir final maçı gibi gördüğümüz bir maç oynayacağız. Sadece bu maçla ilgileniyorum şu anda, hesap kitap işiyle değil. Bakıldığında bizim de ilk 11'imizde güçlü arkadaşlarımızın eksikliği var. Benim inandığım bir şey var, yarın sahaya çıkacak ilk 11 değil, önemli olan 11'de çıkacak olanların sahada yapacaklarıdır.'' Birinci Süper Lig'de deplasmanda Trabzonspor ile yaptıkları maçta futbolcularının cesaretini sahaya yansıttığını anlatan Daum, yarın aynı cesaretle sahada hareket etmeleri gerektiğini vurguladı. 
     
     ''GÖREVİMİZİN ZOR OLDUĞUNU BİLİYORUZ'' 
     AC Sparta Prag'ı sahasında yenebilecek güçte olduklarını ifade eden Daum, şöyle konuştu 
     ''Yarın görevimizin zor olduğunu biliyoruz, ama başarabilecek güçte olduğumuzu da biliyorum. Şampiyonlar Ligi dünyanın en büyük organizasyonlarından bir tanesi. Burada oynayabilmek, mücadele edebilmek bir onurdur. Biz de Fenerbahçe'nin renklerini, Türkiye'nin renklerini bu ligde en iyi şekilde temsil edeceğiz. Buraya gelen bütün oyuncularımızla varımızı yoğumuzu ortaya koyup, istediğimiz sonucu almak üzere hareket edeceğiz.'' Tuncay'ın Trabzonspor maçında çok iyi bir performans sergilediğini belirten Daum, ''Bunun yanında maçın kaderini belirleyen golü atarak oyununu süsledi. Özgüven kazandı. Bu özgüvenle yarınki mücadeleye gireceğini varsayıyorum'' dedi. 
     Daum, Prag'a UEFA şansını sürdürmek mi, yoksa gruptan çıkmak düşüncesiyle mi geldiği yönündeki bir soruyu da şöyle yanıtladı 
     ''Sadece yarınki maça konsantre oluyoruz. Yarın burada başarılı olarak öncelikle 3. olmayı hedefliyoruz. Grubun diğer maçında bize yarayacak bir sonucun çıkacağını düşünmüyorum. Onlar kendilerine gerekli puanları alacaktır diye düşünüyorum'' diye konuştu. 
     Daum, bir Çek gazetecinin sorusu üzerine de Şampiyonlar Ligi'nde D grubundaki mücadelede üçüncülüğün de başarı olduğunu düşündüğünü kaydederek, ''Burada üçüncülük de başarıdır. Diğer takımların kadrolarına bakıldığında... AC Sparta Prag'ın teknik direktörü de aynı şeyi düşünüyordur. Tabii ki yine de ona sormak lazım'' dedi. 
     
     TUNCAY ''EN İYİ SKORU ALMAMIZ LAZIM'' 
     Basın toplantısında yer alan futbolcu Tuncay Şanlı da gruptan çıkma hedefinden uzaklaşmış olabileceklerini, ancak yarınki maçta gereken mücadeleyi yapacaklarını söyledi. 
     Zorlu bir maç olacağını anlatan Tuncay, ''Zorlu bir maç olacak. Hedeften uzaklaşmış olabiliriz. Disiplin ve konsantremizle, mücadelemizle yarınki maçı kazanmak istiyoruz. Rakibin ne yapmak istediği önemli değil. Bizim sahada en iyi mücadeleyi vermemiz lazım. En iyi skoru almamız lazım'' diye konuştu. 
     
</TEXT>
</DOC>
