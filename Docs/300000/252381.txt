<DOC>
<DOCNO> 252381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun04.html </URL>
<DATE> 2004/07/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hollanda'dan Türkiye'ye yine sıcak mesajlar... 
</HEADLINE>
<TEXT>

     Avrupa Birliği dönem başkanlığını üstlenen Hollanda Başbakanı Jan Peter Balkenende, Türkiye ile ilgili Aralık ayındaki konsey toplantısında verilecek kararda, Avrupa Komisyonu'nun hazırlayacağı raporun temel rol oynayacağını bildirdi. 
     Balkenende, dönem başkanlığının ilk basın toplantısını Avrupa Komisyonu üyelerinin Lahey'e gerçekleştirdiği ziyaretin ardından yaptı. 
     Balkenende, Komisyon Başkanı Romano Prodi ile birlikte düzenlediği basın toplantısında, Türkiye hakkında müzakere kararı sürecinde çok dikkatli ve özenli davranacaklarını vurguladı. 
     Balkenende, sürdürülebilir, etkili ve çok iyi planlanmış bir karar çıkması konusunda ülkesinin dönem başkanı olarak kendisini sorumlu hissettiğini belirtti ve verilecek kararın, öteki üye ülkelerin de desteğini alacak şekilde olması gerektiğini anlattı. 
     Balkenende, Türkiye'de reformlar konusunda önemli adımlar atılmasına rağmen, hala bazı küçük olumsuz noktalar bulunduğunu savundu. 
     Basın toplantısında, dönem başkanlığı sırasında ülkesinin öncelik vereceği konulara da değinen Hollanda Başbakanı Balkenende, ekonomik büyüme ve Avrupa'nın güvenliğinin, en önemli konular arasında yer alacağını anlattı. 
     Avrupa Birliği AB Komisyonu Başkanı Romano Prodi de, Türkiye hakkında komisyonunun hazırlayacağı raporun kesinlikle 'objektif' olacağını bildirdi. 
     Komisyonun hazırlayacağı raporun, Avrupalı liderlere Türkiye'nin ne zaman üye olabileceği, görüşmelere ne zaman başlanabileceği konusunda ışık tutacağını ve yol göstereceğini anlatan Prodi, Avrupalı politikacıların Türkiye konusunda siyasi baskı yapmasına karşı olduğunu belirtti. 
     Prodi, bu konuda, kendisinin karşı olmasına rağmen, maalesef bazı baskılar bulunduğunu savundu. 
     
</TEXT>
</DOC>
