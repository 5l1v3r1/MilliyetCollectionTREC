<DOC>
<DOCNO> 261430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur19.html </URL>
<DATE> 2004/08/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'ta kaybolan şoförden 35 gündür haber alınamıyor... 
</HEADLINE>
<TEXT>

     Irak'a yaklaşık 35 gündür haber alınanamayan şoför Tevfik Alkan'ın Mersin'deki ailesi, umudunu El Cezire Televizyonu'na bağladı. 
     Tevfik Alkan'ın eşi Aysel Alkan, AA muhabirine yaptığı açıklamada, Kılıçlar Nakliyat Firması'nın Irak'a gönderdiği eşinin hayatından endişe duyduğunu ve 35 gündür hiçbir haber alamadıklarını söyledi. 
     Aysel Alkan, eşiyle ilgili en son bilgileri şoför arkadaşlarından aldıklarını ve kendilerine henüz bir yetkilinin ulaşmadığını belirterek, şunları kaydetti 
     ''Eşimin çalıştığı Kılıçlar Nakliyat Firması, bizden fotoğrafını istedi. Galiba bu fotoğrafı El Cezire Televizyonu'na göndereceklermiş. Söylediklerine göre Irak'ta çok sayıda olayın sonuçlanmasında, bu televizyonun faydası olmuş. Biz de umudumuzu onlara bağladık.'' Eşini aramaya giden kayınbiraderleri Abdulvahap Alkan ve Ethem Alkan'ın da henüz bir ipucuna ulaşamadığını kaydeden Aysel Alkan, ''Eşimden haber alamamanın yanında hiçbir gelirimiz olmadığı için geçim sıkıntısı da çekmeye başladık. Kira için gelen ev sahibine durumu anlatınca anlayış gösterdi. Zaten rahatsız olan çocuklarımın sağlığı da her geçen gün bozuluyor. Şu anda dua etmekten başka bir şey yapamıyoruz'' dedi. 
     Kılıçlar Nakliyat Firması'nın Irak'taki görevlisi Mahmud Sindi, daha önce yaptığı açıklamada, Alkan'ın 7 Temmuz'da Irak Elektrik Bakanlığı için malzeme götüren 6 kamyonluk bir konvoyla birlikte Samarra'dan Bağdat'a giderken kaçırıldığını belirtmişti. 
     
</TEXT>
</DOC>
