<DOC>
<DOCNO> 281828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko07.html </URL>
<DATE> 2004/10/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
1 milyona da 70 milyona da hurma var... 
</HEADLINE>
<TEXT>

     Hurma, her bütçeye uygun çeşitleriyle iftar sofralarının başlıca yiyecekleri arasında ilk sıralarda yer alıyor. 
     Hurma ithalatçılarından alınan bilgiye göre, İran ve Irak'tan sınır ticareti ve ithalat yoluyla getirilen hurmalar, cins ve kalitelerine göre kilosu 1 ila 3 milyon liraya satılıyor. Toplandıktan sonra işlem gören, sıcak su içerisinde haşlanıp temizlenen, daha sonra da glikoz eriyiğine batırılıp parlak bir görünüm alması sağlanıp ambalajlanan bu tip hurmalar, ucuz oldukları için dar gelirli tüketiciler tarafından tercih ediliyor. Glikoz miktarı fazla olan ve taneleri ezilmiş halde bulunan hurmalar, yumuşak olduğu için yaşlı kişilerce de tercih ediliyor. 
     
     EN PAHALI OLANI ACVE HURMASI 
     Hurma ithalatçılarından İnterbey Hurmacılık A.Ş'nin sahibi olan Selçuk Erdurak, AA muhabirine yaptığı açıklamada, halen, İran, Irak, Tunus, Mısır ve Suudi Arabistan'dan değişik türlerde hurma ithal ettiklerini belirtti. 
     Erdurak, ''Mısır'dan ithal ettiğimiz Rotap cinsi hurmanın kilosu toptan 2 ila 3 milyon, Medine hurması olarak bilinen Mabroom hurmaların kilosu 8 ila 10 milyon liraya satılıyor'' dedi. 
     Selçuk Erdurak, en pahalı hurmanın kilosunun 65 ila 70 milyon liraya satıldığını belirterek şu bilgileri verdi 
     ''Dünyanın en pahalı hurması ise Acve hurması. Bu hurmanın ağacını peygamberimiz Hz. Muhammed'in diktiğine inanılıyor. Sadece Medine'de az sayıda ağacı bulunan bu hurma çeşidi, rekolte düşük olduğu için en pahalı hurma olma özelliğini taşıyor. Acve hurmayı talep üzerine yılda en fazla 80 ila 100 kilo kadar ithal ediyoruz. Bu hurmanın özel müşterileri var. Onlar gelip bizden satın alıyorlar. Marketlerde bu hurmadan bulmak mümkün olmuyor.'' Erdurak, Irak ve İran'dan ithal edilen hurmaların çok kaliteli olmadığını ancak, talep olduğu için ithal ettiklerini kaydetti. 
     
</TEXT>
</DOC>
