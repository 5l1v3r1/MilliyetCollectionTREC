<DOC>
<DOCNO> 279822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur30.html </URL>
<DATE> 2004/10/13/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Hırsızlık için girdiği evin telefonunu kullanınca... 
</HEADLINE>
<TEXT>

     Sivas'ın Suşehri İlçesi'nde hırsızlık için girdiği evden arkadaşının cep telefonunu aradığı tespit edilince gözaltına alınan genç kız, tutuksuz yargılanmak üzere serbest bırakıldı. 
     AA muhabirinin aldığı bilgiye göre, 6 gün önce, Abdülkadir Can Yayla, Kemalpaşa Mahallesi Adnan Menderes Sokak'taki evinden 991 milyon lira ile 1 çeyrek altının çalındığını bildirerek, polise başvurdu. 
     Bunun üzerine harekete geçen ekipler, evde suç delili aramaya başladı. Her ihtimale karşı evin telefon kayıtlarını da inceleyen ekipler, hırsızlığın meydana geldiği saatlerde 2 kez aranan bir cep telefonu numarasını tespit etti. 
     Yapılan araştırmalar sonucu cep telefonunun sahibi olduğu öğrenilen H.K'ya ulaşıldı. H.K'nın alınan ifadesinde, kendisini arayan kişinin arkadaşı Y.A. 17 olduğu anlaşıldı. 
     Bunun üzerine gözaltına alınan Y.A, bir süre önce evinden kaçtığını ifade ederek, suçunu itiraf etti. 
     Polis refakatinde evine götürülen genç kızın gösterdiği yerde müşteki Yayla'ya ait paradan kalan 340 milyon lira ile altının bulunduğunu belirten yetkililer, zanlının çıkarıldığı mahkemece tutuksuz yargılanmak üzere serbest bırakıldığını bildirdiler. 
     
</TEXT>
</DOC>
