<DOC>
<DOCNO> 251465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo12.html </URL>
<DATE> 2004/06/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Daum Burada olmaktan mutluyum, büyük hedeflerimiz var... 
</HEADLINE>
<TEXT>

     Fenerbahçe Teknik Direktörü Christoph Daum, Almanya'da yapılan anketlerde milli takım teknik direktörlüğü için kendisinin adının çıkmasından dolayı gururlandığını söyledi. 
     Samandıra Tesisleri'nde yeni sezonun ilk antrenmanı sırasında basın mensuplarının sorularını yanıtlayan Christoph Daum, uzun zamandır Almanya dışında çalışmasına karkşın Alman halkının kendisine olan ilgisinden dolayı mutlu olduğunu belirterek, ''Alman halkının, milli takım teknik direktörlüğü konusunda yapılan tüm anketlerde benim için oy kullanmaları, beni bu denli desteklemeleri beni gururlandırdı ve mutlu etti. Herkese teşekkür ediyorum'' dedi. 
     Fenerbahçe'de çalışmaktan mutlu olduğunu kaydeden Alman teknik adam, şöyle devam etti 
     ''Burada olmaktan mutluyum, gelecek sezonda büyük hedeflerimiz var. Bu sezon da ligde şampiyon olmak, Türkiye Kupası'nda başarılı olmak ve Avrupa Şampiyonlar Ligi'nde 2. tura çıkmayı hedefliyoruz. Fenerbahçe ile ne biçimde başarılı oluruz diye kafa yoruyorum. Başka birşey düşünmüyorum. Hem beyin hem kalben buradayım.'' Bir gazetecinin ''Almanya Milli Takımı'ndan teklif aldınız mı '' biçimindeki sorusu üzerine Daum, ''Bilinçli bir biçimde bu konunun yorumunu Aziz Yıldırım'a bırakıyorum. Başkanla görüştük, tartıştık. Gerek Alman basınına gerek Türk basınına ben bu konuyla ilgili açıklama yapmayacağım. Yorumu ve açıklamayı sayın başkanımız yapacak'' diye konuştu. 
     Daum, Fenerbahçe'nin, sözleşmesini 2007'ye dek uzatmayı düşünmesiyle ilgili olarak da, ''Bu bir pazarlık olayıdır. Görüşmeler hızlandı, kısa sürede sonuçlandıracağız. Dünkü toplantıda böyle birşeye hazır olduğumuzu bildirdik. Ayrıntılar konuşuluyor'' dedi. Bir gazetecinin ''Başkan Opsiyonunu uzatmazsa sezon sonunda gidebilir dedi. Ne düşünüyorsunuz '' biçimindeki sorusu üzerine Daum, ''Başkanın o açıklamasıyla kalsın'' diyerek yorum yapmak istemedi. 
     
     ''YABANCI SAYISI 8 OLMALI'' 
     Alman çalıştırıcı, Futbol Federasyonu'nun yabancı oyuncu kontenjanını 8'den 6'ya indirmesine tepki göstererek, bunun Avrupa'da mücadele edecek Türk takımları için dezavantaj olduğunu söyledi. 
     Galatasaray'ın Avrupa'da başarılı olduğu dönemde yabancı oyuncu sayısının 8 olduğunu vurgulayan Daum, şöyle konuştu 
     ''Şaşırdığım bir nokta Galatasaray'ın, Avrupa'da mücadele ederken 8 olan yabancı kontenjanının Fenerbahçe'nin Avrupa'da mücadele edeceği zaman 6'ya düşürülmesi. Bu karar Türk futbolunun ve kulüplerin aleyhinedir. Federasyondan ricam 8 ile devam edilsin, sahada 6 oyuncu olsun. Aralık ayında Türkiye, Avrupa Birliği'nden müzakereler için tarih alırsa AB statüsü olan oyuncular burada oynayabilecek. Federasyon zorunlu kalacak. Her zaman uyum önemli, bazı şeylerin kısıtlanması değil.'' 
     
     ''TRANSFER ZORLAŞTI'' 
     Daum, transferde istediği oyuncuların bazılarının alındığını ifade ederek, ''Transfer zorlaştı. Futbolda gelirlerin azaldığının bazı oyuncular ve menajerler farkında değil'' dedi. 
     Daum, 1-2 oyuncu daha alarak transferi tamamlayacaklarını, isimlerle ilgili yorum yapmayacağını ama çok iyi bir kaleci alacaklarını söyledi. 
     
     ''YUSUF PLANLARIMDA YOKTU'' 
     Geçen sezon Gaziantepspor'a kiralanan Yusuf ile dün olumlu bir görüşme yaptığını anlatan Daum, bu konuda birkaç gün düşüneceğini söyledi. 
     Görüşmede bu sezon planlarını farklı yönde yaptığını anlattığını belirten Daum, ''Yusuf'a onun oynadığı pozisyonda farklı oyuncular aldığımızı söyledim. Kendisine ligde en az 10 takımda çok önemli bir oyuncu olacağını belirttim. Ama birkaç gün düşünmek için süre istedim. İlerleyen günlerde bu konuda kararımı vereceğim'' dedi. 
     Toplantının başında, İstanbul'da süren NATO Zirvesi'ne de değinen Daum, zirvenin herhangi bir olay olmadan barış içinde geçmesini umut ettiğini söyledi. 
     
</TEXT>
</DOC>
