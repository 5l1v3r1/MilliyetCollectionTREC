<DOC>
<DOCNO> 294786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo25.html </URL>
<DATE> 2004/12/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Del Bosque Lige kötü başlamamızın cezasını çekiyoruz... 
</HEADLINE>
<TEXT>

     Beşiktaş Teknik Direktörü Vicente Del Bosque, Birinci Süper Futbol Ligi'nde ellerinden geleni yapıp üst sıradaki takımlara yaklaşmaya çalışacaklarını söyledi. 
     Vicente Del Bosque, BJK Nevzat Demir Tesisleri'nde düzenlediği basın toplantısında, lige kötü başlamalarının cezasını çektiklerini ifade ederek, ''8 haftada 6 puan toplamamız hiç de normal birşey değildi. Nedenleri, ilk maçlarımızı dışarıda oynamak veya takımı tanımamamız olabilir. 9. hafta ile 14. hafta arasında çok puan topladık. Biz, zor bir aralık ayı geçireceğimizi başından beri biliyorduk. Elimizden geleni yaparak üstteki takımlara yaklaşmaya çalışacağız'' diye konuştu. 
     Bir soru üzerine, ''Ben henüz delirmedim. Bugünden şampiyon olacağız diye bir görüş ileri süremem'' diyen Del Bosque,''Zaten 15 puan önde bile olsak benim ağzımdan şampiyon olacağız diye birşey duyamazsınız. Biz, mücadelemizi sürdürüp adım adım üst sıralara çıkmak istiyoruz'' dedi. 
     
     PARMA MAÇI YİTİRİLİRSE 
     Basın mensuplarının UEFA Kupası'nda yapacakları AC Parma maçını yitirmeleri durumunda görevde kalıp kalmayacağını sormaları üzerine Del Bosque, ''Beni yönetim buraya getirdi. Gidip gitmeyeceğimin kararını da yönetim verecektir'' dedi. 
     İspanyol teknik adam, bir gazetecinin yönetimin kendisini göndermesi durumunda tazminatının olup olmadığı sorusuna, ''Bu konularda fazla konuşmak istemiyorum. Türkiye'ye ekonomik açıdan bir yerlere gelmek için gelmedim. Ben parayı düşünen insanlardan değilim'' diye yanıt verdi. 
     ''Parma maçı benim için ölüm kalım maçı değil. Yalnızca bu maç değil, herhangi bir maç sonrası da yararlı olamadığımı düşünüyorlarsa, böyle bir karar alabilirler'' diyen Del Bosque, gazetecilerin sürekli istifa edip etmeyeceği konusunu gündeme getirmelerinden ve bu tür sorulardan rahatsızlık duymadığını, kendi sorumluluğunu yerine getirmek için çalıştığını ve başka bir düşünce ile endişesinin olmadığını söyledi. 
     Türkçe çok az şey bildiğini anlatan Del Bosque, ''Ama Son kelimesini biliyorum. Gazetelerde Parma ve son kelimelerini görünce, tercümeye gerek kalmadan anlıyorum'' diyerek espri yaptı. 
     
     ''YÖNETİMLE SORUNUM YOK'' 
     İspanyol çalıştırıcı, yönetimle arasında kesinlikle bir sorununun olmadığını söyledi. 
     Devre arasında yapılması gereken transferler konusunda yönetimle görüşüp görüşmediğinin sorulması üzerine, ligin 8. haftasında kulüp başkanı Yıldırım Demirören ile konuştuğunu belirten Del Bosque, ''Başkanımız bana sözleşmemin uzatılması önerisini yapmıştı. O sırada devre arasında yapılması gerekenlerle ilgili düşüncelerimi başkana anlatmıştım'' dedi. 
     
     ''İYİMSER DÜŞÜNMELİYİZ'' 
     UEFA Kupası'nda turu geçmeye aday takımlardan biri olduklarını ve bu konuda iyimser düşünmeleri gerektiğini vurgulayan Del Bosque, ''Önümüzde 1 maç var ve kazanabiliriz. Eğer kulübün çevresinde kötümser bir düşünce varsa, bu benim için sorun değil. Bizim futbolcularımıza iyimser düşünce vermemiz gerekiyor. Dengeli bir gruptayız ve kimse 2. tura çıkmayı henüz garantilemedi'' diye konuştu. 
     
     RAMAZAN KONUSU 
     Del Bosque, kaleci Ramazan ile ilgili bir soruya da şöyle yanıt verdi 
     ''Ramazan, çok değerli ve zor bir iş yapıyor. İster istemez çevreden gelen eleştirileri duyuyor ve kalede büyük bir baskı altında oynuyor. Standard Liege maçında birkaç pozisyonda bizi kurtardı. Beraberlik golünde de hatası olduğunu düşünmüyorum.'' 
     
     ''HÜVİYETE GÖRE KADRO ÇIKARMAM'' 
     Standard Liege maçına tamamıyla Türk oyunculardan kurulu bir takım çıkardığının hatırlatılması üzerine İspanyol teknik adam, ''Ben kadroyu çıkardığımda yabancı mı Türk mü diye bakmıyorum. Carew sakattı. Juanfran birkaç maçtır yorgundu. Tümer iyi durumdaydı. Pancu, son maçta az oynamıştı. Maçın gidişatına göre Ahmed Hassan ile Ali yer değiştiriyor. Ronaldo sakatlıktan yeni çıktı. Cordoba'nın yerine de Ramazan oynuyor. Ben oyuncuları sahaya çıkarırken, hüviyetlerine değil, o anki performanslarına bakıyorum'' diye konuştu. 
     İstanbulspor maçının seyircisiz yapılacağının hatırlatılması üzerine de Del Bosque, ''Real Madrid ile Napoli takımları arasındaki bir maçı hatırlıyorum. O zaman Maradona da Napoli'de oynuyordu ve Madrid'deki maç seyircisizdi. Yarın da biz böyle bir maça çıkacağız'' dedi. 
     
</TEXT>
</DOC>
