<DOC>
<DOCNO> 290221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur08.html </URL>
<DATE> 2004/11/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Batman'da kanalizasyondan yağmur suyuyla benzin fışkırdı 
</HEADLINE>
<TEXT>

     
     Arif ARSLAN BATMAN, DHA 
     

BATMAN'ın Cumhuriyet ve Bahçelievler mahallelerindeki kanalizasyon şebekesinden yağmur sularıyla birlikte benzin çıkması semt sakinlerini ayağı kaldırdı. Valilik ve Belediye ölçüm yaptı. Petrol türevlerinin çıktığı sokaklar, bir süre trafiğe kapatıldı. 
     Batman Toptancılar Sitesinde 6 ay önce yaşanan patlamanın ardından sızıntı benzin, bu kez Cumhuriyet ve Bahçelievler mahallesindeki kanalizasyon şebekesinden fışkırdı. Kent merkezinde 2 gün süren aralıksız yağışlar, bazı cadde ve sokakları göle çevirdi. Toptancılar sitesine yakın semtlerdeki kanalizasyonlar aşırı yağmur nedeniyle taştı. Rögar kapaklarından taşan suyla birlikte benzin ve petrol türevlerinin yayılması semt sakinleri arasında paniğe yol açtı. Cumhuriyet Mahallesi 1504, 1506 ve 1508'inci sokaklardaki rögar kapaklarından kirlenmiş benzini fark eden semt sakinleri durumu 155 polis imdat ile Belediye ekiplerine bildirdi. Semt sakinleri, "Sabah saatlerinde rögarlardan resmen kirlenmiş benzin çıktığını farkettik. Sokaklar hep yakıt kokuyordu. Durumu defalarca Valilik ve Belediyeye iletmemize rağmen ancak öğle saatlerinde yakıt sokaklardan temizlenebildi. Patlamanın ardından yeraltındaki petrol yüzünden içme kuyularındaki suyu dahi içemez olduk'' diye konuştular. 
     Toptancılar sitesindeki araştırmalardan sorumlu Dicle Üniversitesi'ne bağlı Batman Teknik Eğitim Fakültesi Dekan Yardımcısı Yrd.Doç.Dr. Hasan Bayındır ise petrol türevlerinin bulunduğu semtlerde önlen alınmasının gerektiğini belirterek, "Benzinin yanabilmesi için 34 derecelik bir ısıya gereksinim var. Ancak şu anda bölgede endişe edilecek bir durum yok. Bazı önlemler alınmalıdır. Bundan böyle patlama bölgesindeki semt sakinlerinin içmesuyu kuyularını içmemeleri gerekiyor'' dedi. 
     Toptancılar sitesindeki temizlik çalışmalarına Başbakanlık'tan ödenek ayrılması bekleniyor. 4 Mayıs 2004 tarihinde toptancılar sitesindeki patlamanın ardından Başbakanlık Acil Durum Yönetimi Genel Müdürlüğü, Batman'da sürdürdüğü çalışmaları tamamladı. Tüpraş Batman Rafinerisinden sızdığı iddia edilen benzin nedeninin de yansıdığı raporun Başbakanlığa ulaştığı bildirildi. İki hafta önce Başbakanlığa sunulan raporda toptancılar sitesindeki temizlik çalışmalarının bir an önce yapılmasına da yer verildi. 
     
</TEXT>
</DOC>
