<DOC>
<DOCNO> 267239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko05.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sosyal yardım artsın' talimatı 
</HEADLINE>
<TEXT>


ABDULLAH KARAKUŞ Ankara 

Başbakan Recep Tayyip Erdoğan, bu hafta yapılan Bakanlar Kurulu toplantısında bakanlardan sosyal yardımların artırılmasını istedi. Devlet Bakanı Beşir Atalay'ın şimdiye kadar yapılan sosyal yardımlar hakkında bilgi verdiği toplantıda Erdoğan, "Bu yardımları daha da artırmamaz lazım. İşsizlik birinci sorunumuz. İstihdamı çözmeye çalışırken sürekli olarak vatandaşımızın yanında olmalıyız. Ekonomik politikaları sosyal politikalarla desteklemeliyiz. Her bakan kendi alanıyla ilgili projeler getirsin" uyarısında bulundu. 

İşsizlik yüzde 11 azaldı 
Erdoğan, dün akşam yaptığı Ulusa Sesleniş Konuşması'nda ise Türkiye genelindeki işsiz sayısının, 2003'e göre yüzde 11 oranında azaldığını söyledi. Konuşmasında makro ekonomik dengelerdeki iyileşmelere ve özellikle turizm sektöründeki canlanmaya dikkat çeken ve bu alanlardaki başarıların küçümsenemeyecek derecede olduğunu belirten Erdoğan, "Başarılara rağmen yolu da yolculuğu da bitirmiş değiliz" diye konuştu. 
Erdoğan, şöyle devam etti "DİE verilerine göre, Türkiye genelinde işsiz sayısı geçen yılın aynı dönemine göre bu yıl yüzde 11 civarında azalarak 2 milyon 396 bine indi. Bu işlerin yola girmeye, işsizlik yumağının çözülmeye başladığını gösteren çok hayırlı bir gelişmedir. Devamı da inşallah, mutlaka gelecektir." 


</TEXT>
</DOC>
