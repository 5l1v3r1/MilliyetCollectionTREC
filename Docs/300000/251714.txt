<DOC>
<DOCNO> 251714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur02.html </URL>
<DATE> 2004/06/29/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Bolu Dağı'nda otobüs yandı 50 yolcu kurtuldu... 
</HEADLINE>
<TEXT>

     İstanbul'dan Giresun'a yolcu taşıyan ve içinde 50 yolcusu bulunan bir otobüs, elektrik kontağından çıktığı sanılan yangında kullanılamaz hale gelirken tüm yolcular kurtarıldı. 
     Saat 23.45 sıralarında meydana gelen olayda yaralanma ve can kaybı olmadı. 
     İstanbul'dan aldığı 50 yolcu ile Giresun'a gitmek üzere yola çıkan Ömer Ocaklı idaresindeki 34 EYV 88 plakalı Yıldıray Turizm'e ait yolcu otobüsü, D-100 Karayolu Düzce Bolu Dağı geçişi sırasında, şoför tarafından araç içerisine gelen yanık kokusu dolayısıyla durduruldu. 
     Araçtan inerek otobüsü kontrol eden sürücü Ömer Ocaklı, otobüsün motor kısmının yanmaya başladığını görünce, otobüs içerisinde bulunan yolcuları dışarıya çıkarmaya başladı. Dışarıya çıkan yolcular, otobüsün bagaj kısmında bulunan çanta valiz ve diğer eşyalarını kurtardı. 
     Olay yerine gelen Kaynaşlı itfaiye ekiplerinin otobüste çıkan yangına müdahale etmesine rağmen otobüsün motor ve iç kısmı tamamen yandı. Bolu dağının soğuk havasında üşümeye başlayan bazı yaşlı yolcuların, Jandarma'ya ait araçta oturmak istemesine izin verilmeyince tartışma yaşandı. 
     İstanbul'dan hareket eden aynı firmaya ait bir başka otobüs, Bolu dağında mahsur kalan yolcuları alarak Giresun'a devam etti. 
     
</TEXT>
</DOC>
