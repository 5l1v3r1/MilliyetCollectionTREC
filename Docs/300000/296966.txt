<DOC>
<DOCNO> 296966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/cemal.html </URL>
<DATE> 2004/12/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kalbin zamanı 
</HEADLINE>
<TEXT>


Ali Özgentürk'ün son filminin adı Kalbin Zamanı... Perşembe akşamı Yakup'ta sohbet ediyoruz. "Bir tek aşktan oluşmuyor Kalbin Zamanı" diyor. 
Ya İstanbul'un ruhu... 
Filmin ses yönetmeni Boris, Sofyalı bir Bulgar. İstanbul'a hayran, sesleriyle anlatıyor İstanbul'un ruhunu. "Bu şehre beni çeken, onun sesleri " diyor Boris, "Üstüne ölü toprağı serpilmiş Avrupa kentlerini sevmiyorum. Seslerinin çeşitliliği, zenginliği ve reng renkliği... Bu yüzden seviyorum İstanbul'u." 
Bu şehri sesleriyle anlatana, böyle sevene galiba ilk kez rastlıyorum. "Boris bir ses manyağıdır, her şeyi ses olarak görür" diyor Ali. 
Hepsi bir tek geceye sığıyor. 
Perşembe akşamı önce Rafi Portakal'ın gerçekleşen düşüyle açılıyor. Portakal Sanat ve Kültür Evi'nin önünde uzun bir kuyruk. Çünkü galeride Picasso, Dali, Monet, Toulouse-Lautrec, Bonard, Renoir, Dufy, Rodin, daha başkaları... 
İlk kez İstanbul'dalar. 
"Türkiye'de hep önünde uzun kuyruklar oluşan galerileri, sergileri hayal etmiştim" diyor Rafi, şimdi çok mutlu, "Her şeyde çok rötarlıyız ama sonunda oluyor işte..." 
Yine rötarla da olsa, Türkiye ilk kez İstanbul'la birlikte bir modern sanatlar müzesine kavuşuyor 
İstanbul Modern. 
Bir başka heyecan verici olay. En başta Eczacıbaşı ailesini ve tüm emeği geçenleri kutluyorum. 
Nişantaşı'ndan Beyoğlu'na. 
İstiklal Caddesi'nde, Mısırlı Han'daki Galerist'de bir resim sergisi. Ressamlığının ilk basamaklarındaki Elif Uras'ın. İlk kişisel sergisiyle New York'tan esintiler getiriyor İstanbul'a. 
New York'un ruhu. 
İstanbul'un ruhu. 
Çok sevdiğim iki şehrin birbirine benzeyen yanlarını düşünüyorum. Elif Uras'ın insanın içini ısıtan, aydınlık resimleri... Birdenbire göze çarpan düşündürücü politik figürler ya da değişik mesajların karmaşası. "Doğu'yla Batı karşılaşması diyenlere rastladım" diyor Elif... 
Sergiden Asmalı Mescit'e. 
Yakup'ta yine iğne atsan yere düşmez. Her seferinde olduğu gibi duvarlara gözüm takılıyor. 
Cumhuriyet'ten yazı işleri müdürüm Çetin Özbayrak, altı punto Çeto, siyah kalın çerçeveli gözlüklerinin arkasından bana bakıyor. Her zaman böyle dik dik bakar. Sanki bir kabahat işlemiş duygusu uyandırır insanda... 
Edip Sakarya, Mehmet Kemal, Aydın Emeç, Mehmet Sönmez... Hepsi gözlerini bana dikmiş, "Bir kadeh rakı da bizim için yuvarla " diyorlar. 
Hiçbiri yok artık, hepsi bir başka diyarda... Yakup'un bu duvarında her seferinde yaptığım gibi bir an kendi kişisel tarihimin bir parçasını seyrediyorum. 
Ali Özgentürk Kalbin Zamanı'nı anlatıyor. Filmin erkek oyuncularından Birol Ünel de masada. Berlin Film Festivali'nin en büyük ödülü Altın Ayı'yı kazanan Duvara Karşı filminden biliyor Türkiye onu. 
Ali gibi Birol da Adanalı. Arap kökenli. Üç yaşında Berlin'e gidiyor. Türkçesi yarım, Almanca, İngilizce konuşuyor. Dipten, kendi başına gelmiş, iyi bir oyuncu. "Yarın Barcelona'ya gidiyor. En İyi Avrupa Filmleri Oyuncu Ödülü'ne aday" diyor Ali, sonra da ekliyor 
"Türkiye bir tımarhane " 
Belki de İstanbul öyle. 
Az konuşuyor Birol Güven. Sürekli dalgın hali olan dağınık havalı biri. "Hep zamansızlıktan şik yet ediliyor. Bir koşturmacadır gidiyor. Oysa, insanlara arada bir kalbin zamanının olduğunu da hatırlatmak lazım" diyor. 
Gece daha bitmedi. 
Yakup'tan az ötedeki Babylon'a. 
Jane Birkin söylüyor. 
63 yaşında. 
Ve muhteşem bir kadın... Kabullenemediği bir ölüm var yaşamında 
Sevgilisi Serge Gainsboug. 
Onun yazdığı, bestelediği şarkıları okuyor. Başka dünyaya çekip götürüyor insanı... Bir Rus Yahudisi olan Serge ailesiyle birlikte İstanbul'dan geçip gitmiş Fransa'ya. Onların öyküsünü anlatıyor, hüzünlü bir sesle. Bu yüzden İstanbul'un kendisinde ayrı, özel bir yeri olduğunu belirtiyor. 
Ve konserini noktalarken 
"Tanrı seni korusun Türkiye " diyor en güzel sesiyle... 
Bütün bunlar bir geceye sığıyor. 
İstanbul bir tımarhane 
İyi pazarlar. 
Son söz 
Bugün Ali Sami Yen'de bir de Fener'i yenersek... 



</TEXT>
</DOC>
