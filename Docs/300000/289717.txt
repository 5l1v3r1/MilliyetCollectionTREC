<DOC>
<DOCNO> 289717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/ygokce.html </URL>
<DATE> 2004/11/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tarihi tekerrür 
</HEADLINE>
<TEXT>



Futboldaki kaderimizi dün Şükrü Saracoğlu Stadı'nda grup lideri Ukrayna karşısında yeniden yaşadık. Türkiye'nin en iddialı olduğu dönemlerde liderlik için çekiştiği ülke takımlarıyla yaptığı final konumundaki iç saha kapışmalarının çoğunu hayal kırıklığıyla noktalıyorduk. 1996'da İsviçre, 2002'de İsveç, 2004 Avrupa Şampiyonası elemelerinde İngiltere karşısında beklediğimiz, çok istediğimiz ama bir türlü elde edemediğimiz galibiyet rüyası, kabusa dönüşmedi mi 
İşte Ukrayna maçı da bunlardan biriydi, tarih tekerrür etti. Unutmak istediğimiz hastalık işte yine nüksetti. 
Kültürümüzle futbolumuz arasındaki derin uçurum da Kadıköy'de kendini belirgin bir şekilde gösterdi Kanije'den Çanakkale'ye savunma zaferleriyle tarih yazan Türkiye, dün ne yazık ki futbolda en temel ilke olan savunmayı ciddiye almamış, boş geçmişti. O ilk golde kaleci Rüştü dahil savunmanın darmadağınık hali... Sonra Milanlı yıldız Shevchenko'nun gösteriden derse, dersten gösteriye dönüşen şık, başarılı ve inanılmaz hücum aktiviteleri... Kendisine yakışan golleri... Hani onu ikili sıkıştırmalarla Tolga - Servet işbirliğiyle durduracaktık. Nerede Nerede bizim aslan savunmamız 

Telaşe mangası 
Dünya Kupası 2006'yı final rüyalarıyla süsleyen Türk Milli Takımı, dün sahada o finale yakışacak tek adamla, Emre ile sahne alabildi. Onun dışındakiler sadece bir telaşe mangası olmanın ötesine geçemediler. 
15 korner attık, tek kafa vuruşu yok. Oysa Ukrayna maç boyunca ilk kornerini 51. dakikada, ikinci korneri 90'da attı. Ne var ki onların böyle ölü toplardan çok başka malzemeleri vardı. Atraksiyonu, yaratıcı düşünceyi, disiplini, takım bütünlüğünü ve bireysel beceriyi topyekün uygulayan da, gösteren de Ukrayna takımı idi. 
Paniğe kapılan, erken gollerle oyundaki kontrol gücünü yitiren Ersun Yanal, peşpeşe hücumcuları soktu oyuna. Tuncay, Yıldıray, Necati'yi. Bir ara saydım, Fatih, Nihat, Tuncay, Yıldıray, Necati, Okan, Emre sürekli hücum üstüne, hücum tazeliyorlar, arada Ümit Özat da soldan topu şişirdikçe şişiriyor, ama bunların sonucunda ne ciddi bir şut, ne akıllı bir kafa vuruşu, ne de gol geliyordu. 
Galiba Milli Takımımız geriye doğru ilerliyordu 
Artık bu labirentin ucunda 2006 Almanya çıkışı bizim için sanırım hayal oluyordu. 



</TEXT>
</DOC>
