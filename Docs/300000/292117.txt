<DOC>
<DOCNO> 292117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur12.html </URL>
<DATE> 2004/11/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İstanbul'a kar geldi 
</HEADLINE>
<TEXT>

     İstanbul'un Anadolu yakasında ve yüksek kesimlerinde sabahın erken saatlerinde başlayan kar yağışı öğle saatlerine dek aralıklarla sürdü. Kar yağışı öğle saatlerinde özellikle Şile, Kemerburgaz, Beykoz sırtları ve Kilyos'ta etkili oldu. Yağış akşam saatlerinde ise Avrupa Yakası'nda etkisini gösterdi. Özellikle iş çıkış saatine denk gelen yağışın trafiği etkilememesi için ilgili birimler yoğun tedbirler aldı. 
     
     Uyarılar sabah saatlerinde trafiğe olumlu yansıdı 

     Belediye ile Valiliğin uyarıları sonucu, İstanbullular bugün araçlarını trafiğe çıkartmadı ve ulaşım hafta içi olmasına karşın Pazar günü kadar rahat sağlandı. 
     Belediye kriz merkezinde yağışla ilgili gelişmeler sürekli izleniyor. Kar yağışının İstanbul'u teğet geçip beklendiği gibi acil bir durum yaratmama ihtimali öne çıkıyor. 
     
     Etkili yağış öğle saatlerinde 

     İstanbul Meteoroloji Bölge Müdürlüğü, hava sıcaklığında 8 derecelik bir düşüş meydana geldiğini belirterek, kar yağışının rüzgarın karayele dönüşmesiyle öğle saatlerinde başlayacağını, akşam saatlerinde de özellikle Boğaz hattı ile Anadolu Yakası'nda etkili olacağını açıkladı. 
     İstanbul'da kar yağışı yarın öğle saatlerinde etkisini kaybedecek ve 27 Kasım Cumartesi gününden itibaren de hava sıcaklığı artacak. 
     Bugün akşama kadar Trakya dışında Marmara'nın tamamı, İç Ege, Doğu Karadeniz'in kıyısı dışında tamamı, İç Anadolu ve Doğu Anadolu'da etkili kar yağışı görülecek. Marmara ve Karadeniz'de kar yağışıyla birlikte karayel fırtınası bekleniyor. Yağışlar Güneydoğu Anadolu'da karla karışık yağmur, Doğu Karadeniz ve Akdeniz'in kıyısında ise yağmur şeklinde olacak. 
     
</TEXT>
</DOC>
