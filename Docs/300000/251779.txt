<DOC>
<DOCNO> 251779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/ekonomi/eko01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol dünyada ucuzlarken akaryakıta IMF zammı geldi 
</HEADLINE>
<TEXT>


Akaryakıta, IMF'ye verilen ve 'gerektiğinde maktu vergilerin ayarlanmasını' içeren gizli taahhütname çerçevesinde bir buçuk ayda ikinci zam geldi 

Ahmet Erhan Çelik 

Petrol, akaryakıt ve gaz ürünlerine yapılan yüzde 5 oranındaki zammın hükümetin IMF'ye verdiği anlayış mutabakatı memorandum of understanding başlıklı gizli taahhütnameden kaynaklandığı öğrenildi. IMF'nin nisan ortasında onayladığı niyet mektubunda "gerektiğinde maktu vergiler ayarlanabilir" taahhüdü yer aldı. Hükümet bu taahhüdü anlayış mutabakatı metninde "maktu vergiler toptan eşya fiyatı kadar artırılacak" şeklinde tanımladı. 
İlk beş aylık toptan eşya enflasyonu yüzde 9.3, geçen yıl aynı ayına göre mayıstaki artış oranı ise yüzde 9.7 olunca, ilki mayısın üçüncü haftasında diğeri de dün yapılan yüzde 5'lik iki ayrı zam kaçınılmaz oldu. 

'Zam yok' demiştiler 
Bu 'anlayış mutabakatı'na rağmen Enerji Bakanı Hilmi Güler başta olmak üzere bazı bakanların geçtiğimiz günlerde "akaryakıta zam yok" açıklamasında bulunmuş olması dikkat çekti. 
Zam IMF görüşmelerinde gündeme geldi ve akaryakıttan sağlanan Özel Tüketim Vergisi ÖTV gelirinde 150 - 200 trilyon liralık açık meydana geleceği tespit edildi. Yılsonu itibarıyla 17.4 katrilyon toplanması öngörülen petrol ve akaryakıt ÖTV'sindeki ilk sapma mayıstaki yüzde 5 zamla kapatıldı. Ancak haziran sonu itibarıyla geçmiş altı ayda hiç zam yapılmaması ve artan petrol fiyatlarına karşı ÖTV'nin düşürülmesi nedeniyle gelir kaybının devam ettiği görüldü. 

ÖTV artırıldı 
Teknik hesaplar sonucunda IMF, hükümetin nisanda onaylanan niyet mektubundan sonra verdiği anlayış mutabakatı metnini hatırlatarak zam yapılmasını istedi. Zam konusunda Hazine ile Maliye Bakanlığı arasında ciddi görüş farkları oluştu. 
Hazine, projeksiyonlardan sapan her gelir kalemi için hızla tedbir alınmasını savunurken, Maliye toplam gelir hedefinde ciddi sapma olmayacağı düşüncesiyle tedbir talebine çekimser yaklaştı. Sonuçta akaryakıttan alınan ÖTV benzinde yüzde 8.5, motorinde yüzde 9.2 artırıldı. Vergi artışı nedeniyle pompa satış fiyatları yüzde 4.6 ile yüzde 5.3 arasında zamlandı. 

Akaryakıta yüzde 5.31 tüpgaza yüzde 4.9 zam Ürünler Eski fiyat Yeni fiyat 95 Oktan KB 1.885.000 TL 1.982.000 TL Süper benzin 1.888.000 TL 1.985.000 TL 98 Oktan KB 2.031.000 TL 2.128.000 TL Gazyağı 1.321.000 TL 1.387.000 TL Motorin 1.468.000 TL 1.541.000 TL 350 ppm motorin 1.559.000 TL 1.631.000 TL Kalorifer yakıtı 852.000 TL 895.000 TL F - Oil 1 565.000 TL 595.000 TL F - Oil 3,5 469.000 TL 492.000 TL 12 kg. mutfak tüpü İstanbul 22.500.000 TL 23.500.000 TL Ankara 22.620.000 TL 23.630.000 TL İzmir 22.410.000 TL 23.420.000 TL OTOGAZ İstanbul Anadolu 987.000 TL 1.035.000 TL İstanbul Rumeli 995.000 TL 1.043.000 TL Ankara 994.000 TL 1.042.000 TL İzmir 985.000 TL 1.032.000 TL İstanbul Avrupa yakası. 


</TEXT>
</DOC>
