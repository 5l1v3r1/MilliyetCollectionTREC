<DOC>
<DOCNO> 280862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/axgun02.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Varlık içinde yokluk çekiyoruz 
</HEADLINE>
<TEXT>


TÜBİTAK, Zonguldak Taşkömürü Havzası'nda Türkiye'nin 40 yıllık ihtiyacını karşılayacak doğalgaz bulunduğunu belirledi. Ancak proje, ihmal ve parasızlık yüzünden bir türlü hayata geçirilemedi 

ÖNAY YILMAZ İstanbul 

Türkiye'nin en az 35 - 40 yıllık doğalgaz ihtiyacını karşılayacağı, hatta Türkiye'yi ihracatçı ülkeler arasına sokacağı tahmin edilen edilen dev proje, 7 yıldır ihmal ve parasızlık yüzünden hayata geçirilemiyor. Zonguldak Taşkömürü Havzası'nda 600 milyar metreküp doğalgaz olduğunun tahmin edildiğini belirten Türkiye Taşkömürü TTK Genel Müdürlüğü yetkilileri, sondaj ihalesinin parasızlık yüzünden başarısızlıkla sonuçlandığını, konunun takipçisi olduklarını söyledi. TÜBİTAK yetkilileri ise, rezervin 1.2 trilyon metreküp olduğunu belirtti. 
TÜBİTAK, 1990'da "Zonguldak Taşkömürü Havzasında Kömür Kökenli Doğalgaz Potansiyeli" konusunda ulusal bir proje başlattı. Bu projenin amacı, Zonguldak'taki taşkömürü havzasında doğalgaz olup olmadığını belirlemekti. 
7 yıllık çalışma sonunda tamamlanan ve bölgede ciddi bir gaz potansiyeli olduğunu ortaya çıkaran projeyi birlikte hazırlayan Prof. Dr. Namık Yalçın ile Doç. Dr. Sedat İnan, tahmin edilen rezervin 1.2 trilyon metreküp olduğunu belirterek, "Ereğli'den Amasra'ya kadar potansiyel büyük. " dedi. 

Yeni ihale 
TTK Araştırmalar Şube Müdürü Akın Örek, 1997'de bir ihale yaptıklarını belirterek, şöyle konuştu "İhaleyi alan Data Sondaj A.Ş. adlı firma ABD'li ortağıyla sahalarımızda 2 yıl süren ön etüt yaptı. 584 metre sondaj yaptı. Gaz geldi ama teknik zorluklar çıktı. Firma bıraktı. İhaleyi feshettik. Gelecek ay yeni ihale yapacağız. Bir sondajın maliyeti 2 milyon dolar." 
TTK Genel Müdür Yardımcısı Çetin Onur da, "'Varsa neden çıkarmıyorsunuz ' diyorlar, ancak bu pahalı bir işlem" diye konuştu. 

'İhraç bile ederiz' 

BOTAŞ İstanbul İşletme Müdür Yardımcısı Mail Demircioğlu, böyle bir rezervin varlığı halinde Türkiye'nin ihya olacağını belirterek, şunları söyledi "Eğer böyle bir rezerv varsa Türkiye, dışarıya doğalgaz ihraç eden ülkeler arasına girer. Mutlaka değerlendirilmeli. Böyle bir rezerv Türkiye'nin 30 - 40 yıllık ihtiyacını karşılar. Biz Türkiye olarak yılda 18 milyar metreküp doğalgaz ithal ediyoruz. Bunun yüzde 64'ü elektrik üretiminde, yüzde 17'si konutlarda, yüzde 16'sı da sanayide kullanılıyor. Günlük tüketimimiz ise 40 - 50 milyon metreküp civarında." 


</TEXT>
</DOC>
