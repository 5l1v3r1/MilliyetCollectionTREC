<DOC>
<DOCNO> 260028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur17.html </URL>
<DATE> 2004/08/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tartıştığı kişiyi silahla yaralayınca kalp krizi geçirdi 
</HEADLINE>
<TEXT>

     Sivas'ta arazi anlaşmazlığı nedeniyle tartıştığı kişilerden birini pompalı tüfekle ağır yaralayan 65 yaşındaki Memet Erduran, geçirdiği kalp krizi sonucu öldü. 
     AA muhabirinin aldığı bilgiye göre, merkeze bağlı Yazıbaşı Köyü'nde, Memet Erduran, evinin önünde alkol alan ve daha önceden aralarında arazi anlaşmazlığı bulunan Fatih İpek ve 5 arkadaşıyla tartışmaya başladı. 
     İpek ve arkadaşlarını evinin önünden gitmeleri konusunda uyaran Erduran, tartışmanın büyümesi üzerine pompalı tüfekle bu kişilere ateş açtı. 
     Olayda İpek'in arkadaşlarından İrfan Çoban, vücuduna isabet eden saçmalarla ağır yaralandı. Çoban, arkadaşları tarafından kaldırıldığı Cumhuriyet Üniversitesi Tıp Fakültesi Araştırma Hastanesi'nde tedavi altına alındı. 
     Olayın ardından kalp krizi geçiren 65 yaşındaki Erduran ise, kaldırıldığı Sultan 1. İzzettin Keykavus Devlet Hastanesi'nde hayatını kaybetti. 
     Jandarmanın olayla ilgili soruşturma başlattığı, bazı kişilerin gözaltına alındığı bildirildi. 
     
</TEXT>
</DOC>
