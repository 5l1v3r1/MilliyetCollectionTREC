<DOC>
<DOCNO> 256714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/spor/spo15.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İzmir'den teklif 

İZMİR Fenerbahçeliler Derneği, merhum Büyükşehir Belediye Başkanı Ahmet Piriştina'nın anısına Fenerbahçe'ye maç teklifi yaptı. İzmir Karması ile 31 Temmuz veya 1 Ağustos'ta yapılması planlanan karşılaşma için Daum'dan haber bekleniyor. 

Ankara coştu 

ANKARASPOR transferde sınır tanımıyor. Başkent ekibi dün de Diyarbakırspor'dan kaleci Şenol Karagöl ile 2, Brezilyalı orta saha oyuncuları Wederson ve Tita ile 4'er yıllığına anlaştı, Gençlerbirliği'nden orta saha oyuncusu Bülent Karaman'ı da bir yıllığına kiraladı. 

Mehmet Yılmaz Konyaspor'da 

YEŞİL - Beyazlılar, defanstaki eksiğini Akçaabat Sebatsporlu Mehmet Yılmaz ile giderdi. Konyaspor'a iki yıllık imza atan genç stoper, "Hedefim hem kendimi hem de Konyaspor'u başarıya taşımak" dedi. 

Üzücü kaza 

BOLU'DAKİ kampın ardından verilen izinde Trabzon'a dönmekte olan Akçaabat Sebatspor'un Antrenörü Reşit Sivrikaya ve kulüp doktoru İlhan Günaydın kaza geçirdi. Vakfıkebir İlçesi'nden Çarşıbaşı'na girişte meydana gelen kazada Sivrikaya başından, kaburgasından ve yüzünden, Günaydın ise omuzundan yaralandı. 

Langdon kaldı 

ABD'Lİ basketbolcu Trajan Langdon, Efes Pilsen'de kaldı. Lacivert - Beyazlılar'ın Genel Menajeri Engin Özerhun, Langdon'un 15 Temmuz tarihine kadar NBA'ye gitme hakkı olduğunu belirterek, "Ancak bunu kullanmadı ve Efes'i tercih etti" dedi. 

Rekor öneri 

İNGİLTERE Premier Ligi takımlarından Everton, golcüsü Wayne Rooney'e, sözleşmesini uzatması için tarihinin en yüksek ücretini önerdi. Henüz 18 yaşında olan Rooney'e, kalması için haftada 93 bin 620 dolar 133 milyar 876 milyon lira teklif edildiği belirtildi. 

Okçulukta büyük sevinç 

TÜRKİYE, Atina Olimpiyatı'nda okçuluk bayanlarda takım müsabakalarında yer alma hakkını elde etti. Uluslararası Okçuluk Federasyonu'ndan FITA beklenen pozisyonun açılmasıyla birlikte Zekiye Keskin Şatır da milli takıma dahil oldu. Böylece Türkiye, bayanlar okçulukta bireysel yarışmaların yanı sıra Natalia Nasaridze, Damla Günay ve Zekiye Keskin Şatır'dan oluşan takımla da mücadele edecek. 

Can Uyguç baba oldu 

POSTA Spor Müdürü Can Uyguç dün erkek babası oldu. Özel Kadıköy Acıbadem Hastanesi'nde 2 kilo 700 gram ağırlığında sezaryenle dünyaya gelen minik yavruya Emre ismi verildi. Yavruya sağlıklı bir yaşam diler, Can - Şebnem Uyguç çiftini tebrik ederiz. 


</TEXT>
</DOC>
