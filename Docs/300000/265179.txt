<DOC>
<DOCNO> 265179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/siyaset/siy01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri gezdi paraları TBMM ödedi 
</HEADLINE>
<TEXT>


TBMM Hesaplarını İnceleme Komisyonu, amacı masrafları azaltmak olduğu halde, çoluk çocuk inceleme gezisine çıktı. 12 günlük gezinin tüm masraflarını Meclis karşıladı 

ANKARA Milliyet 


Cumhurbaşkanlığı, Sayıştay ve TBMM'ye bağlı kurumların hesaplarını inceleyen ve amaçları arasında "israfı azaltmak" da yer alan TBMM Hesaplarını İnceleme Komisyonu, "çoluk çocuk" inceleme gezisine çıktı. 21 Temmuz'da başlayan ve TBMM'ye bağlı İstanbul'daki Milli Saraylar, Kasır, Hereke Halı ve Yıldız Porselen'le, Yalova Termal Tesisleri'ni kapsayan 12 günlük gezinin tüm masrafları, TBMM tarafından karşılandı. Ancak milletvekillerine 300 milyon lirayı bulan yolluklar ödendi. "Skandal gezi", Komisyon üyesi CHP İstanbul Milletvekili Ahmet Sırrı Özbek'in ödenen yolluktan rahatsız olup iade etmesiyle ortaya çıktı. Özbek, "Garip bir geziydi. Eş, çocuk getirmekten vazgeçtik, bir de harcamaları karşılanan heyete yolluk tahsis edildi. Hak etmediğimiz için de iade ettik" dedi. Özbek şöyle konuştu 
"TBMM tatile girince gezi düzenlediler. 2 - 3 günde bitmesi gereken gezi 12 gün sürdü. Yalova'daki inceleme 1 saatte biterdi, 3 gün kalındı." 

Balıkların boyu ölçülmüş 
Özbek, olayın ortaya çıkmasını sağlayan yazılı açıklamasında da, "Komisyon Başkanı AKP Tokat Milletvekili Ergün Dağcıoğlu, 'Meclis'te tasarruf yapıyoruz' çabası içinde görünüyor. Yalova'da balıkların boyunu ve gramajını ölçen şahsın bu konuda da hassasiyet göstermesi lazım" dedi. Geziye katılan CHP'li Hatay Milletvekili Gökhan Durgun'un da geziye ailesiyle katıldığı ortaya çıktı. Durgun, "Davet öyle diye götürdüm, baktım olayın boyutu değişti, rahatsız oldum. Yolluğu da iade ettim" diye konuştu. Komisyon Başkanı Dağcıoğlu ise, Meclis tatil olduktan sonra yapılan inceleme gezisine, milletvekillerini "Görevimizi yapmamız lazım, ertelemeyelim" diyerek ikna ettiğini söyledi. 


</TEXT>
</DOC>
