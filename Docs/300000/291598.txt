<DOC>
<DOCNO> 291598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/guncel/gun01.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, cinayeti araştıracak 
</HEADLINE>
<TEXT>


AKP ve CHP'nin, "Futbolda yaşanan şiddet, şike ve mafya olaylarıyla ilgili Meclis araştırması açılması" için verdikleri önergeler kabul edildi 

ANKARA Milliyet 

İnönü Stadı'nda Cihat Aktaş'ın öldürülmesiyle sonuçlanan tribün şiddetini TBMM araştıracak. CHP'li Ahmet Ersin, Hakkı Köylü ve Mesut Değer ile AKP'li Musa Uzunkaya ve Faruk Özak'ın, "Başta futbol olmak üzere sporda yaşanan şiddet, mafya, şike ve tehdit olaylarının aydınlatılması için Meclis araştırması açılması" için verdikleri önergeler, dün TBMM Genel Kurulu'nda iki partinin oylarıyla kabul edildi.AKP'li Özak, "Şiddetle ilgili yasanın önemli sonuçlar doğuracağına inanıyorum. Eksiklerimiz var, mesela fazla bilet kesiliyor, suçluların sahalara girmeleri önlenemiyor ama önlenecektir" dedi. 

'Anadolu takımları korkuyor' 
CHP'li Mehmet Ali Özpolat da bir mafya liderinin telefon konuşmalarının basına yansıdığını anımsatarak şunları söyledi "Futbolda şike iddiaları ilk kez bu denli deşifre oldu. İhale dağıtır gibi futbol maçlarını dağıttıkları anlaşılıyor." Özpolat, mafya üyelerini kullanan devlet yöneticilerinin, spora yansıyan karanlık ilişkilerin baş sorumluları olduğunu bildirdi. 
AKP'li Uzunkaya, gençlerin stadyuma "ölmeye geldik" diye girmelerinin suç olduğunu söyledi. "Başka çaresi yok, bu maçı alacağız" sloganının anlamının "mafyaysa mafya, çeteyse çete, işbirliğiyse işbirliği, hakem satın almaksa hakem satın almak" olduğunu vurguladı. Uzunkaya, Anadolu takımlarının İstanbul takımlarının karşısına "Arkasında hangi mafya var " diye ayakları titrereyek çıktığını söyledi. 

Seyirci gelmiyor 
Olimpiyat Stadı bile dolmuyor 

Türk futbolunda yaşanan şiddet olayları ve şike iddiaları, futbolseverleri tribünlerden hızla uzaklaştırıyor. Süper Futbol Ligi'nde geçen hafta sonu yapılan 9 karşılaşmayı izleyen toplam seyirci sayısı 50 bin 992'de kalırken, bu rakam Olimpiyat Stadı'nın ancak yarı kapasitesine ulaştı. Sporda Şiddet Yasası'nın tam olarak uygulanmaması ve en son olarak da İnönü Stadı'nda bir gencin öldürülmesi, seyirci sayısının gelecek haftalarda daha da azalacağı yönündeki sinyalleri güçlendirdi. 


</TEXT>
</DOC>
