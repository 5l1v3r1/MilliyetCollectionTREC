<DOC>
<DOCNO> 259003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko13.html </URL>
<DATE> 2004/07/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
TOKİ ve Telekomünikasyon Kurumu'na inceleme... 
</HEADLINE>
<TEXT>

     Cumhurbaşkanlığı Devlet Denetleme Kurulu, Toplu Konut İdaresi TOKİ ile Telekomünikasyon Kurumu'nda inceleme başlattı. 
     Devlet Denetleme Kurulu uzmanlarının Toplu Konut İdaresi'ndeki araştırmaları son 3 yıllık dönemi kapsayacak. 
     Yapılacak incelemede, Toplu Konut İdaresi'nin mali hesapları, yürüttüğü konut projeleri, Arsa Ofisi ve Milli Emlak Genel Müdürlüğü'nce kendisine devredilen Hazine arazilerini ne şekilde değerlendirdiği ve bu kuruluşun personel politikası büyüteç altına alındı. 
     Araştırmada, bir milletvekilinin satın almadan ve ücret ödemeden Emlak Bankası'nın Bilkent Konutlarındaki bir dairede uzun süre oturması iddiaları ile TOKİ'nin daha önce milletvekillerine sattığı konutlarla ilgili işlemlerin de araştırılacağı belirtildi. 
     
     İŞLERİMİZİ EN İYİ ŞEKİLDE YAPMAYA ÇALIŞIYORUZ 

     Bu arada TOKİ Başkan Vekili Erdoğan Bayraktar, Cumhurbaşkanlığı Devlet Denetleme Kurulu'nun başlattığı incelemenin rutin bir inceleme olduğunu düşündüklerini belirtti ve ''Biz işlerimizi en iyi şekilde yapmaya çalışıyoruz. Kendilerinden de teşekkür bekliyoruz'' dedi. 
     Bayraktar, personel politikası ile ilgili eleştiriler konusunda yaptığı değerlendirmede de, kendilerinden önceki dönemde uzman olmayan kişilerin idareye alındığını, ancak bunlardan sözleşmeli olanların sözleşmelerini feshettiklerini bildirdi. Bunların daha sonra mahkemeye gittiğini kaydeden Bayraktar, ancak mahkemelerin de verdiği kararlar ile kendilerini haklı bulduğunu ifade etti. 
     Bayraktar, söz konusu dönemde kadrolu olarak işe alınan personelin ise kurumda yasal olarak çalışmaya devam ettiğini belirtti. 
     Emlak Bankası'nın Ankara-Bilkent'teki konutlarının büyük bölümünün milletvekillerine satıldığı yönündeki iddiaların da gerçekçi olmadığını söyleyen Bayraktar, konut satışlarında suiistimalleri önlemek için kendi dönemlerinde açık artırma ile satış yöntemine geçtiklerini, isteyen herkesin bu şekilde konut alabildiğini anlattı. 
     
     TELEKOMÜNİKASYON KURUMU 

     Devlet Denetleme Kurulu uzmanlarının Telekomünikasyon Kurumu'nda başlattıkları incelemede ise söz konusu kurumun kuruluşundan bu yana yürüttüğü faaliyetler mercek altına alındı. 
     Telekomünikasyon Kurumu'nda da, TOKİ'de olduğu gibi kurumun mali yapısı, bugüne kadarki faaliyetleri ve personel politikası araştırılıyor. 
     Devlet Denetleme Kurulu uzmanları, Toplu Konut idaresi ve Telekomünikasyon Kurumu'ndaki incelemelerinin ardından, bu kuruluşlara ilişkin birer rapor hazırlayarak, DDK Başkanlığına sunacak. 
     Gerçekleştirilen incelemelerde usule aykırı herhangi bir işlem tespit edilmesi durumunda, raporlar, gereğinin yapılması için ayrıca Başbakanlığa gönderilecek. 

     
</TEXT>
</DOC>
