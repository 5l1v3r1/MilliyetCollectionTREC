<DOC>
<DOCNO> 256780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko03.html </URL>
<DATE> 2004/07/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gıda harcamaları Temmuz'da yüzde 2.8 azaldı... 
</HEADLINE>
<TEXT>

     Mayıs ve haziran aylarında mevsim koşullarına bağlı olarak gerileyen gıda fiyatları, temmuz ayında da azalmaya devam etti. Türkiye'deki ailelerin beslenme kalıbına göre oluşturulan gıda harcamaları endeksi, temmuzda yüzde 2.8 azaldı. Dört kişilik bir ailenin aylık gıda harcamalarının tutarı 330.6 milyon lira oldu. 
     Devlet İstatistik Enstitüsü'nün DİE 2002 yılı hane halkı bütçe anketi kapsamında belirlediği, Türkiye'deki ailelerin kişi başına ortalama gıda tüketim miktarlarını ve toplam gıda harcamaları içindeki ağırlıklarını dikkate alınarak oluşturulan gıda harcamaları endeksi temmuz ayında da gerileme gösterdi. Ankara'da en fazla alışveriş yapılan merkezlerden ve piyasa payı en yüksek olan markalardan derlenen fiyatlara göre, gıda harcamaları temmuz ayında yüzde 2.8 oranında azaldı. Bunda ıspanak, domates, patates ve portakal gibi bazı sebze ve meyve ürünleri ile kıyma, tavuk, makarna, yumurta ve margarin gibi bazı temel gıda ürünlerinde gözlenen fiyat düşüşleri etkili oldu. 
     Dört kişilik bir ailenin aylık gıda harcamalarının tutarı, haziran ayındaki 340 milyon 127.5 bin liralık düzeyinden temmuz ayında 330 milyon 642.5 bin liraya indi. 
     Ekim 2003'teki gıda harcama tutarı 100 kabul edilerek oluşturulan ANKA gıda harcamaları endeksi, hazirandaki 111.8'lik düzeyinden temmuzda 108.7'ye geriledi. 
     
     EN HIZLI GERİLEME ISPANAKTA 

     Haziran ayında en hızlı fiyat düşüşü ıspanakta gözlendi. Ispanağın fiyatı bir ayda yüzde 63.2 oranında azaldı. 
     Yumurtanın fiyatı yüzde 24.5, portakalın fiyatı yüzde 17.4, domatesin fiyatı yüzde 16.9, patatesin fiyatı yüzde 13.3 geriledi. Kıymada yüzde 8, tavukta yüzde 7.7, makarnada 
     yüzde 2.8, margarinde yüzde 1.6 fiyat düşüşü gözlendi. 
     
     FİYATI ARTANLAR 

     En hızlı fiyat artışı ise yüzde 55.3'le karpuzda yaşandı. Patlıcanın fiyatı yüzde 16.9, toz şekerin fiyatı yüzde 11.7, yoğurtun fiyatı yüzde 4.3, çayın fiyatı yüzde 3.2, peynirin fiyatı yüzde 0.6 arttı. 

ANKA 
     
</TEXT>
</DOC>
