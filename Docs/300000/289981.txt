<DOC>
<DOCNO> 289981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas26.html </URL>
<DATE> 2004/11/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
GORA filminin ekibi Almanya'ya gitti... 
</HEADLINE>
<TEXT>

     Türkiye'de yoğun ilgi gören ''G.O.R.A'' filminin oyuncuları, eserin Avrupa galası için Almanya'ya gitti. 
     THY'ye ait uçakla İstanbul'dan Frankfurt'a hareket eden Cem Yılmaz, Ozan Güven ve Erdal Tosun'un da aralarında bulunduğu oyuncuların, başta Almanya olmak üzere Amsterdam, Brüksel ve Paris'te filmi seyircilerle birlikte izleyecekleri bildirildi. 
     Bu arada Cem Yılmaz, Almanya'ya gitmeden önce basın mensuplarına yaptığı açıklamada, ''Keyfimiz yerinde. İzleyicinin reaksiyonunu orada da alacağız. Filmin orada da rekora gideceğine inanıyorum'' dedi. 
     ''Filmle ilgili eleştirileri normal karşıladığını'' belirten Yılmaz, ''Kasıtlı eleştiriler var ama önemli değil'' diye konuştu. 
     
</TEXT>
</DOC>
