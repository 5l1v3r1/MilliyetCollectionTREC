<DOC>
<DOCNO> 264555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/ekonomi/eko03.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Google'ın Playboy sorunu bitmiyor 
</HEADLINE>
<TEXT>


Talep azlığı nedeniyle hisselerinin halka arz fiyatını düşüren Google'dan, Playboy röportajıyla ilgili daha fazla bilgi istendi 

EKONOMİ SERVİSİ 

Yüzde 40'lık pazar payıyla arama motoru dünyasının lideri Google, halka arzda beklediği ilgiyi görmedi. Talebin yoğun olmamasından dolayı Google, önceden açıkladığı hisse başına 108 - 135 dolarlık beklenti aralığını, 85 - 95 dolar bandına çekti. 
ABD Sermaye Piyasası Kurulu'nun SEC önceki gün, halka arzı bir gün erteleyeceğini duyurmasının ardından, dün yazılı bir açıklama yapan Google daha önce 11.6 milyon olarak açıklanan eski ortakların satabileceği hisse sayısını 5.5 milyona düşürdü. 

Piyasa değeri düştü 
Google'ın halka arzda satılması planlanan 14.1 milyon hisse senedi sayısı ise değişmedi. Değişiklikler sonrasında halka arzdan elde edilebilecek maksimum gelir 1.9 milyar dolara, şirketin piyasa değeri ise 26 milyar dolara geriledi. Önceki tahminler halka arzda elde edilecek gelirin 3.3 milyar dolar, şirketin piyasa değerinin de 36 milyar dolar olacağını gösteriyordu. 

SEC röportajı sordu 
Öte yandan SEC'in, Google'ın kurucuları Sergey Brin ve Larry Page'in Playboy dergisine verdiği röportaj hakkında daha fazla bilgi istediği açıklandı. Brin ve Page'in Playboy'a verdiği röportaj halka arz bilgileriyle çelişen veriler içeriyordu. Nisanda verilen ancak derginin erken çıkan eylül sayısında yayımlanan röportajdaki bilgilerin hisseleri etkilediği düşünülürse, hissedarların hisselerin geri alınmasını isteyerek Google'ı dava edebileceği belirtiliyor. Google röportajın kanunları çiğnemediğini ve yasal girişimler olursa hakkını arayacağını bildirdi. 

Yurt odasında kurdular Bünyesinde 4.3 milyar farklı siteyi bulunduran Google, 1998'de Stanford Üniversitesi'nde doktora yaparken tanışan Larry Page ve Sergey Brin tarafından kuruldu. Google'ın bilgi işlem altyapısı ise Page ve Brin'in yurt odasında oluşturuldu. 1999'da günlük 500 bin arama ortalamasına ulaşan firma, ardından 25 milyon dolarlık risk sermayesini arkasına aldı. Google'da bugün günlük 3.3 milyon arama yapılıyor. 


</TEXT>
</DOC>
