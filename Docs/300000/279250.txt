<DOC>
<DOCNO> 279250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas18.html </URL>
<DATE> 2004/10/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ceple konuşmak isteyen "minareye çıksın" .. 
</HEADLINE>
<TEXT>

     Muş'un Mercimekkale Köyü sakinleri, köyde GSM şebekesinin çekmemesi nedeniyle, cep telefonuyla yalnızca cami minaresine çıkarak görüşebiliyorlar. 
     AA muhabirinin aldığı bilgiye göre, merkeze bağlı bin 500 nüfuslu Mercimekkale Köyü'nde yaşayan vatandaşların sorunları arasında cep telefonu şebekesinin yetersiz olması da yer alıyor. 
     Köyde cep telefonlarının yalnızca cami minaresinden çektiğini belirleyen Mercimekkaleliler, görüşmelerini minareye çıkarak yapabiliyorlar. Cep telefonuyla görüşme yapabilmek için sık sık minareye çıkan vatandaşlar, minaredeki konuşmaları sırasında ilginç görüntü oluşturuyorlar. 
     Köy Muhtarı Atik Güler, köyde yaşayanların bir kısmının şehirde memur ve işçi olarak çalıştıklarını, köyün şehre yakın olduğunu belirterek, ''Bu nedenle onlar kentteki işleri için sık sık telefon görüşmesi yapmak zorunda kalıyor. Yapacak bir şey yok... Artık caminin minaresi hem ezan okunması hem de cep telefonu görüşmeleri için kullanılıyor'' dedi. 
     
</TEXT>
</DOC>
