<DOC>
<DOCNO> 274380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas04.html </URL>
<DATE> 2004/09/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ankara'nın gizli cenneti... 
</HEADLINE>
<TEXT>

     Ankara'nın Beypazarı İlçesi sınırları içinde yer alan Eğriova Yaylası, ağaç çeşitliliği ve ahşap evleri ile Karadeniz'in, gölü ile Abant ve Uzungöl'ün güzelliklerini taşıyor. 
     Ankara Orman Bölge Müdürü Hüseyin Avni Çatal, Beypazarı'nın 50 kilometre kuzeyinde bulunan, bin 600 metre rakımlı sarıçam, karaçam ve köknar ormanları arasındaki Eğriova Yaylası'nı turizme kazandırmak için çalışma başlattıklarını söyledi. 
     Başkentin çevresinde bulunan çok sayıda doğal güzellikten sadece birinin Eğriova Yaylası olduğunu ifade eden Çatal, söz konusu yaylanın ormanları ve ahşap evleri ile Karadeniz'i, pınarların oluşturduğu göletle de Abant ve Uzungöl'ü aratmadığını bildirdi. 
     Çatal, Eğriova Yaylası'nın Ankara'nın turizm merkezi olmaya aday en önemli yeri olduğunu vurgulayarak, yaylada bulunan ve çevresinde yeşilin değişik tonlarının barındığı gölün de bölgenin en önemli doğal güzelliklerinden olduğunu söyledi. Bir süre önce 10 bin adet alabalık yavrusunun bırakıldığı gölde, çay ve kadife balığının da bulunduğunu anlatan Çatal, Eğriova Yaylası'nın bugüne kadar adeta 'keşfedilmemiş bir hazine' olduğunu ifade etti. 
     Ankara'nın stresinden uzaklaşıp doğayla baş başa kalmak isteyenlere, Eğriova Yaylası'nı tercih etmelerini öneren Hüseyin Avni Çatal, 11 bin 749 hektar ormanlık alanın bulunduğu yaylada her an geyik ve tavşan başta olmak üzere yaban hayvanlarına rastlanabileceğini bildirdi. 
     
     DOĞAL GÜZELLİKLERİN YOK OLMASI ENDİŞESİ 
     Hüseyin Avni Çatal, Eğriova'ya sadece doğa severlerin gelmesini istediklerini belirterek, ''Doğanın kıymetini bilmeyen insanların gelip buraların güzelliklerini yok etmesinden endişe duyuyoruz. Eğriova'daki evlerin tamamı ahşap. Bu bölgeye 12 kilometre uzaklıkta bulunan ve geçen sene elektrik verilen Benli Yaylası eski görünümünden hızla uzaklaştı, beton yapıların hızla çoğalmaya başladı. Bu da doğal güzellikleri yok etti'' dedi. 
     
     DOĞA SEVERLER ORMANLA BULUŞTU 
     Çatal, ayrıca İç Anadolu Bölgesi'nin bozkırında kurulmuş bir kent olarak bilinen Ankara'nın çevresinde bulunan doğal güzellikleri tanıtmak amacıyla 19 Eylül'de ''Ormanla Kucaklaşma ve Doğa Yürüyüşü'' düzenlendiğini hatırlatarak, bu etkinliğe yaklaşık 4 bin doğa severin katıldığını bildirdi. 
     Yürüyüş kapsamında doğa severlere Eğriova ve Benli Yaylası'nın gezdirilip tanıtıldığını anlatan Çatal, ''Etkinliğin ardından adeta telefon ve fakslarımız kilitlendi. Herkes memnuniyetini iletti. Ankara'nın doğal güzelliklerini halkımıza tanıtmaya devam edeceğiz'' diye konuştu. 
     
</TEXT>
</DOC>
