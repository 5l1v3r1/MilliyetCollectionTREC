<DOC>
<DOCNO> 260208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko11.html </URL>
<DATE> 2004/08/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Petrol fiyatları neden yüksek 
</HEADLINE>
<TEXT>

     Uluslararası petrol fiyatlarının rekor yükselişinde, çeşitli etmenler rol oynuyor. 
     Sektör analizcileri, ihracatçı ülkelerin üretim artırışlarına rağmen fiyatlarda istenen istikrarın bir türlü sağlanamayışında, siyasi ekonomik ve teknik nedenlerin etkili olduğunu belirtiyorlar. 
     
     ÇİN ETMENİ 

     Fiyat artışının ekonomik nedenlerinden en önemlilerden biri petrol talebinin artması. Talebin artmasında da en önemli etmen, dünyanın en kalabalık ülkesi Çin ekonomisindeki olağanüstü büyüme. 
     Uzmanlar, dünyanın her köşesinden ham ve işlenmiş petrol alan Çin'in talebinin önümüzdeki yıllarda da büyümeye devam etmesini bekliyorlar. 
     Çin'in talebinin yanı sıra nüfus bakımından onu izleyen Hindistan'ın da talebinin düzenli olarak arttığına işaret eden uzmanlar, dünyanın en büyük petrol tüketicisi olan ABD'deki ekonomik toparlanmanın da küresel talebin büyümesinde etken olduğunu bildiriyorlar. 
     
     YEDEK KAPASİTE YOKLUĞU 

     Fiyat artışında bir başka etmen, başta Petrol İhraç Eden Ülkeler Örgütü OPEC üyeleri olmak üzere, ihracatçı ülkelerin kapasitelerinin son sınırına dayanması. 
     Petrolün varil fiyatının 40 doların üstüne çıkmasının küresel ekonomi üzerindeki olumsuz etkilerini hesaplayarak fiyatları düşürmek için üretimini son 25 yılın en yüksek düzeyine çıkaran OPEC'in, arzı daha fazla artırma şansı bulunmuyor. 
     Rusya, Meksika, İngiltere, Norveç gibi kartel dışı ihracatçıların da arz miktarını ciddi biçimde artırma olanakları yok. 
     
     TEKELLEŞME 

     Petrol sektöründeki tekelleşmenin fiyat artışlarıyla paralel olarak hız kazanması da arzı artırmayı güçleştiren bir başka engel olarak ortaya çıkıyor. 
     Birleşmeler ve satın almalar yoluyla petrol şirketlerinin sayısının azalması, tutulan stokların azalmasını da beraberinde getirdiğinden, fiyatları kontrol altında tutmak için gerektiğinde piyasaya sürülebilecek arz miktarını sınırlıyor. 
     
     SİYASAL GERGİNLİKLER 

     Fiyatların yükselmesinin siyasal nedenlerin başında Irak'taki durum geliyor. 
     Irak'ta şiddetin denetim altına alınamaması, petrol üretiminin yeterli ve güvenli bir şekilde yürütülememesi, getirdiği psikolojik etkilerle de birlikte fiyatların yükselmesinde rol oynuyor. 
     Büyük üreticilerden Rusya'da hükümetle petrol devi YUKOS arasında şirketin iflasın eşiğine gelmesine yol açan kan davası, Rusya'nın petrol arzının güvenilirliği hakkında soru işaretleri uyandırıyor. 
     Sektöre yakından bakıldığında, önemli ihracatçıların büyük çoğunluğunun petrol arzının sürekliliğini tehdit eden siyasal sorunlar yaşadığı görülüyor. 
     Venezüella'da Devlet Başkanı Hugo Chavez'e karşı ABD desteğindeki muhalefet, Nijerya'da grevler ve etnik huzursuzluklar, Suudi Arabistan'da özellikle petrol sektöründe çalışan yabancıları hedef alan kökten dinci gruplar, bunlardan ilk akla gelenler. 
     
     RAFİNERİ DARBOĞAZLARI 

     Yıllardır serbestçe çalışmaya alışan petrol rafinerilerine kirliliği önlemek için getirilen çevreci düzenlemeler de fiyat artışına katkıda bulunuyor. 
     Kirliliği önlemek için rafinerilere kurulması zorunlu kılınan tesisler, üretilen yakıtın maliyetine yansırken, zararlı gaz salınımını azaltmak için yakıtın saflık derecesini yükseltme zorunluluğu da aynı yönde etki ediyor. 
     Çevreci düzenlemeler ayrıca yeni rafineri inşa etmenin maliyetini de artırdığından, mevcut rafineriler yetersiz kalıyor. 
     
     KAYNAKLARIN KITLAŞMASI 

     Son olarak petrol kaynaklarının azalması da fiyatlar üzerinde baskı yapıyor. 
     Büyük petrol rezervlerinin bulunması giderek zorlaşırken, işletilmeler için gereken masraf da giderek artıyor. Büyük rezervlerin yokluğunda küçük rezervler işletmeye açılıyor ve bunlarda üretilen petrolün birim fiyatı büyük rezervlerden daha pahalıya geliyor. 

     
</TEXT>
</DOC>
