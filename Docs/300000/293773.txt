<DOC>
<DOCNO> 293773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko08.html </URL>
<DATE> 2004/12/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Roche Fahiş fiyat iddiaları Rekabet Kurulu tarafından reddedildi 
</HEADLINE>
<TEXT>

     Roche Müstahzarları Sanayi Ticaret AŞ Yönetim Kurulu Başkanı Faruk Yöneyman, Rekabet Kurumu'na yapılan tüm şikayetlerin Rekabet Kurulu tarafından reddedildiğini belirtti. 
     Faruk Yöneyman, Rekabet Kurumu'nun, 26 Kasım'da Roche Müstahzarları Sanayi Ticaret A.Ş'ye tebliğ ettiği kararla ilgili yaptığı yazılı açıklamada, ''SSK'ya fahiş fiyatla ilaç satıldığı'' iddialarıyla ilgili şirket hakkında Rekabet Kurumu'na yapılan tüm şikayetlerin Rekabet Kurulu tarafından reddedildiğini kaydetti. 
     Yöneyman, işten çıkarılan eski bir çalışan tarafından 31 Ağustos'ta Rekabet Kurumu'na yapılan şikayet üzerine şirket hakkında açılan ön araştırmanın sonuçlandığını, buna ilişkin olarak Rekabet Kurulu tarafından 19 Kasım 2004'te karar alındığını bildirdi. 
     Açıklamasında bu karara da yer veren Yöneyman, şunları kaydetti 
     ''Bu karara göre şirketimizin ecza depolarına ve hastanelere satışlarda ayrımcılık yaptığı, ihalelerde rakip ürünler için teklif veren depolara mal vermediği, Beşer Ecza Deposu dışındaki depolardan yüksek teminat isteyip işlerini zorlaştırarak hakim durumu kötüye kullandığı iddialarını içeren şikayet ve ön araştırma sonucu Rekabet Kurulu, 'Roche Müstahzarları San.Tic.A.Ş.'nin bazı ecza depolarını SSK hastaneleri ihalelerine yönelik olarak mal vermeyerek cezalandırdığı, 2003 yılında bioteknoloji ürünlerinde ihalelere yalnızca Beşer Ecza Deposu Tic.ve San.Ltd.Şti. ile katıldığı, riskleriyle oransız miktarlarda teminat isteyerek bu depoya karşı SS Bursa, Edak SS İzmir ve SS İstanbul Eczacıları Üretim Temin ve Dağıtım Kooperatiflerinin faaliyetlerini güncelleştirdiği ve bu şekillerde hakim durumunu kötüye kullandığı iddialarını içeren şikayetin reddine' karar vermiştir.'' Yöneyman, kararda ayrıca, ''Roche'un 9 Mayıs 2004'te Beşer Ecza Deposu ile akdettiği sözleşmeyle kurulan ilişkinin yeniden satış işlemi çerçevesinde bir dikey ilişki olduğuna, acentalık ilişkisi olmadığına, ilgili sözleşmenin grup muafiyetinden yararlanabileceğine ve bu değişikliğin 60 gün içinde yapılması gerektiğine'' karar verildiğini bildirdi. 
     
     PARA CEZALARI 
     Faruk Yöneyman, iddiaların ardından, Roche şirketinde 13 Ekim'de yapılan inceleme sırasında istenen bir raporun, ilgili kuruluşla yapılan anlaşma gereği şirket dışına çıkarılmaması konusunda varılan mutabakata göre Rekabet Kurumu'na teslim edilmemesi sonucunda şirkete 5 milyar 941 milyon 589 bin lira, şirket yönetim kurulu üyelerine ise 594 milyon 158 bin 900 lira ceza verilmesine karar verildiğini ifade etti. 
     Yöneyman, ''Rekabet Kurumu bu kararla basında yer alan ve şirketimiz Roche ile ilgili araştırma kapsamına giren konuların reddine karar vermiştir'' dedi. 
     
</TEXT>
</DOC>
