<DOC>
<DOCNO> 286618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun14.html </URL>
<DATE> 2004/11/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ermenistan hükümeti bütçe tasarısında sözde soykırımla ilgili madde yok 
</HEADLINE>
<TEXT>

     Ermenistan hükümetinin parlamentoya gönderdiği 2005 yılı bütçe tasarısında, geçen yıldan farklı olarak, sözde soykırımla ilgili maddenin yer almadığı bildirildi. 
     Arminfo ajansının haberine göre, tasarıda ''hükümetin dış politika öncelikleri arasında Türkiye ile ilişkilerin düzeltilmesi, İran ve Gürcistan ile ilişkilerin geliştirilmesinin yer aldığı'' ifade edilerek, Erivan'ın bölgesel politikasının da ''ülke güvenliğinin sağlanması, bölgede istikrar ve demokrasinin korunması, Yukarı Karabağ ile ilgili sorunun barışçı ve adaletli çözümünün sağlanması'' olduğu kaydedildi. 
     Tasarıda, ''dış politikada Rusya, ABD ve Avrupa Birliği ile entegrasyon, Avrupa, Avruatlantik ve SSCB sonrasında bölgede oluşturulan uluslararası kuruluşlarla işbirliğinin sürdürülmesinin hedeflendiği'' ifade edildi. 
     Ermenistan'ın daha önceki bütçe görüşmelerinde sözde soykırımın Türkiye ve uluslararası alanda tanınması yönündeki politikanın net olarak belirtildiğini ifade eden gözlemciler, ''ülke güvenliğinin sağlanması''' maddesinin soykırım iddialarının tanınmasıyla bağlantılı olduğunu anımsatarak, ''Erivan'ın soykırım iddialarından kısa vadede vazgeçmesinin beklenmediğini'' belirttiler. 
     Gözlemcilerin ifadesine göre, ''sadece Ermeni bağımsızlık bildirgesini hatırlamak bile, Erivan'ın bu konudan vazgeçmeyeceğinin göstergesi'' olarak kabul edilebilir. 
     Bildirgenin 11'inci maddesinde, ''Ermenistan Cumhuriyeti, 1915'te Osmanlı Türkiye'si ve Batı Ermenistan'da Doğu Anadolu yapılan soykırımın uluslararası platformlarda tanınmasında başarıya ulaşmak için yapılan faaliyetleri destekleyecektir'' deniliyor. 
     
     AZERBAYCAN BASINI 
     Azerbaycan'da bugün yayımlanan gazeteler ise, bu gelişmenin tarihi bir karar olduğunu savunarak, ''Erivan'ın, soykırımın uluslararası alanda tanınması konusunu dış politikasından çıkardığı'' düşüncesini öne çıkardı. 
     Yeni Müsavat gazetesinin ''Ermenistan yönetiminden tarihi karar'' başlığıyla verdiği haberde, Erivan'ın Türkiye ile ilişkilerini düzeltemeye karar verdiği ifade edilerek, bu ülkenin 2005 yılı dış politikasında soykırım maddesinin bulunmayacağı ileri sürüldü. 
     Erivan'ın soykırım konusunu dış politikasından çıkardığını bildiren Ekspres gazetesinin Ermeni kaynaklarına dayanarak verdiği haberde ise, Ermenistan parlamentosunun bazı üyelerinin, ''Bölgede barış ve istikrarın korunması için taviz vererek gerekli adımları attık. Karşı taraf da Ermenistan hükümetinin bu tavrını değerlendirmeli'' yönündeki ifadelerine yer verildi. 
     Haberde, Türk ve Ermeni diplomatlarının gelecek hafta İstanbul'da bir araya geleceği belirtilerek, ''bu görüşmede iki ülke arasında diplomatik ilişkilerin kurulması ve Erivan'ın sözde soykırımla ilgili politikasının ele alınmasının beklendiği'' kaydedildi. 
     Gelişmeleri ''Ermenistan, sözde soykırım iddiasından vaz mı geçiyor'' başlığıyla duyuran Ayna gazetesinin haberinde ise, ''Erivan yönetiminin Türkiye'ye karşı izlediği politikada belirgin bazı olumlu gelişmeler olabileceği'' belirtilerek, ''Ermenistan yönetiminde akılcı politikacıların ağırlık kazanmaya başladığı'' ifade edildi. 
     
</TEXT>
</DOC>
