<DOC>
<DOCNO> 265431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/cemal.html </URL>
<DATE> 2004/08/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gerisi fasa fiso 
</HEADLINE>
<TEXT>


Semiha Berksoy'un cenazesi... Teşvikiye Camii'nin bir köşesinde Yaşar Kemal'le sohbet ediyoruz. 
Semiha Berksoy'u anlatıyor bana, onun sanatçılığını, rengarenk yaşamını. Ölüme nasıl meydan okuduğunu dinliyorum. Kimilerinin ayakta öldüğünü ya da ölümsüzlüğünü konuşuyoruz. 
Bir ara Nadir Nadi'yi anıyoruz. 
Bana bir seferinde, Rum bir kayıkçıdan naklen, "Yaşam hem uzun, hem de çok kısa... Kıymetini bil " dediğini söylüyorum. "Nazım Hikmet'in bir şiiri vardır" diyor Yaşar Kemal 

"Hayat lüzumundan fazla uzun, 
Lüzumundan fazla kısa..." 
Yeni projelerini anlatıyor Yaşar Abi, heyecanla. Hiç tükenmeyen enerjisi açığa çıkıyor 
"Bir Ada Hikayesi'nin dördüncü kitabını yazıyorum. Bir de Akçasazın Ağaları'nın üçüncü kitabı var elimin altında... Kafamın içinde de bitmiş dört kitap daha var. Yazdım onları... Şimdi geriye sadece o kitapların katipliğini yapmak kaldı." 
Yazacağı kitaplardan söz ederken yüzü aydınlanıyor. 
Hem hırs hem sevencenlik. 
Sözcüklerle sürekli yeni dünyalar kurmak... 
Ve meydan okumak... 
Yaratıcılıktan kaynaklanan tuhaf bir güç yayıyor bakışlarıyla, yazacağı yeni kitaplardan söz ederken Yaşar Kemal. 
Semiha Berksoy'un büyük sanatçılığıyla yaşama onca yıl nasıl asıldığını konuşuyoruz. Yaşlanan ama hiç ihtiyarlamayan insanlar... 
Bunlardan biri daha, Polonyalı büyük şair 90'lı yaşlarında bu hafta bir başka diyara göçtü 
Czeslaw Milosz. 
1980'de Nobel Edebiyat Ödülü'nü almıştı. Ben kendisini şiirinden çok, siyasal yönleriyle tanımıştım. Özellikle Tutsak Akıl adını taşıyan kitabıyla... 1980'li yıllarda New York'taki bir kitapçıda tesadüfen almış, kahvelerde, barlarda dolaşırken bir solukta okumuştum. 
İlk gençliğinde ve ülkesi Polonya Nazi işgali altındayken Marksizm'e sempati yüklüydü. Sonraki yılları Stalinizm'le mücadeleyle geçti. Batı'ya iltica etti ve totaliter dünyaya karşı isyan bayrağı açtı. 
Tutsak Akıl isimli kitabı bu açıdan bir klasiktir. Totaliter rejimlerde herkesin nasıl tek tip düşünmeye, tek gerçeği, Marksizm - Leninizmi bir din gibi nasıl kabule zorlandığını, insanların da, başları diktatörlükle belaya girmesin diye nasıl olduklarından farklı göründüklerini, nasıl rol kestiklerini, yani takiye yaptıklarını, bir başka deyişle akıllarının nasıl esir alınmak istendiğini çarpıcı örneklerle anlatır. 
Bir de soğuk savaş döneminin 'Fransız entelektüelleri'ne, Moskova'yla yol arkadaşlığı yaptıkları için çok kızmıştır Czeslaw Milosz... 
Berlin Duvarı 1989'da yıkıldıktan sonra Polonya'ya geri döndü. Hafta başı 93 yaşında öldüğü vakit Krakow'da bayraklar yarıya indirildi büyük şair için... 
Ozanların, büyük sanatçıların yası ne yazık ki böyle tutulmuyor, bayraklar yarıya inmiyor bizim ülkede. Ama bu ilgisizlik onların büyüklüğünü gölgelemiyor. Onlar derin, kalıcı ve büyük izler bırakarak ölümsüzlüğe kayıyorlar. 
Semiha Berksoy, bir sohbetinde Zeynep Oral'a ne güzel anlatmış aşkı 
"Aşk bir tanedir. İçimizde aşk tektir. Kimi zaman uyur, kimi zaman uyanır. Şimdiki aşkın varlığında öncekiler de yaşar. Şimdikinin ateşiyle ötekiler de alevlenir tutuşur. Bana şeytanlığı yaptıran sanat aşkı... Zaten hayatta en önemli şey sanat aşkı, gerisi hep fasa fiso..." Cumhuriyet, 18.8.04. s.14 
İyi pazarlar 



</TEXT>
</DOC>
