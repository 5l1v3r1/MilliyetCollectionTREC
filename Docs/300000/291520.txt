<DOC>
<DOCNO> 291520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur15.html </URL>
<DATE> 2004/11/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kangal köpeğinin saldırısına uğradı 
</HEADLINE>
<TEXT>

     
     Serkan AYDEMİR EREĞLİ Zonguldak , DHA 
     

ZONGULDAK'ın Ereğli İlçesi'nde yaşayan 29 yaşındaki Türkan Özcan, işe giderken komşularına ait Kangal köpeğinin saldırısına uğradı. Köpeğin ısırdığı sol koluna 8 dikiş atılan Özcan, köpeğin sahibi Ali Rıza Özkan hakkında savcılığa suç duyurusunda bulundu. 
     Sarıkorkmaz Mahallesi Sarıkorkmaz Sokak'ta oturan Türkan Özcan'a, önceki sabah saatlerinde çalıştığı Ereğli Demir ve Çelik Fabrikaları'nın ERDEMiR Çocuk Kreşi'ne gitmek üzere yola çıktığı sırada aynı sokakta oturan komşusu Ali Rıza Özkan'a ait Kangal cinsi köpek saldırdı. Özcan, komşularının yardımıyla yaralı halde kurtarıldı. Komşuları tarafından Ereğli Devlet Hastanesi'ne götürülen Türkan Özcan'ın köpeğin ısırdığı sol koluna 8 dikiş atılırken, kendisine 3 gün iş göremez raporu verildi. Bir süre hastanede müşahade altında tutulduktan sonra taburcu edilen Özcan, Kangal köpeğin sahibi Özkan hakkında savcılığa suç duyurusunda bulundu. 
     Komşusu Ali Rıza Özkan'ın 4 köpeğinin daha bulunduğunu belirten Türkan Özcan, şöyle dedi 
     ''Her an köpeklerin saldırısına uğramaktan korktuğumuz için mahalleden rahatlıkla geçemiyoruz. Bu durumdan bıktık artık. Yetkililerin acele buna çare bulmasını, gerekeni yapmasını bekliyoruz. Yasal yollardan hakkımı arayacağım. Mahalledeki komşularımız beni kurtardı. Eğer sakin bir yerde olsaydık köpekten kimse beni kurtaramazdı. Köpek sahibi hakkında savcılığa suç duyurusunda bulundum, maddi ve manevi olarak da dava açacağım. Kolum ağrıyor, saçımı bile toplayamıyorum. Kardeşlerimin yardımıyla işlerimi yapıyorum.'' Köpek sahibi Ali Rıza Özkan'ın olaydan sonra köpekleriyle birlikte Ereğli'den ayrıldığı ileri sürüldü. 
     
</TEXT>
</DOC>
