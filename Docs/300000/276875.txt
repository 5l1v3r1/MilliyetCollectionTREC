<DOC>
<DOCNO> 276875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/siyaset/siy10.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüce Divan' şeffaflaşacak 
</HEADLINE>
<TEXT>


Yeni bina için proje yarışması açan Anayasa Mahkemesi'nin Başkan Vekili Kılıç, "Mevcut bina, Yüce Divan dosyaları gelince yetersiz kaldı. Yeni bina korkutmayacak, şeffaf olacak" dedi 

GÖKÇER TAHİNCİOĞLU Ankara 


12 Eylül 1980 askeri darbesinin ardından kapatılan DİSK'in el konulan binasında faaliyet gösteren Anayasa Mahkemesi'nin yeni binasının yapımı için toplam 135 milyar lira ödüllü proje yarışması açıldı. Anayasa Mahkemesi Başkan Vekili Haşim Kılıç, vatandaşları korkutmayacak bir bina istediklerini belirtti. 
Yapılacak binada Yüce Divan yargılamaları için 1500 metrekarelik alan ayrılacak, bu alanda sanık bakan ve bürokratlar bekleyecek, tutuklu sanık bekleme odaları da nezarethaneler bu binada yer alacak. Hükümetten bina için gerekli arazi tahsisini almayı başaran Yüksek Mahkeme'nin açtığı bina projesi yarışmasında birinciye 55, ikinciye 45, üçüncüye 35 milyar lira ödül verilecek. Yarışmaya 150 mimar katılacak. Yarışma jürisinde bulunan Kılıç, yeni binayla ilgili şu bilgileri verdi 

'Çağdaş yapı olacak' 
"Kullandığımız binanın son 2 katı kolonlar taşımadığı için geçmiş yıllarda yıkılmış. Bina özellikle Yüce Divan dosyaları bize gönderildikten sonra fiziki olarak iyice yetersiz gelmeye başladı. Hem yer yetmiyor hem de kolonlardan dolayı zaman zaman tedirgin oluyoruz. Nasıl bir bina istendiği konusunda köprü görevi göreceğiz. Teknik detaylara jürideki mimarlar bakacak. Binanın görüntüsü de bizim için çok önemli. Binanın korkutucu olmamasını, şeffaf, insanların içine kolay girebileceği, ihtiyaçlarımızı karşılayacak çağdaş bir yapıda olmasını istiyoruz." 
Kılıç, 16 üye için toplam 25, raportörler için de 100 oda yapılacağını kaydetti. 




</TEXT>
</DOC>
