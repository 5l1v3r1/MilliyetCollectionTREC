<DOC>
<DOCNO> 289398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/guncel/gun06.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil yol pazar oldu 
</HEADLINE>
<TEXT>


ŞENOL DEMİRCİ İstanbul 

İstanbul Büyükşehir Belediyesi'nin olası bir depremde yaşanması beklenen ulaşım kargaşasına önlem olarak İstanbul'un çeşitli noktalarındaki cadde ve sokaklarda 818 kilometre uzunluğunda "Acil Ulaşım Yolu" oluşturdu. Vatandaşı uyarmak için bu yollara 2 binin üzerinde tabela dikildi ancak bu uyarı tabelalarına aldıran yok. Yasağa resmi araçlar da uymuyor. Fatih'te Fevzipaşa Caddesi'nin her iki yanı "1. Derece Acil Ulaşım Yolu" tabelalarıyla dolu. Buna rağmen cadde günün her saatinde park etmiş araçların işgali altında. Bakırköy'de Acil Ulaşım Yolu'nda semt pazarı kurulmasına izin veriliyor. Dikilitaş Mahallesi'nde Acil Ulaşım Yolu Karabal Caddesi'nde her salı semt pazarı kuruluyor. İstanbul Büyükşehir Belediyesi Ulaşım Daire Başkanı Doç. Dr. Rafet Bozdoğan, 562 noktaya "1. Derece Acil Ulaşım Yolu" noktası belirlenerek 2 bin tabela konulduğunu, ancak kimsenin uymadığını söyledi. 




</TEXT>
</DOC>
