<DOC>
<DOCNO> 283374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun19.html </URL>
<DATE> 2004/10/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bush, savaş için 70 milyar dolar daha isteyecek 
</HEADLINE>
<TEXT>

     ABD'de George Bush yönetimi, Irak ve Afganistan savaşlarına acil mali destek için Kongre'den 70 milyar dolar daha istemeye hazırlanıyor. 
     Washington Post gazetesinin haberine göre, Pentagon ve Kongre kaynakları, Bush'un yeniden seçilmesi halinde 2005 başında Irak ve Afganistan savaşları için 70 milyar dolar kaynak isteyeceğini ve Irak'ın işgalinin başından bu yana toplam giderin 225 milyar dolara çıkacağını belirttiler. 
     Beyaz Saray İdari ve Mali İşler Bölümü sözcüsü Chad Kolton, ek harcama talebiyle ilgili nihai kararın Kongre'ye sunulmadan kısa bir süre önce verileceğini belirterek, Başkan George W. Bush'un yeniden seçilmesi halinde ek harcama talebini 2006 yılı bütçesini sunacağı 2005 Şubat başında Kongre'ye iletilebileceğini kaydetti. 
     Washington Post'un haberine göre, Pentagon ve Beyaz Saray kaynakları, Bush yönetiminin Şubat'ta ek kaynak talebinde bulunmayı düşünmesine karşın, askeri yetkililerin, nihai isteklerinin Beyaz Saray İdari ve Mali İşler Bölümü'ne Kasım ortasına kadar iletilmesi için baskı yaptıklarını belirtiyorlar. 
     Askeri yetkililerin 70 milyar dolarlık ek kaynak talebiyle savaşın Amerikan yönetiminin başta planladığından çok daha pahalı, daha yoğun ve daha uzun süreceğinin teyidi olduğu yorumu yapılıyor. 
     Ordunun ek kaynak talebinin 30 milyar dolarlık bölümünün Irak'taki muharebe giderleri, 6 milyar dolarının savaşta yıpranan ve tahrip olan teçhizatın onarımı ve 10 milyar dolarının daha hızlı kuvvet oluşturmak için kullanılacağı belirtiliyor. 
     Deniz piyadelerinin ise 70 milyar dolarlık ek kaynak talebinin içinde ayrı bir istekle gelecekleri belirtildi. 
     
</TEXT>
</DOC>
