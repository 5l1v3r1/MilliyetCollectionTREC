<DOC>
<DOCNO> 274874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo25.html </URL>
<DATE> 2004/09/25/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Beşiktaş, zirvenin 13 puan gerisinde... 
</HEADLINE>
<TEXT>

     Büyükşehir Belediyesi Ankaraspor'a kendi evinde 3-2 yenilen Beşiktaş, ligde 7. haftada zirvenin 13 puan gerisine düştü. 
     Bu sezonki 7. lig maçında 3. yenilgisini alarak, tarihinin en kötü dönemlerinden birisini geçiren Beşiktaş, toplam puan kaybını 15'e çıkardı ve şampiyonluk umutlarını henüz ligin başında tüketti. 
     
     ÖNCE ALKIŞ SONRA PROTESTO 
     Karşılaşma öncesi ve maç boyunca takımlarına büyük destek veren Beşiktaşlı taraftarlar, maç sonrasında teknik heyet ve futbolcuları protesto etti. 
     Başkent takımının son anlarda gelen galibiyet golünün ardından numaralı tribündeki bir grup taraftar teknik direktör Vicente Del Bosque'yi istifaya davet ederken, futbolcularına da protestoda bulundu. 
     Bu sırada sahaya çok sayıda pet şişe atıldığı gözlenirken, öfkeli taraftarlar alkışlarla protesto ettikleri futbolculara yönelik ''Helal olsun size helal olsun'', ''Formayı bırakın defolun gidin'' şeklinde tempo tuttu. 
     Real Madrid'in gündeminden düşmeyen Del Bosque'ye de soyunma odasına giderken tepki gösterildi ve üzerine yabancı maddeler atıldı. 
     
     181 GÜNLÜK HASRET 
     Beşiktaş, kendi evindeki 181 günlük galibiyet hasretini Büyükşehir Belediyesi Ankaraspor maçında da dindiremedi. 
     Siyah-beyazlılar, BJK İnönü Stadı'nda yaklaşık 6 aydır taraftarlarını sevindiremiyor. 
     2003-2004 sezonunun 27. haftasında, 27 Mart 2004'te Gaziantepspor'u 4-1 yenen ''Kara Kartallar'', daha sonra Dolmabahçe'de oynadığı maçlarda Gençlerbirliği ile 2-2 berabere kalmış, Fenerbahçe'ye 3-1, Akçaabat Sebatspor'a da 2-0 yenilmişti. 
     Bu sezon ise yenilenen stadında oynadığı ilk maçta ezeli rakibi Galatasaray ile 0-0 berabere kalan Beşiktaş, başkent takımı karşısında da 3-2 yenilerek taraftarlarına yine 3 puan armağan edemedi. 
     
     KARTLAR HAVADA UÇUŞTU 
     Beşiktaş-Büyükşehir Belediyesi Ankaraspor maçında kartlar adeta havada uçuştu. 
     Maçın hakemi Metin Aydoğan, adeta sinir harbi biçiminde geçen maçta 1 kırmızı, 13 de sarı kart gösterdi. 
     Beşiktaş'ta Tayfun 66. dakikada kırmızı kartla oyun dışı kalırken, Okan, Ali Güneş, Carew, İbrahim Üzülmez, Sergen, Murat, Ronaldo ve Juanfran, başkent takımında ise Hürriyet, Tolga, Gökmen, Molnar ve Tita sarı kart gören isimler oldular. 
     Büyükşehir Belediyesi Ankarasporlu İsmail, Tayfun'un kendisine tükürdüğü için kırmızı kart gördüğünü söyledi. 
     Sert geçen maçta iki takım oyuncuları da özellikle 2. yarıda sık sık birbirleriyle tartıştı. 
     
     BEŞİKTAŞ HASTANELİK ETTİ 
     Beşiktaş'ın Büyükşehir Belediyesi Ankaraspor karşısında özellikle ilk yarıda sergilediği oyun siyah-beyazlı taraftarları öfkelendirdi. 
     İlk yarı bitiminde soyunma odasına giden futbolcularını bir grup taraftar ıslıklarken, ikinci yarının hemen başında kapalı tribünde 2 taraftar fenalaştı ve sedyeyle tribünlerden alınarak, ambulansla hastaneye kaldırıldı. 
     Bu arada, Beşiktaş'ta geçen sezon sonradan oyuna girdiği maçlarda attığı gollerle dikkat çeken Ahmed Hassan, bu sezon aynı özelliğini ligdeki ilk golünü atarak gösterdi. Carew de İstanbul'da ilk gol sevincini yaşadı. 
     Beşiktaşlı taraftarlar maçın hakemi ve başkent takımının eski Beşiktaşlı hocası Samet Aybaba'ya da tepki gösterdi. 
     
</TEXT>
</DOC>
