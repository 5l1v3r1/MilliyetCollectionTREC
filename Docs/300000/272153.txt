<DOC>
<DOCNO> 272153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/ekonomi/aeko.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıdem tazminatı fonu Bakan'ın kafasına takıldı 
</HEADLINE>
<TEXT>


Çalışma Bakanı Başesgioğlu kıdem tazminatlarının tek bir fonda toplanmasını öngören taslak ile ilgili "Hiçbir devlet kara delik olacak fon kurmak istemez" dedi 

ANKARA Milliyet 

Calışma ve Sosyal Güvenlik Bakanı Murat Başesgioğlu, işçilerin kıdem tazminatlarının devlet güvencesinde oluşturulacak tek bir fonda toplanmasını öngören yasa taslağını, "Hiçbir devlet ileride kara delik olarak tabir edilecek bir fon kurmak istemez. İş Güvencesi, Kıdem Tazminatı ve İşsizlik Sigortası arasında nasıl bir uyum sağlanacak, bu benim kafama takılıyor" şeklinde eleştirdi. 
Türkiye İşveren Sendikaları Konfederasyonu TİSK Genel Başkanı Refik Baydur taslağın acele edilerek TBMM'ye götürülmesinin işçiye de işverene de zarar vereceğini belirterek, "Hiçbir işveren yüzde 6-7-8 oranında prim yükünün altından kalkamaz. Kaçak işçi çalıştırma bir kez daha teşvik edilir" dedi. 

Tazminat 10 yıl sonra 
Özerk biçimde faaliyet göstermesi öngörülen Fon, işverenlerin işçiler adına aylık kazancın yüzde 3'ünü geçmeyecek miktarda ödeyeceği primlerden oluşacak. İşçiler emekli olmadıkları halde 10 yıldan önce kıdem tazminatlarını isteyemeyecek. 
Fon'un nasıl finanse edileceği ise teknik olarak henüz açıklanabilmiş değil. Örneğin aylık kazancı 1 milyar lira olan bir işçi için yüzde 3'lük prim kesintisiyle 10 yıl boyunca 3 milyar 600 milyon liralık kıdem tazminatı birikimi sağlanacak. 


</TEXT>
</DOC>
