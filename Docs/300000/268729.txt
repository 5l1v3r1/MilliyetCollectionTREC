<DOC>
<DOCNO> 268729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko08.html </URL>
<DATE> 2004/09/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tüzmen Ağustos ayında ihracat hızındaki yavaşlama mevsimsel... 
</HEADLINE>
<TEXT>

     Devlet Bakanı Kürşad Tüzmen, bu yılın Ağustos ayında ihracat artış hızında görülen yavaşlamayı ''mevsimsel'' olarak değerlendirdiklerini bildirdi. 
     Bakan Tüzmen, A.A muhabirine, Ağustos ayında ihracatın aylardan beri ilk kez 5 milyar doların altına inmesi ve artış hızındaki yavaşlamayı değerlendirdi. 
     İhracatın büyük bölümünün gerçekleştirildiği Avrupa'da, Ağustos'un tatil ayı olduğunu hatırlatan Tüzmen, ayrıca Avrupa'nın ithalatında bir daralma olduğunu, bunun yansımalarının da Ağustos rakamlarında görüldüğünü kaydetti. 
     Artış hızındaki yavaşlama ve aylık ihracatın 5 milyar doların altına inmesini mevsimsel olarak değerlendirdiğini yineleyen Bakan Tüzmen, şöyle devam etti 
     ''Eylül ve Ekim aylarında açık kapanır ve yine aynı şekilde hızlanarak devam eder ama açıkçası, bu kadar aşırı değerli kurla bu kadar ihracat artışı sağlamak kolay değildi. İhracatçı bunu başardı.'' 
     
     CARİ AÇIK 
     Dün açıklanan, 7 aylık cari açık rakamının 10 milyar doların üzerine çıkması konusunda da ''çok normal görüyorum'' yorumunda bulunan Tüzmen, ''yani cari açık çok tartışılıyor ama benim 1.5 yıldır söylediğim olay ortadadır. Bu cari açık, aşırı değerli Türk Lirası'ndan kaynaklanıyor. Yani ithalatımız fazla, ihracatımız daha az. Dolayısıyla bu ülkede bir cari açık olacak, bu çok normal'' diye konuştu. 
     Kurda çok hızlı iniş ve çıkışların da iyi olmadığını kaydeden Tüzmen, ''ihracatta rekabet avantajının devam edebilmesi ve ithalattaki bu aşırı baskının azalması için, kurun da makul seviyede olması lazım'' dedi. 
     TİM önceki gün Ağustos ayı ihracatını, geçen yılın aynı ayına göre yüzde 22.1 artışla, 4 milyar 724 milyon dolar olarak açıklamıştı. 
     
</TEXT>
</DOC>
