<DOC>
<DOCNO> 282488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy09.html </URL>
<DATE> 2004/10/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AKP'den öğrenci affına türban savunması 
</HEADLINE>
<TEXT>

     AKP, üniversite öğrencileri için gündeme gelen affı savunurken, bundan yararlanacak yaklaşık 60 bin öğrenciden birinin bile ilişik kesme kararında "türban" faktörünün bulunmadığına işaret edecek. 
     Affa ilişkin tartışmalar sürerken, ANKA'nın edindiği bilgiye göre AKP konunun CHP tarafından, "türban affı" diye eleştirilmesi olasılığına karşı, gerekçe hazırlamaya başladı. AKP'de bu doğrultuda affın kapsaması öngörülen 60 bin üniversite öğrencisinin ilişik kesme kararlarının gerekçeleri üzerinde inceleme yapıldı. İnceleme sonucunda tüm üniversitelerden atılan 60 bin öğrencinin "bir tekinin bile" ilişiğinin kesilmesi kararında "türban" ibaresinin geçmediğinin altı çizildi. 
     İnceleme sonucunda, ilişik kesme kararlarında yer alan "Laiklik ilkesine aykırılık" ve "Devrim kanunlarına muhalefet" gerekçelerinin türbanlı öğrencileri kapsayabileceği değerlendirmesi de yapıldı. 
     AKP'de bu değerlendirmeler çerçevesinde ilişik kesme kararlarında açıkça yer almayan "türban" ibaresinin af nedeniyle de gündeme getirilmemesi gerektiği savunuldu. Bu çerçevede konunun Meclis'e gelmesi halinde CHP'ye, "Açıkça türban nedeniyle bir ilişik kesme kararı yok. Dolayısıyla konuyu türban tartışmasına dönüştürmeyelim. Geriye doğru belli bir yıldan itibaren nedenine bakılmaksızın ve ayırım yapılmaksızın tüm öğrencilerin affını sağlayacak bir düzenleme yaparsak konuyu türban tartışmasına dönüştürmemiş oluruz" önerisinde bulunacak. 
     
     TÜRBANI DEĞİL TÜRBANLIYI AFFEDİYORUZ 
     CHP'nin ilişik kesme gerekçelerinde "türban" ibaresi bulunmamasına karşın bir genel af halinde türban suçlarının da affedilmiş olacağı eleştirisine karşı da, "Bununla türbanlı olduğu için ilişiği kesmiş öğrencileri de affedeceğimiz doğru. Ancak bu, türbanın affı değil olsa olsa türbanlı öğrencinin affı olur. Türbana yönelik disiplin işlemi devam ettiğine göre ortada bir türban tartışmasına da ihtiyaç yok" savunmasını yapacak. 
     
</TEXT>
</DOC>
