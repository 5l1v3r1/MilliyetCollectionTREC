<DOC>
<DOCNO> 281673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas24.html </URL>
<DATE> 2004/10/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hollywood'un en güçlüsü Mel Gibson... 
</HEADLINE>
<TEXT>

     ''Tutku İsa'nın Çilesi'' filmiyle tüm dünyada gişe rekorları kıran ünlü aktör Mel Gibson, Hollywood'un en güçlü ismi seçildi. 
     Amerikan dergisi Entertainment Weekly tarafından yapılan geleneksel ankette ipi Mel Gibson göğüsledi. 
     Gibson'ın dünya çapında 610 milyon dolar gişe hasılatı yapan filminin Hollywood tarihindeki en büyük çıkışlardan birini yaptığı ifade edilen dergide, ''Gibson, başta çok riskli görünen bir hamleyle Hollywood tarihindeki en büyük güç oyununu kazandı'' denildi. 
     ''Fahrenheit 9 11'' belgeselinin yönetmeni Michael Moore, Lindsay Lohan, Tina Fey ile aktör Will Ferrell'ın da üst sıralarda yer aldığı listede, Miramax şirketinin patronlarından Harvey Weinstein, ''Matrix'' serisinin yaratıcıları Andy ve Larry Wachowski kardeşler, Vin Diesel, Mary ve Ashley Olsen ile Janet Jackson, yılın güç kaybedenleri arasında gösterildi. 
     
</TEXT>
</DOC>
