<DOC>
<DOCNO> 271122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/temelkuran.html </URL>
<DATE> 2004/09/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İsyanı bastırılmış çocuklar 
</HEADLINE>
<TEXT>

12 Eylül'ün hesabını sorabilmek için büyümek gerekir. Çünkü ancak kendi ayakları üzerinde durabilen çocuklar dönüp babalarına "Beni niye dövdün " diye sorabilir. Hesap sormak, mağlup çocuklar sızlanması değildir 

1980'de doğmuş genç bir kadındı. Döndürüp başını, kendinden büyüklerin yaptığı 12 Eylül sohbetine katılmak istedi 
"Ben hiçbir şey bilmiyorum. Hatırlamıyorum çünkü." 
Sonra bütün bedeniyle döndü çünkü aslında anlatmak istedikleri vardı 
"Sultanahmet Cezaevi'nde gardiyandı benim babam. Görüşe gelen bebekli kadınlar olurmuş. 'Hep seni düşünürdüm' der. 'Kızımı bir kez daha göreyim. Bugün de bir şey olmasın bana' diye düşünürmüş. Hep bunu anlatır." 
Ne politikayla ne Türkiye'nin yakın siyasi tarihiyle ilgisi olmayan genç kadın, babası ve kendisiyle ilgili başka hikayeler anlatırken bile aralara sıkıştırıyordu 
"Ben hiçbir şey hatırlamıyorum." 
Hatırlıyor oysa. Hatırlamasa da biliyor. İnsan babasının korktuğunu unutur mu hiç Babası, kızının önünde korktuğunu unutur mu 
Kimileri çocukluk hikayelerini hatırlamadıklarını, şimdiki "arızalarıyla" o günlerin bağlantısını kuracak belleğe sahip olmadıklarını söyler. Oysa hatırlamak başa çıkmak, yüzleşmek, isyan etmek, öfkelenmek ve kurulu düzeni bozmak gibi belalar getirecektir. Bunu göze almak istemedikleri için kimileri, eski hikayeleri olağanüstü bir başarıyla unutmayı becerir. 12 Eylül de muhtemelen çocuklukta alınan ve hatırlanması bugünkü ılık düzeni bozacak olan darbedir. Bugün bu memleketin arızalarını halletmesi için dönüp o pis işi halletmesi gerekir Şimdi öyle ya da böyle "aile" içinde yerini bulmuş o eski çocukların dönüp babalarına "Beni neden dövdün " diye sorması gerekir. Mesele, babanın seni artık yalandan da olsa kabul etmemesi olasılığını kabul etmektir. Tam da Türkiye'de işler iyiye giderken, yalandan bir barış içinde yaşarken huzuru bozmayı kim göze alabilir 
Kırık aynada çoğalan iktidar 
Herkes öyle ya da böyle bir yerine yerleştirdi o eski yaraları. Paket edip 12 Eylül 1980'de olup biteni, belleğinin bir daha eşilmeyecek raflarına kaldırdı. İnsani bir şey bu insanlar yaşamaya öyle ya da böyle devam etmek zorundaydı. Ama insana en yakışan şey miydi, o ayrı. Diğer yandan insanın insan kalmak için kahramanlık göstermesi de düpedüz haksızlıktı. İnsan gibi yaşamak için yalnız kalmayı göze almak gerekmemeliydi. 
Sonra birden, çok hızlı değişti her şey. Bugünkü dünyaya gelindi... 
Şimdi, sistemin dışı diye bir yer kalmadı. Öyle bir sistemdi ki bu, bütün dünyaya ve Türkiye'ye kendinden başka bir sistemin var olamayacağını, insanlığın kurabileceği en iyi sistem olduğunu her gün yeniden kabul ettiriyordu. Sistem karşıtı olmak, öyle ki eline tüfeği alıp iktidarın görüntülerine saldırmak bile sistemin kendisine hizmet ediyordu. Aynalara ateş ediliyordu. Kurşun, iktidarın aynalardaki görünümlerine denk geldikçe aynalar çatlıyor, iktidarın görüntüleri çoğalıyordu. Memnun olmayanlar, eski yaraların hesabını sormak isteyenler ne yapmalıydı şimdi 
Tanrıyı yaratan insan gücü 
Cevabı bilememek sadece Türkiye'deki "eski solcuların" sorunu değildi. Şimdi bütün dünya hep birlikte bu sorunun cevabını arıyordu. Arıyor, arıyoruz. Bize hep daha çok çalışmamızı, kendi ihtiyaçlarımızla ilgili olmayan şeyler üretmek mecburiyetinde olduğumuzu söyleyip duran, isyan ettiğimizde bizi yalnızlaştıran ve uyuşturucu ikram eden bir dünyada yaşamaktan memnun değiliz. 
Sistem diyor ki bize, "Sen doğuştan arsızsın. Hep daha çok şeye sahip olmak istersin", ikna oluyoruz. "İnsan kötücüldür" temel kabulü üzerinde duran bir sistem bu. Ne büyük haksızlık. Oysa biz iyiydik. Bizim iyi olmak imkanımız var. En çok bunu duymak istemiyor sistem. Alçalmak kadar yükselmek imkanımız da var. Buna inanmak isyan ettirecek bizi, "Biz kapitalizmden daha iyi bir sistem kurabiliriz" diyeceğiz. En çok bunu, alaycı kahkahasını atarak yok etmek istiyor düzen. 
"Biz" ise küsüp gidiyoruz çoğu kez. Çünkü... Çünkü geçenlerde bir genç kadın sordu bana 
"Sizce şu anda dünyanın en büyük sorunu nedir " 
Cevapladım 
"İnsanlığın, insana olan inancını kaybetmesi." 
İnsan, tanrıyı yaratabilecek kadar güçlüdür. Dünyayı değiştirmek, tanrıyı yaratmaktan ve sürdürmekten daha zor bir şey değildir. 60'larda, benim yaşımdaki insanların hiç tatmadığı ama hep güzel bir masal olarak dinlediğimiz hikayelerdeki "mutluluk" hissi bununla ilgili olmalı. İnsanların birbirine, kendilerine ve bir toplam olarak insanlığa inanmaları kim bilir ne kadar büyük bir neşe ve güçle dolduruyordu insanların içini... 
"Ben"leri eksiltmeyen "biz" 
Benim, şimdi dünyaya bakarken gördüğüm şudur 
Eski memnuniyetsizler, tecrübelerini gözden geçirerek, olup bitenle hesaplaşarak yeni "biz"ler inşa etmeye çalışıyorlar. Dünya Sosyal Forumu süreci de budur, Irak işgaline karşı başlayan muhalefet de. Yeni bir isyan yöntemi arıyor insanlık. Herkes, başka biçimlerde olsa da en az Türkiye'nin 12 Eylül'de yediği kadar dayak yedi çünkü. 
"Ben"leri eksiltmeyen bir "biz" kurabilir miyiz Bütün dünyayla birlikte buna kafa yormalı. Türkiye'de, isyan günlerini lanetleyerek "babasına" yaranmaya çalışan eski solcu çocuklardan farklı olmanın tek yolu bu. 
"Ben"leri eksilten "biz"ler... İsyanın hatası bu değil miydi Sevimlileştirilip Marmaris'e yerleştirilmiş bir ihtiyar dede de var elbette. O da 17 yaşındaki çocukları asmamış mıydı Bunu hatırlamak, hatırlatmak için dinçleşmek, dünyadaki yeni fikirlerle dirilmek gerekmiyor mu Yeni sözlere... 



</TEXT>
</DOC>
