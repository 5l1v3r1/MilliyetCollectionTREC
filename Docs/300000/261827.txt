<DOC>
<DOCNO> 261827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur04.html </URL>
<DATE> 2004/08/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tunceli Belediye Başkanı'nın kardeşi gölde boğuldu... 
</HEADLINE>
<TEXT>

     Tunceli Belediye Başkanı Songül Erol Abdil'in kız kardeşi Tangül Erol, düştüğü gölde boğuldu. 
     Alınan bilgiye göre, Pülümür'ün Zil Yaylası'nda Büyar Baba Krater Gölü'nün çevresinde gezen Tangül Erol 27 , dengesini kaybederek, göle düştü. 
     Tüm çabalara rağmen kurtarılamayan Erol'un cesedi, çevredeki akrabaları tarafından çıkarıldı. 
     
     BOĞULARAK ÖLDÜĞÜ BELİRLENDİ 

     Tunceli Belediye Başkanı Songül Erol Abdil'in kız kardeşi Tangül Erol'un boğularak hayatını kaybettiği belirlendi. 
     Dün akşam saatlerinde, Pülümür'deki Büyar Baba Krater Gölü'ne düşerek ölen Tangül Erol'un cenazesi, Pülümür Sağlık Ocağı'na götürüldü. Burada hekim ve savcı tarafından yapılan incelemede, Erol'un boğulma sonucu öldüğü tespit edilerek defin izin belgesi verildi. 
     Tangül Erol'un cenazesinin, Tunceli Cemevi'nde düzenlenecek törenin ardından, Pertek İlçesi'ne bağlı Akdemir Köyü'nde defnedileceği kaydedildi. 
     Bekar olan Tangül Erol'un, ailesiyle birlikte Pertek İlçesi'ne bağlı Akdemir Köyü'nde yaşadığı, babası Paşa Erol'un hayvan yetiştiriciliğiyle uğraşması dolayısıyla, ailesiyle birlikte bir süredir yaylada kaldığı öğrenildi. 
     
     KAYMAKAM ''KAYALIKLARDAN DÜŞMÜŞ'' 

     Pülümür Kaymakamı Ali Ada da AA muhabirine yaptığı açıklamada, krater gölünün çevresinde büyük kayalıklar olduğunu belirterek, Tangül Erol'un bu kayalıklar üzerindeyken, dengesini kaybederek göle düştüğünü söyledi. 
     Gölün bir kısmında buzlar olduğuna da dikkati çeken Ada, ''Yüksek kayalardan göle düşen Erol'un, gölün çevresindeki buz parçalarına çarparak göle düştüğü ve boğulduğu tespit edildi. Boğulma, kesinlikle bir kaza sonucu meydana gelmiştir'' diye konuştu. 
     
</TEXT>
</DOC>
