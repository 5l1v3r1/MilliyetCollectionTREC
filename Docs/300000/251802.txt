<DOC>
<DOCNO> 251802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun08.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'a göre DGM 'telekulak' 
</HEADLINE>
<TEXT>


DGM'nin Yargıtay üyelerini 'yasadışı' olarak dinlemesi gerekçe gösterilerek, dava açılmayacağına karar verildi 

ANKARA Milliyet 

Yargıtay Başkanlık Divanı, Neşter 2 kapsamında, yargıyı rüşvet ve baskı altına aldıkları gerekçesiyle haklarında soruşturma açılan 8 Yargıtay üyesi için dava açılmasına yer olmadığına karar verdi. Kararda, Yargıtay üyelerinin telefonlarının yasadışı yöntemlerle dinlendiği, bu nedenle delil kabul edilemeyeceği, dinlemeler yasal olsa bile bunun çete suçu işlendiğine yönelik yeterli kanıt içermediği belirtildi. DGM Savcısı Ömer Süha Aldan'ın, bazı davaları etkilemeye çalıştıklarını iddia ettiği 19 sanık hakkında dava açmasının ardından, gönderdiği deliller doğrultusunda 8 Yargıtay üyesi hakkında soruşturma açıldı. "Muhakkik" tayin edilen 10. Ceza Dairesi Başkanı Şener Güngör de 8 üyeden ikisi hakkında dava açılmasını istedi. 

Yasadışı delil 
Üyelere dava açılıp açılmayacağı konusunda son kararı vermekle yetkili Yargıtay Başkanlık Divanı, dün Güngör'ün raporunu değerlendirdi ve oybirliğiyle dava açılmasına gerek olmadığına karar verdi. Yargıtay Başkanı Eraslan Özkaya, telefonları dinleyebilmek için DGM Başsavcılığı'nın mahkemeden karar aldığını, sanıkların konuştuğu kişiler için böyle bir karar bulunmadığını söyledi. Özkaya "Dinleme yapılması için Başkanlık Divanı'ndan da izin alınmamış" dedi. 6 sayfalık kararda ABD Federal Yüksek Mahkemesi, Anayasa Mahkemesi, Yargıtay ve AİHM kararlarına atıf yapılarak, "Özel ve aile yaşamının gizli alanı çiğnenerek haberleşme özgürlüğü ve bunun gizliliği ilkesi gözardı edilerek yasak yöntemlerle elde edilen bulgular yasal kanıt sayılamaz" denildi. 

Zaten suç yok 
Kararda, kanıtların yasal kabul edilmesi halinde bile, Yargıtay üyelerinin çete, çeteye yardım ve görülmekte olan davayı etkileme suçlarını işlediklerini gösteren kanıtlar bulunmadığı belirtildi. 
Ergül Güryel'in, DGM'de sanık olan avukat oğlu Cenk Güryel'in davalarıyla ilgili yargıçlarla telefon görüşmesi yapması, "haklı da olsa" istemlerde bulunması, HSYK üyelerini Marmaris ve Kıbrıs'ta ağırlayarak, konaklama bedellerini başkalarına ödetmesi nedeniyle Disiplin Kurulu'na sevk kararı çıktı. Yargıtay üyelerinden Hüseyin Demirörs de, sanıklardan Haldun Erdavran'dan borç aldığı ve bir h kimi makamına çağırarak kararı etkilemeye çalıştığı gerekçesiyle Disiplin Kurulu'na sevk edildi. 




</TEXT>
</DOC>
