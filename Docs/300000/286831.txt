<DOC>
<DOCNO> 286831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yazar/uras.html </URL>
<DATE> 2004/11/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Petrol alana "kebaplar bizden" 
</HEADLINE>
<TEXT>

"50 milyon liralık benzin alana kebaplar bizden." Baltalimanı'ndaki benzin istasyonuna asılmış bez levhada bunlar yazılıydı. 
Bizim Yeniköy'deki benzin istasyonu, benzin alana porselen bardak hediye ediyor, İstinye'deki BMW otomobil çekilişine bilet dağıtıyordu. Yol üstündeki bir başka benzin istasyonu deterjan ve sabun, bir başkası sofra takımı veriyordu. 
Benim dikkatimi çekti de... Bir arkadaşım ısrarcı oldu. "Öğren bakalım... Bu benzinciler çok mu para kazanmaya başladı da, Allah'ın günü televizyona reklam veriyor, hediye dağıtıyor " dedi. 
Ben de Petrol Sanayicileri Derneği Genel Sekreteri Erol Metin'e sordum. "Ürünler aynı. Fiyat aynı. İstasyonlar müşteri çekmek için reklam yapıyor" diye anlattı. Petrol Ofisi Genel Müdürü Ertuğrul Tuncer'i aradım. "Karlar hala düşük. Hem petrol fiyatlarının artması hem de Ramazan'ın etkisiyle satışlar geriledi. Bir yandan da yeni istasyonlar açılmaya devam ediliyor. Talep azalıp rekabet artınca, istasyonlar ve şirket müşteri çekebilmek için böyle yeni kampanyalar yapıp zaten az olan karlarından feragat ediyorlar" dedi. 
Benzin istasyonları şimdilerde yenileniyor. Sadece görünümleri değil, hizmet imkanları gelişiyor. Tuvaletler pırıl pırıl oluyor. 
Pet - Der'den aldığım rakamlara göre Türkiye'de belirli bir firmaya bağlı olarak tescilli dağıtım yapan 10 bin akaryakıt istasyonu var. Tescilsizlerle birlikte rakam 12 bin 500'e ulaşıyor. 
POAŞ ve Erk grubunun 3553, Opet ve Sunpet grubunun 1161, Turcas'ın 658, BP'nin 599, Shell'in 557, Total'in 488, Aytemiz'in 450, Petliney'nın 317, Mobil'in 237 ve Delta'nın 63 benzin istasyonu var. 
2003 yılı rakamlarına göre akaryakıt ve LPG'nin yaklaşık yüzde 22'si İstanbul'da, yüzde 10'u Ankara'da, yüzde 7'si İzmir'de tüketiliyor. Üç şehrin toplam tüketimdeki payı yüzde 40 dolayında. 
2004 yılının ilk 9 ayında akaryakıt tüketimi geçen yıla göre yüzde 5.3 oranında artmış görünüyor. Benzin tüketiminde değişiklik yok. Kalorifer ve fuel tüketimi yüzde 7 azalmış. Motorin tüketiminde yüzde 10, otomobillerin kullandığı LPG tüketiminde yüzde 25 artış var. 
Yılın 9 ayında 21 katrilyon liralık akaryakıt satıldı. Yaklaşık 15 milyar dolar . Bunun 13 katrilyon lirası vergi olarak devletin kasasına girdi. 9 ayda vergi geliri 65 katrilyon lira olduğuna göre vergi gelirinin yaklaşık yüzde 20'si ÖTV ve KDV olarak akaryakıttan gelmiş demektir. Halkımızın akaryakıta ödediği her 100 liranın 28 lirası akaryakıt bedeli, 62 lirası vergi demektir. 
Gelelim halkımızın "tüpgaz" diye isimlendirdiği LPG'ye... 2004 yılının ilk 9 ayında 4.9 katrilyon liralık yaklaşık 3.3 milyar dolar LPG satılmış... LPG'nin yüzde 48'ini halkımız tüpgaz olarak yakıyor. Yüzde 37'sini oto sahipleri benzin yerine kullanıyor. 
Acaba dünyadaki petrol fiyatlarındaki artış bizi nasıl etkiliyor TÜPRAŞ, uzun dönemli alım kontratlarıyla ithalat yaptığından ödediği fiyat tam olarak bilinemiyor. Ama dünya piyasasında geçen yıl varili ortalama 28.84 dolar olan petrol, bu yılın ilk 9 ayında ortalama 37.36 dolardan satıldı. TÜPRAŞ'ın açıklamasına göre bu yıl aynı miktar petrole geçen yıl ödediğimizden 1.5 milyar dolar daha fazla, 5.4 milyar dolar ödeme yaptık... Açık anlatımıyla dünyadaki fiyat artışı bizi de vuruyor. Hem de fena vuruyor. 



</TEXT>
</DOC>
