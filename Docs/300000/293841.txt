<DOC>
<DOCNO> 293841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy24.html </URL>
<DATE> 2004/12/01/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Sosyal yardımlaşma yasa tasarısı görüşülmeye başlandı... 
</HEADLINE>
<TEXT>

     Devlet Bakanı Beşir Atalay, iki yıl içinde Sosyal Yardımlaşma ve Dayanışmayı Teşvik Fonu'ndan bir kuruşun bile amacı dışında kullanılmadığını söyledi. 
     Atalay, TBMM Genel Kurulu'nda, Sosyal Yardımlaşma ve Dayanışma Genel Müdürlüğü kurulmasını öngören yasa tasarısının tümü üzerinde yaptığı konuşmada, en gelişmiş ülkelerde bile sosyal yardıma ihtiyaç duyan insanlar bulunduğunu ve sosyal yardım mekanizmalarının oluşturulduğunu belirtti. 
     Sosyal Yardımlaşma ve Dayanışmayı Teşvik Fonu ve Vakfı'nın, devletle vatandaş arasında iletişim sağlamak için önemli bir yapı olduğunu kaydeden Atalay, Hükümet'in bu mekanizmaya çok büyük değer verdiğini kaydetti. 
     Sosyal sıkıntı ve problemlere çok duyarlı olan Hükümet'in Fon'un kaynaklarının artırılması, bu kaynakların isabetli kullanımı için özen gösterdiğini anlatan Atalay, şunları söyledi 
     ''Bu Fon, geçmişte bazı dönemlerde bütçe ihtiyaçları için kullanılmıştır. İki yıl içinde bu Fon'un bir kuruşu bile amacı dışında, hele hele bütçe ihtiyaçları için hiç kullanılmamıştır. Aksine Hükümetimiz bu fona kaynak aktarmıştır. Fon, geçmişte bazı dönemlerde keyfi kullanılmıştır ama biz amacı içinde kullanılmasına özen gösterdik. 
     Bazen de Fon'un kaynakları ile yatırımlar yapılmıştır. Biz, iktidara gelince bu yatırımları durdurduk. İki yıl önce Fon'un ilaç, tedavi borcu vardı ama bugün borcu yok. Kaynağı artmıştır ve ödemelerini zamanında yapmaktadır. 2003 yılında Fon'un bütün borçlarını tasfiye ettik. Bugün Fon'un kaynak fazlası vardır.'' 
     
     MESLEK EDİNDİRME 
     Vatandaşlara bir kez karşılıksız yardım etmek onları iş sahibi yaparak kendi kazançlarını kendilerinin temin etmesine yönelik bir dizi proje yürüttüklerini bildiren Atalay, yoksul vatandaşlara yardım ulaştırılmasında da bu yardımların insanların onurunu zedeleyecek bir şekilde dağıtılmamasına özen gösterildiğini söyledi. Atalay, ''bu yıl 1 katrilyon liradan fazla yardım dağıttık ama hiçbir yerde insanların onurunu zedeleyecek bir görüntü oluşmadı'' dedi. 
     Devlet Bakanı Atalay, sadece talep edenlere değil, gerçek ihtiyaç sahibi vatandaşlara haberleri olmadan yardım ulaştırıldığını da ifade ederek, ''Bu tasarının amacı sosyal yardımların daha verimli kullanılması ve mevcut yapının hukuki hale getirilmesidir'' diye konuştu. 
     Sosyal yardımın bir devlet politikası olarak sürdürülmesinin önemine işaret eden Atalay, ''Sosyal yardım, siyaset meselesi değildir. İktidar muhalefet meselesi değildir'' dedi. 
     
     YARDIM MİKTARI 
     Bakan Atalay, Fon'dan 2002 yılında 610 trilyon, 2003 yılında 6 trilyon, bu yılın ilk 10 ayında ise 1 katrilyon 23 trilyon liralık kaynak kullanıldığını bildirdi. 
     Vakıflara aylık olarak geçen yıl 15 trilyon lira gönderildiğini kaydeden Atalay, bu yıl gönderilen miktarın 22.5 trilyon liraya ulaştığını söyledi. 
     Atalay'ın verdiği bilgiye göre, Fon'dan bu yılın ilk 8 ayında yeşil kart giderleri için Sağlık Bakanlığı'na 320 trilyon lira aktarıldı, ayrıca özürlülerin ihtiyaç duyduğu malzemeler için de yardımda bulunuldu. 
     
     ANNELERE DOKTOR VE EĞİTİM PARASI 
     Çeşitli nedenlerle 0-6 yaş grubundaki çocuklarını doktor kontrolüne götüremeyen anneleri teşvik etmek için çocuklarına doktora götürmeleri durumunda aylık yardım yapılıyor. Şimdiye kadar 275 bin çocuk annesine 9 trilyon 913 milyar lira yardım yapıldı. 
     İhtiyaç duyan çocuklar için Fon'dan bu yıl 30 trilyon lira kırtasiye ve malzeme yardımında bulunuldu. 
     Taşımalı eğitim sistemine dahil olan 573 bin 924 çocuk için 85 trilyon lira öğle yemeği parası ödendi. 
     Çocukların okula gönderilmesini teşvik amacıyla erkek çocuklarını okula gönderen ihtiyaç sahibi anneye 16.5 milyon lira, kız çocuğunu gönderen annelere ise 22 milyon lira aylık yardımda bulunuldu. 
     
     HERKESE KREDİ 
     Bakan Atalay, bu yıl burs ve kredi almak için Yükseköğrenim Kredi ve Yurtlar Kurumu'na başvuran bütün öğrencilere burs veya kredi verileceğini açıkladı. 
     
     GRUPLAR 
     Tasarının tümü üzerinde AK Parti Grubu adına söz alan Gümüşhane Milletvekili Sabri Varan, tasarı ile Fon'un merkezine çeki düzen verileceğini ve artık insanlara ''balık vermek yerine balık tutmasının öğretileceğini'' söyledi. 
     CHP Kocaeli Milletvekili İzzet Çetin de yaptığı konuşmada, AK Parti'nin tasarı ile yeni bir bürokrasi oluşturduğunu iddia ederek, ''Başbakan oligarşik bürokrasiden söz ederken yeni bürokrasi oluşturuyor. Bütün üst düzey bürokratları siz atadınız. Yoksa Başbakan, oligarşik bürokrasi diyerek Hükümet'in başarısızlığını bürokratlara mı yıkıyor Tarikatçı bir bürokrasi yapısı yarattınız ve şimdi de ondan şikayet ediyorsunuz'' diye konuştu. 
     Çetin, sosyal devletin zekat ve sadaka devleti gibi görüldüğünü savunarak, önceden televizyonlara haber vererek kurulan çadırda vatandaşla iftar açmanın sosyal devlet anlayışı ile bağdaşmayacağını söyledi. AK Parti'nin sosyal devlet uygulamalarında başarısız olduğunu öne süren Çetin, sosyal yardımların sadaka anlayışı ile dağıtıldığını iddia etti. 
     Tasarının tümü üzerindeki görüşmelerin tamamlanmasının ardından maddelerine geçilmesi kabul edildi. 
     
</TEXT>
</DOC>
