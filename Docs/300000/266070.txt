<DOC>
<DOCNO> 266070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur10.html </URL>
<DATE> 2004/08/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bu kez süper lise telaşı... Kayıtlar başladı 
</HEADLINE>
<TEXT>

     Çocuklarını Anadolu Lisesi ve bu liselerdeki boş kontenjanlara yerleştiremeyen veliler, son umutlarını süper liselere bağladılar. 
     Liselere Giriş Sınavı LGS sonuçlarının açıklanması ve Anadolu Liseleri'ne asil kayıtların 19 Ağustos'ta sona ermesinin ardından boş kontenjanlardan yararlanmak için başvuruda bulunan yüzlerce veli, bundan da sonuç alamayınca çocuklarını bu kez süper liselere yerleştirmek için çaba harcıyor. Kayıtların 31 Ağustos'a kadar devam edecek olmasına rağmen veliler daha ilk günden kayıtların kabul edildiği okul önünde uzun kuyruklar oluştu. 
     Adana'da, Cebesoy İlköğretim Okulu'ndaki süper lise başvuruları herhangi bir olumsuzluğa meydan vermemek için polis nezaretinde yapılıyor. 
     LGS'de aldığı puana bakılmaksızın, ilköğretim başarı notu ortalamasına göre öğrenci alan süper liselere kayıt için veliler, önce okul girişinde oluşturulan masaya isimlerini yazdırıyorlar. 
     Sabahın erken saatlerinden itibaren 300'ü aşan isim listesi görevlilere verildi. Tek tek isimleri okunarak çağrılan veliler internetten yapacakları başvuru için şifre aldıktan sonra okuldan ayrılıyor. İnternette başvurusunu yapan veli, daha sonra evrağını tekrar okula getirip yine kuyruğa girdikten sonra görevlilere imza karşılığında teslim ediyor. 
     İl Milli Eğitim Müdür Vekili Atilla Gülsar, Anadolu Liseleri ve ek kontenjanlarda olduğu gibi süper liselere kayıtların da herhangi bir suistimal iddiasına meydan vermemek için internet ortamından yapıldığını bildirdi. 
     
     ÖNKAYITLAR BAŞLADI 

     Yabancı dil ağırlıklı liselere süper liseler ön kayıtlar, bugün başladı. 
     Adaylar bu yıl başvurularını internet üzerinden yapacaklar. Başvuru koşullarına ilişkin detaylı bilgi, Ankara Milli Eğitim Müdürlüğü'nün ankara.meb.gov.tr internet adresinden öğrenilebilecek. 
     Ön kayıt yaptıracak adaylarda, ilköğretim okulundan o yıl veya önceki yıllarda mezun olup açıköğretim dahil herhangi bir ortaöğretim kurumuna hiç kayıt yaptırmamış ve diploma notunun en az 4.00 olması koşulu aranıyor. 4, 5, 6, 7 ve 8. sınıfa ait yıl sonu ağırlıklı notlarının aritmetik ortalaması 3.99 ve aşağı olan öğrenciler başvuramayacak. 
     Önkayıt başvuruları, 31 Ağustos Salı gününe kadar sürecek. Adaylar, en fazla 5 okulu tercih edebilecek. 
     Kesin kayıt hakkı kazanan öğrencilerin listeleri, 2 Eylül 2004'de ilan edilecek. Kesin kayıtlar, 2-4 Eylül 2004 tarihleri arasında yapılacak. Boş kontenjanlar 6 Eylül 2004'de ilan edilecek. Boş kontenjanlar için 7-8 Eylül'de yeniden ön kayıt alınacak. 9 Eylül'de kesin kayıt hakkı kazanan öğrencilerin isimleri ilan edilecek. Bu öğrenciler 10 Eylül'de kesin kayıt yaptıracak. 
     
</TEXT>
</DOC>
