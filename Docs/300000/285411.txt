<DOC>
<DOCNO> 285411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko19.html </URL>
<DATE> 2004/11/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
ÖTV... Otomotiv Distribütörleri Alınan karar, çok yersiz ve yanlış... 
</HEADLINE>
<TEXT>

     Otomotiv Distribütörleri Derneği ODD Yönetim Kurulu Başkanı Yüksel Mermer, binek otomobillerde ÖTV oranlarının artırılmasının yersiz ve yanlış bir karar olduğunu savunurken, artışın otomobil fiyatlarına yansıyacağını ve satışları düşüreceğini söyledi. 
     Yüksel Mermer, ÖTV artışına iyi bakmadıklarını ifade ederken, otomotiv sektörünün çok sık değişiklikle karşılaştığını, bu tür değişikliklerin Avrupa'da 3-5 yılda bir gerçekleştirildiğini anlattı. 
     Mermer, otomotivin Türkiye'de örnek sektör olduğunu belirterek, ''Kayıtiçi olması nedeniyle birşey olduğunda hükümetimiz cari açığı otomotiv sektörü yaratıyor diye bizi rahatsız ediyor. Alınan karar güzel bir karar değil, yersiz ve yanlıştır'' diye konuştu. 
     Hiç bir ülkede vergi rakamları artırılarak fazla vergi tahsil edilmediğini savunan Yüksel, ''bu karar, Avrupa'da Türkiye'ye yatırım yapmak ve burada yatırımlarını büyütmek için sıra bekleyen markaları da etkileyecektir'' dedi. 
     Kararın, 8 milyar doları aşan sektör ihracatını da etkileyeceğini ifade eden Yüksel, otomobil ithalatıyla ilgili bahsedilen rakamların kendilerindeki gerçeklerle uyuşmadığını söyledi. Yüksel, konuşmasını şöyle sürdürdü 
     ''Sayın Bakanımız, 7.5 milyar dolar civarında diyor. Halbuki bu, bizim hesaplarımıza göre 4-4.5 milyar dolar civarında. Bunun karşılığında ihracat 8 milyar doları geçti. Orada imalata gelen yedek parçalar da sanki otomobil ithalatıymış gibi gösteriliyor. O da bizi üzüyor tabii.'' 
     
     ''YATIRIMCILAR BEKLEMEYE GİRER'' 
     ÖTV artışının fiyatlara otomatik olarak yansıyacağını ifade eden Mermer, ''fiyat artışı, otomobilin motor hacmine göre aşağı yukarı 1.5-2 milyar liradan başlayıp 15-20 milyar liraya kadar gider. Pahalı otomobillere daha fazla yansıyacaktır'' dedi. 
     Mermer, vergi artışının yılsonu satış öngörülerini de etkileyeceğini ifade ederken, ''bu durum satışları aşağı çekecektir, yüzde 15-20 civarında etkiler. Ayrıca Türkiye'de yatırımını genişletmek isteyenler de beklemeye girerler, zaten vergilerden şikayetçiydiler'' diye konuştu. 
     Sektör için yapılan şeylerin çok iyi hesap edilerek gerçekleştirilmesi gerektiğini kaydeden Mermer, ''hükümetimiz, tek kayıtlı sektör bizim sektör olduğu için buna göz dikiyor'' dedi. 
     
</TEXT>
</DOC>
