<DOC>
<DOCNO> 293442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy15.html </URL>
<DATE> 2004/11/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mesut Yılmaz hakkındaki hakaret davası durduruldu 
</HEADLINE>
<TEXT>

     İşadamı Korkmaz Yiğit'in, Türkbank Soruşturma Komisyonu'na ifade verdikten sonra yaptığı açıklamada, kendisine ''profesyonel yalancı'' diyerek basın yoluyla hakaret ettiği iddiasıyla, eski Başbakanlardan Mesut Yılmaz aleyhine açtığı şahsi dava durduruldu. 
     Ankara 2. Asliye Ceza Mahkemesi'ndeki davanın bugünkü ilk duruşmasında Yiğit'in avukatı, şahsi dava dilekçesini tekrar etti. 
     Yargıç M. Nuri Öztürk, yayın yoluyla işlenen suçlarla ilgili olarak şahsi dava açılamayacağını ifade ederek, bu suçların, Ceza Muhakemeleri Usulü Kanunu'nun CMUK 344 5. maddesi uyarınca cumhuriyet savcılarınca takip edildiğini anımsattı. Bu nedenle dava ile ilgili işlemlerin durdurulmasına karar verildiğini belirten Öztürk, dosyayı gereği için Basın Savcılığı'na gönderdi. 
     Korkmaz Yiğit'in avukatları, Türkbank Soruşturma Komisyonu'nda 13 Mayıs 2004 tarihinde ifade verdikten sonra gazetecilere açıklamalarda bulunan Yılmaz'ın, müvekkillerine hakaret ettiği iddiasıyla İstanbul'da Nöbetçi Sulh Ceza Mahkemesi'ne başvurdu. Dosya, yetkisizlik kararı ile Ankara 10. Sulh Ceza Mahkemesi'ne geldi. 
     Ankara 10. Sulh Ceza Mahkemesi, dosya üzerinden yaptığı incelemede, Mesut Yılmaz'ın eylemini, Türk Ceza Kanunu'nun TCK ''hakaret'' fiilini düzenleyen 480. maddesi kapsamında değerlendirerek, dosya hakkında görevsizlik kararı verdi. 
     Dosyanın tevzi edildiği Ankara 4. Asliye Ceza Mahkemesi de Yılmaz'ın eyleminin basın yoluyla hakaret olduğuna karar vererek, dosyayı basın suçlarına bakan Ankara 2. Asliye Ceza Mahkemesi'ne göndermişti. 
     
</TEXT>
</DOC>
