<DOC>
<DOCNO> 270312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/heper.html </URL>
<DATE> 2004/09/09/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Zinaya ceza ailenin aleyhine 
</HEADLINE>
<TEXT>


MEDYA, halkın görüş ve isteklerini duyurmaya aracılık eder. 
Günlerdir süren "zina" konusundaki yayınlar da şu genel görüşün ifadesi oldu "Zina suç sayılamaz." 
Oysa Başbakan Erdoğan bu görüşte değil. Bunu şöyle ifade ediyor 
"Zina halinde kadınla erkeğe eşit ceza uygulanacak. Bu tür caydırıcı cezalar Avrupa ülkelerinde de var. Geri adım atmayacağız." 
Oysa, aklın, çağın ve tepkilerin gereği bu konuda geri adım atılmasını zorunlu kılıyor. 
İç tepkiler bir yana AB'den duyurulan görüş de bu yönde. 
"Zinayı suç saymayı hedefleyen yasa değişikliği başka bir çağdan kalma uygulamadır. Ve AB felsefesiyle bağdaşmamaktadır. Demokrasilerde zina suç sayılamaz." 
Gerçekten de böyledir. Zina boşanma sebebidir, ama ceza sebebi değil. Yıllar sonra onu yine ceza kanununa sokmak, suç haline getirmek yanlıştır. 
Önceki gün Türkiye'ye gelen AB'nin Genişlemeden Sorumlu Komiseri Verheugen de görüşünü bu yönde açıkladı. 
Burada eşler için suçun oluşmasında eşitlik veya suçun şik yete bağlı olması, yanlışı doğru kılmaz. 

BU noktada eksik bilgiden kaynaklanan bir duruma da işaret etmek gerekiyor. 
Anayasa Mahkemesi'nin 1996 ve 1998'deki iptallerinden önce, erkeğin ilişkisinin suç olarak kabul edilmesi ve kocaya ceza verilmesi için başka bir kadınla karı - koca hayatı sürmesi, yani devamlılık olması suçun oluşması için şarttı. 
Kadının zinası için ise yabancı bir erkekle bir kez ilişki yeterliydi, zina suçu oluşmuş sayılırdı. 
Bugün zina suç değil. 
Zina nedeniyle boşanma davası açılacaksa erkeğin yine başka bir kadınla karı - koca hayatı sürdürdüğünün ispatı gerekiyor. 
Kadının zinasının ispatında ise karı - koca gibi yaşama şartı yok. 
AKP'nin yeni ceza yasasında yapmak istediği değişiklikle bir kere bile ilişki erkek için de zina suçunu oluşturuyor. Bu da aile birliğinin korunmasını değil, dağılmasını kolaylaştırmak anlamı taşımaz mı 

ZİNANIN yalnızca boşanma nedeni kabul edildiği ülkelerin başında AB üyeleri ve ABD geliyor. Buralarda zina suç değil. 
Bu açıdan bakınca zinanın suç olmasını savunan AKP'nin, AB ile görüşmelerde zor durumda kalacağı da kaçınılmaz görünüyor. 

KERRY VE KELİN İLACI ABD'de Demokrat aday Kerry, sözde Ermeni soykırımını "vahşet" olarak tanımladı. Seçilince "soykırımı resmen tanıyacağını" söyledi. 
Ne yazık ki Kerry'nin arzusu kursağında kalacak. Çünkü Demokratlar'da bozgun havası var. Kerry şimdiden Bush'un 10 puan gerisinde... 
Bize düşen, aranın daha da açılmasını dilemekten başka ne olabilir ki... 

HUKUK 
Eğitim yetersiz Yargıtay 1. Başkan Vekili Mater Kaban adli yıl açış konuşmasında hukuk eğitimine de değindi. 
Öncelikle hukukçuların yabancı dil eksiği üzerinde durdu. "Avrupa ile hukuki entegrasyon için lisan öğrenme olanağının yargı mensuplarına sağlanmasını" istedi... "Hukuki bilgi eksikliği giderilmeli. Meslek öncesi ve meslek içi eğitime önem verilmeli", dedi. 
Bir zamanlar hukuk fakültelerine girmek kolay, çıkmak zordu. Zaten, topu topu iki fakülte mevcuttu. 
İstanbul Hukuk'ta her yıl beş dersin üçünden iyi alma zorunluluğu vardı. Sınavlar aynı dersten yazılı ve sözlü olarak iki kez yapılır, sözlüde kalanın yazılısı da yanardı. Eğitim tam gündü. Öğleden sonra genellikle pratik olurdu. Dersleri boş veren hoca yoktu. H l isimleri yaşayan o ünlü profesörler genellikle yanlarında doçent ve asistanlarıyla derse girerdi. 
Yani hukuk diploması aslanın ağzındaydı. Ama mezun olan da hukukçu gibi hukukçu olurdu. 
Bugün mantar gibi hukuk fakültesi bitiyor. Sayı 34'e vardı. Ama çoğunda yeterli kadro yok. Hukuk toplumun gerisine düştü. Tıkandı. 
Barolar bu konuda inisiyatifi ele almalı. İyi bir hukuk eğitimi için çare üretmede üniversitelerle işbirliği içinde olmalı... 

OSETYA 
Alana'yı terk etmek Osetya'da 11 yaşındaki Türk Alana Doğan'ın öldürülmüş olduğu geç de olsa anlaşıldı. 
Alana okul baskını sırasında annesi ve 1 yaşındaki kardeşiyle rehineler arasındaydı. 
İkinci gün anne ve 1 yaşındaki kardeş serbest bırakıldı. O sırada Alana annesinin arkasından ağlayarak bağırıyordu 
"Anne beni burada bırakırsan ölürüm." 
Ve öyle de oldu. 
Bu durum bizim ailede tartışıldı. Herhalde pek çok evde de konuşulmuştur. 
Siz olsanız çocuğunuzu o durumda terk eder miydiniz 
Sonuç şu oldu "1 yaşındaki çocuğumu serbest bırakılanlardan birine teslim eder, ben 11 yaşındaki kızımın yanında kalırdım. Onu koruyamazsam, beraber ölürdüm..." 



</TEXT>
</DOC>
