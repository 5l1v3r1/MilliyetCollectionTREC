<DOC>
<DOCNO> 285771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy20.html </URL>
<DATE> 2004/11/03/ </DATE>
<TIME> 18.31 </TIME>
<AUTHOR>  </AUTHOR>
<HEADLINE>
CMUK değişiyor... CMUK tasarısı üzerine çalışmalar başladı 
</HEADLINE>
<TEXT>

     TBMM Adalet Alt Komisyonu, Ceza Muhakemesi Kanunu CMUK Tasarısı üzerinde çalışmalarına başladı. 
     Adalet Bakanlığı tarafından son şekli verilen tasarı üzerinde çalışmaya başlayan Alt Komisyon, gözaltına alınan veya şüpheli kadının doktor tarafından muayene edilmesini benimsedi. Bu madde üzerinde uzun süren tartışmalar oldu. 
     Komisyon çalışmalarına katılan Dokuz Eylül Üniversitesi Hukuk Fakültesi öğretim üyesi Prof. Dr. Bahri Öztürk, şüpheli veya sanık kadının mahrem noktalarının aranmasını gerektiren durumda, bunun imkan ölçüsünde kadın tarafından yapılmasının Avrupa'nın birçok ülkesinde kural olduğunu belirterek, kadın doktor bulunmadığı durumda bunun, erkek doktor tarafından yapılacağını söyledi. 
     Düzenlemenin tartışılması üzerine, ''kadının ar veya haya duygularını dikkate alınmasının'' amaçlandığını kaydeden Öztürk, ''Bu düzenleme, Türkiye'ye özgü bir şey değil. Pek çok Avrupa ülkesinde var. Kadın çekinmiyorsa erkek hekimden de yardım alabilir'' dedi. 
     Düzenleme benimsenmesine karşılık ''yanlış anlaşılması durumunda'' bunun tasarıdan çıkarılabileceğine, çıkarıldığında boşluk doğmayacağına dikkati çeken Öztürk, kadınlara verilen önem nedeniyle böyle bir düzenleme yapılmasında yarar olduğunu söyledi. 
     
     ''HAREMLİK-SELAMLIK OLUR'' 
     Komisyon çalışmalarına katılmayan CHP Niğde Milletvekili ve Alt Komisyon Üyesi Orhan Eraslan ise böyle bir düzenlemeye karşı çıkacaklarını belirtti. 
     Eraslan, yaptığı açıklamada, bunun, kanuna konulamayacağını savunarak, ''Bu, hem hekime hem de insan haklarına saygısızlıktır. Haremlik-selamlık uygulaması sonucunu doğurur. Ayrıca, deontoloji kurallarına aykırıdır'' diye konuştu. 
     Alt Komisyon, bugünkü çalışmasında 389 maddelik tasarının 118 maddesini bazı değişikliklerle kabul etti. Alt Komisyon, çalışmalarını yarın da sürdürecek. 
     
</TEXT>
</DOC>
