<DOC>
<DOCNO> 272250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yazar/toruner.html </URL>
<DATE> 2004/09/16/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
"W" işi bitiriyor 
</HEADLINE>
<TEXT>


Geçen hafta Amerika Birleşik Devletleri'ndeydim. Son raunda girilirken, George W. Bush ikinci dönem ABD Başkanlığı'nı garantilemiş gibi. Bu sonucun başlıca nedeni, John Kerry'nin ayağı yere basan, insanları ikna edici politikalar üretememiş olması. 
W'nun "W", Bush taraftarlarının parti konvensiyonunda onu desteklerken kullandıkları kısaltma Cumhuriyetçi Parti Konvensiyonu'nda yaptığı konuşma ve verdiği görüntü muhteşemdi. Aynı gün, Kerry görülmemiş bir hata yaparak, W'nun konuşmasını eleştirmeye kalktı. Ama, hem eleştiri güçsüz hem de görüntü zayıftı. Kerry, kravatsız, yorgun ve gözleri neredeyse kapalı bir konuşma yaptı. Üstelik, hitap ettiği topluluk çok küçüktü. 
Rakipleri Bush'a bel altından vurup, onu Vietnam Savaşı'ndan, torpil yapıp kaçmakla suçluyor. Bush ise, böyle bir aracıya başvurulduğundan bile bilgisi olmadığını söylüyor. Amerikan halkı da artık bu tip iddialara fazla önem vermiyor. Onlar için en önemli iki konu terör ve ekonomi. 
Bush taraftarları ise, Kerry'yi bundan önce şimdi söylediklerinin tam tersini savunmakla suçluyorlar. Kerry her yerde bu iddialara cevap yetiştirmeye çalışıyor. Bununla uğraşırken de, halkın önem verdiği temel noktaları gözden kaçırıyor. 
Bush terörün kaynağının ülke dışında olduğunu, gelişmekte olan ülkelerde demokrasiler yerleşmedikçe terörle mücadelenin olanaksız olduğunu söylerken, Kerry ABD içinde tedbir almakla terörün önlenebileceği fikrinde. Bu durumda, Amerikan halkı, yavaş yavaş W'ya olan desteğini artırıyor. Hatta, bazı uzmanlar W'nun zaferinin büyük farkla gerçekleşeceği fikrindeler. Yapılan ciddi anketler Gallup - CNN, USA Today, Time, Newsweek şimdiden Bush'un 7 ila 11 puan önde olduğunu gösteriyor. 
Bush, Federal Reserve'ün Amerikan Merkez Bankası de desteğini alarak, Amerikan ekonomisinin geleceği hakkında ikna edici açıklamalar yaparken, Kerry ne yapılacağını söylemek yerine yapılanları tenkit etmekle yetiniyor. Sonuçta, Kerry'nin ekonomi programını Amerikalılar ciddi bir alternatif göremiyorlar. Ancak, sosyal güvenlik, çevre, müttefik ilişkileri, aynı cinsle evlilik, vergiler ve bütçe açığı konularında Kerry biraz daha fazla destekleniyor. Öte yandan, terörle savaş, Irak savaşı, genel ekonomi, eğitim ve suçlularla mücadele konularında Bush önde. 
Kerry, bize karşı da ciddi bir hata yaptı ve başkan olursa ilk işlerinden birisinin sözde Ermeni soykırımıyla ilgili tasarıyı Kongre'den geçirmek olduğunu söyledi. Birkaç ay öncesine kadar Türklerin 62'si Kerry'yi desteklerken, bu destek şimdi gittikçe azalıyor. 
W. Bush'un yabancılara karşı olan katı tutumunun gevşemeye başlamış ve hakkaniyet çerçevesine gelme yoluna girmiş olması da, zafer olanağını pekiştiriyor. Türkiye çıkışlı vizelerde bile kolaylıklar getirilmiş ve alınan vize ücretleri düşürülmüş vaziyette. 
Devlet Bakanı Powell'ın Washington George Town Üniversitesi'nde yaptığı konuşma da çok ilginç oldu. Powell, konuşmasının bir bölümünü Türkiye'ye ayırarak, Genişletilmiş Ortadoğu Projesi'nden ve İstanbul'un öneminden bahsetti. Powell, gerek Afganistan ve gerekse Irak'taki tek amaçlarının buralara demokrasi getirmek olduğunu söylüyor. Powell'a göre, ABD'nin bundan tek çıkarı, bu ülkelerce terörün desteklenmemesi. 
W'nun seçilmesi bizim için de iyi olacak. 



</TEXT>
</DOC>
