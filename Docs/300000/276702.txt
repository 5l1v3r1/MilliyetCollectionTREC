<DOC>
<DOCNO> 276702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/ykocaomer.html </URL>
<DATE> 2004/10/02/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Kim izleyecek ki 
</HEADLINE>
<TEXT>



Atina Paralimpikleri'nde altın madalyalı atıcımız Korhan Yamaç finallere kalmış, biz de onun altın madalyaya ulaştığı final yarışmasını beklerken aramızda sohbet ediyoruz. 
TRT, 4 kişilik bir ekip ve 2 kamera ile Paralimpikler'i izlemeye gelmiş. Ekipten Eda isimli genç bir bayanla sohbet ederken aramızda şöyle bir diyalog geçiyor 
- Bu kadar geldiniz, çekimler yapıyorsunuz ama yine de 2 dakika yayınlıyorsunuz. Bu doğru mu 
- Dönüşte program yapacağız. 
- Yani her şey bittikten sonra. Bunun yerine, her gün 20'şer dakikalık programlar yayınlasanız, insanlar da bilgi sahibi olsa. 
İşte bu sırada bayan Eda'nın tüylerimizi ürperten cevabı geliyor "Bu yarışmaları kim izleyecek ki " 
Karşımda genç bir bayan, konuşsam kötü konuşacağım. Dişimi sıkıp düşünüyorum. "Vay benim TRT'em vay." Devletimin televizyonu, eğitim konusunun ön plana çıkması gereken bir kurum ve onun "Git paralimpiklerde çekim yapıp, program yap" diye Atina'ya gönderdiği bir elemanın "engelli sporunu kim takar" demeye getirdiği sözleri. Hadi bu bayan spordan anlamıyor, peki, o günlerde Atina'da 138 ülkeden 3840 engelli sporcunun nasıl yarıştığını da mı görmedi 

Olimpiyat'ta ne yaptılar ki 
Sonra düşünüyorum. TRT olimpiyatlarda ne yaptı ki, paralimpiklerde birşey yapacak. Biraz daha geriye gidiyorum. Daha olimpiyatlardan evvel yayın saatleri görüşülürken Milli Paralimpik Komitesi TRT'ye, "Paralimpikler'i de yayınlayacak mısınız " diye sorulduğunda, "Henüz karar vermedik. Oraya da 10 bin Euro yatırmak lazım" diyen aynı kurumun yetkililerinden Deniz Gücüyener değil mi 
Hatta işi daha ileri götürerek bir sonraki toplantıda Paralimpik Komitesi'ne "Size bir handycam el kamerası versek, orada çekip bize bantları getirebilir misiniz " teklifini yapan da aynı kişi değil mi Bu kafalarla yönetilen TRT'den engelliler sporu ne bekleyebilir ki 
Atina'ya kamera, eleman gönderiyorlar. Paralimpikleri bilmeyebilirler. Ama işini ciddiye alan bir kurum ve onun elemanları gelmeden evvel Paralimpikler hakkında bilgi toplar ve hiç değilse böyle hem kendini, hem de bağlı olduğu kurumu zor durumlara düşürmez. Sonra da Hıncal Uluç'a kızıyorlar. Önce kendilerine kızmaları gerekir. 
Ama biz de fazla abartıyoruz galiba. Nasıl olsa TRT'de bir sürü insan çalışıyor. Maaşlarını da her ay alıyor. Programlar amacına ulaşmış, ulaşmamış Türkiye'de yaşayan insanlar engelliler sporunun ne olduğunu öğrenmiş veya öğrenmemiş onların ne umurunda. 



</TEXT>
</DOC>
