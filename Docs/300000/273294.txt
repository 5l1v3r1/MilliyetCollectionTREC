<DOC>
<DOCNO> 273294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun03.html </URL>
<DATE> 2004/09/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gül Müzakereler başlayacak, ABD AB'nin alternatifi değil 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türk Ceza Kanunu konusundaki tartışmalarda en doğru kararı, demokratik süreç içinde halkın temsilcilerinden oluşan TBMM'nin vereceğini söyledi. 
     Chicago'da Türk festivali etkinliklerine katılan Bakan Gül, bugün de Türk toplumu temsilcileriyle bir araya geldi. 
     Bir katılımcının, TCK ve AB'ye üyelik süreci konusundaki sorusu üzerine Bakan Gül, demokratik süreçte tartışma yoluyla doğru karara ulaşılmasının doğal olduğunu belirterek, ''Hiçkimsenin merakı olmasın. İki sene içinde AKP liderliğinde hükümetimiz, rüyada bile görülemeyecek değişiklikleri gerçekleştirdiyse, bunun sonucu alınacak ve AB ile müzakere sürecine başlayacağız. Çok yoğun bir müzakere süreci başlayacak. Kaç sene sürecek bilmiyoruz. Ama bu konularda herşeyden önce kendimize özgüvenimizin olması lazım'' diye konuştu. 
     Bakan Gül, ''Türkiye'de Sayın Başbakan ile benim veya hükümetin arasında farklılık yoktur. Hepimiz tartışarak bu konuları, TBMM'de en doğru neyse ona karar vereceğiz. AB konusunda bakıyorum, bazıları kraldan çok kralcı geçiniyor. Bizim yaptığımızı bu ülkede başka yapan çıkmadı. Biz yapmaya da devam edeceğiz. Çünkü biz şartsız bir şekilde AB'den tarih almayı bekliyoruz. Bu 2004 yılı sonunda olacaktır. Ayrıca, Türkiye'de reformlar yapılmıştır, bitmiştir de demiyoruz. Birşeyi en iyi hale getirmek için çalışmalar devam edecektir. Müzakere süreci de devam edecektir. Türkiye'de ne yazık ki tartışmalar bazen çok sağlıklı yapılmıyor. Herkes istediğini söyleyecektir. Bir engel koyuyor muyuz Köşe yazarları istediğini yazacaktır. Bizimle ilgili güzel de yazabilirler, kötü de yazabilirler. Ama sonunda karar demokratik bir şekilde alınır. Türkiye'nin öncelikleri, önem verilmesi gereken konular, bütün bunlar karar verirken de dikkate alınacaktır'' dedi. 
     Abdullah Gül, reformların derinliği olduğunu ve ''işte biz bunu da yaptık'' demek için yapılmadığını vurguladı ve ''Biz bu reformları, halka siyasi sorumluluğumuzun gereği olarak yaptık. AB'ye taviz zihniyetiyle değil. Bunlar aynı zamanda AB'nin de şartlarıdır'' diye konuştu. 
     Gül, TCK'nın çok önemli bir yasa olduğunu, özgürlük ve bireyciliği sonuna kadar öne çıkardığını belirterek, ''Şimdi bu yasanın bütün bu unsurlarını görmezden gelip de bir madde, ki olmayan, tartışılan bir madde, bazılarının ileri sürdüğü bir madde üzerinde bütün bir TCK yasasının bir kenara koyuluyor olması, doğrusu bizi çok üzdü'' dedi. 
     Daha önce ifade özgürlüğüyle ilgili 312. madde tartışmalarını hatırlatan Gül, şöyle konuştu ''Bu konu tartışılır, TBMM ne karar verirse, halkın temsilcileri ne karar verirse, o şekilde olur. Her ülkenin kendine has bazı özellikleri vardır. Burada da var. Eyaletler arası farklar var. İdam cezaları var. Önemli olan bunların rahatlıkla tartışılabilmesi. Bunlar rahatlıkla tartışılırken, birden bire bunları dikte eden bir hal alması yanlış bir şey. TBMM nasıl isterse, demokratik süreçte ilerleyip o şekilde olacaktır.'' 
     
     BAYKAL İLE MUTABAKAT 

     CHP Genel Başkanı Deniz Baykal ile bu konuda görüşmesinde konuşulanların, kendi talimatıyla tutanağının tutulduğunu hatırlatan Gül, ''Baykal, herşeyin tartışılabileceğini, gerektiğinde o tartışılan maddeyle ilgili ortak önerge verebileceklerini söyledi. Böyle bir mutabakat var. Tabii biz temel yasaları mutabakatla geçirmeyi tercih ederiz. Ama şimdi bakıyorum, bunlar hiç konuşulmuyor'' ifadelerini kullandı. 
     Türk toplumu temsilcileriyle görüşmesinin ardından, gazetecilerin bu konudaki sorularını yanıtlayan Gül, ''Türkiye'de hiçkimsenin bir kez daha söylüyorum, rüyasında görmeyeceği reformları bizim hükümetimiz yapmıştır. Devam da edecektir. İnanıyorum ki, bu yılın sonunda Türkiye müzakerelere başlama kararını alacaktır. Zaten Türkiye'de kritik eşik çoktan aşılmıştır. Bütün bunları bir yana bırakıp da sanki biz AB meselelerini önemsemiyormuşuz gibi davrananlar var Türkiye'de. Kraldan çok kralcı geçinenlere bunları söylüyorum. AB zaten üstüne düşeni kendisi yapacaktır'' dedi. 
     Bakan Gül, TCK konusunda AB'den gelen tepkileri nasıl değerlendirdiği sorusuna karşılık, ''Ben bu konuda söyleyeceklerimi söyledim. Çok köklü reformlar yaptık, sonuna geldik. Birinci önceliğimiz budur ve bu tarihi almak için ne gerekiyorsa yapacağız ve alacağız bunu. Sayın Başbakan'ın, hepimizin önceliği budur. Sayın Başbakanla benim farklı farklı düşüncemiz yok. Hiçkimsenin yapamadığı değişiklikleri yaptık Türkiye'de. AB meselesi önemsiz olur mu, tabii ki birinci önceliğimiz'' diye konuştu. 
     AB Komisyonu raporunun 6 Ekim'de çıkmasını bekleyip beklemediği sorusuna Gül, ''Bu, komisyonun bileceği birşey'' yanıtını verdi. 
     
     IRAK'TA KAÇIRILAN TÜRKLER VE KERKÜK 

     Bir gazetecinin, Irak'ta kaçırılan Türklerle ilgili sorusu üzerine Bakan Gül, ''Burada da takip ediyoruz. Maalesef sıkıntılı durum devam ediyor. Irakla ilgili kısımlar var, ABD ile konuşulan kısımlar var. Gereken herkesle konuşuyoruz, Ankara'dan da arkadaşlarımız takip ediyor'' dedi. 
     Başbakan Yardımcısı ve Dışişleri Bakanı Abdullah Gül, Irak'ta sükunetin ve istikrarın yerleşmesini en çok arzu eden ülkelerden birinin Türkiye olduğunu belirterek, ''Kerkük'ün statüsüyle oynanmaz'' dedi. 
     Gül, bir katılımcının Kerkük ve Türkmenler'in durumuyla ilgili sorusu üzerine, ''Irak'ta sükunetin gelmesini, istikrarın yerleşmesini, seçimlerin yapılmasını ve siyasi iradenin çıkmasını en çok arzu eden ülkelerin başında Türkiye gelir. Irak komşumuz, orada akrabalarımız var. Türkmenler bizim akrabalarımız, Kürtler bizim akrabalarımız, hatta bazı Araplar bizim akrabalarımız. Dolayısıyla orada herkesin huzurlu, kardeşlik içinde olması ve yanlışlara girişmemesi gerekir'' dedi. 
     Bu süreç içinde petrol kaynaklarına sahip Kerkük'ün kritik bir kent olduğuna dikkati çeken Gül, Irak'ın kaynaklarının, bütün Iraklılar'a ait olduğunu hatırlattı. 
     Gül, ''Kerkük'ün statüsü bu anlamda çok önemli. Güvenlik meseleleri çok tehlikeli boyutlara ulaşmışken, bazı provokasyonlar söz konusu. Harp çıkartmak için uğraşanlar varken, Kerkük'ün statüsüyle oynanmaz. Bu gayet samimi ve Irak'ı huzura kavuşturmaya yönelik bir taleptir. Ümit ediyorum ki, bu ortamda korkulan olmamıştır'' diye konuştu. 
     Bir başka katılımcı, AB'nin, orduyu zayıflatmak gibi bir tutum izlediğini söylemesi üzerine Bakan Gül, ''Ben bu kanaatte değilim. Tabii ki, TSK bizim onur kaynağımızdır. Ordumuzun gücüyle, kuvvetiyle övünürüz. Gözbebeğimizdir. Hiçbir zaman riske atamayacağımız şey, bizim güvenlik meselelerimizdir. Dolayısıyla ordunun güçlü olması, ordunun gücünün herkes tarafından bilinmesi, ayrı bir gurur kaynağıdır. Demokratik gelişmiş ülkelerde, AB ve ABD'de asker sivil münasebetleri nasılsa, Türkiye'de de o noktada olmasını arzu ederiz. Yapılan budur. Yoksa bu, TSK'nın zayıflatılması gibi birşey olamaz. Tam tersine, ordumuzu daha güçlendirecek, modernize edici, çağın en son teknolojileriyle donatacak faaliyetler birinci önceliklerimizdendir. Şu bir gerçektir ki, AB ülkelerinin hepsinde sivil-asker ilişkileri neyse, o klübe girmek isteyen bir ülke, o kriterlere uymak zorunda. Ordumuzun zayıflatılması söz konusu olamaz'' yanıtını verdi. 
     
     ''ABD-AB BİRBİRİNE ALTERNATİF DEĞİL'' 

     Bir katılımcının, AB ile ABD'nin birbirine alternatif teşkil edip etmediği sorusuna Gül, ''Bunlar birbirine alternatif değil'' yanıtını verdi. 
     Gül, ABD Başkanı George Bush'un, AB için çok gayret sarfettiğini ve lobi yaptığını hatırlatarak, ''ABD'nin bu konuda bize desteğini unutmayız. İnşallah, şartsız, engelsiz müzakerelere başlamayı bekliyoruz'' diye konuştu. 
     Genel olarak Türk-Amerikan ilişkilerini değerlendiren Gül, gerek Türkiye'nin gerekse ABD'nin, ''birbirinin değerini bildiğini'' söyledi. İki ülkenin, demokrasi, insan hakları, serbest piyasa ekonomisi, çoğulculuk gibi önemli ortak değerleri paylaştığını belirten Gül, ''İlişkilerimizi daha da kuvvetlendirmek, derinleştirmek istiyoruz'' dedi. 
     Türkiye'den yurt dışına beyin göçü konusundaki bir soruyu yanıtlayan Gül, bunu önlemenin en iyi yolunun Türkiye'yi cazip bir ülke haline getirmek olduğunu ve reformlarla ulaşılmak istenen noktanın da bu olduğunu söyledi. Gül, bunun için demokratikleşme, ekonomik kalkınma ve bilimde ilerlemenin önemine işaret etti. 
     Dışişleri Bakanı Gül, yarın da Chicago'da Ulusal Strateji Forumu adlı bir düşünce kuruluşunda düzenlenecek toplantıya katılacak. Bakan Gül'ün, 20 Eylül Pazartesi günü, BM toplantılarına katılmak üzere New York'a geçmesi bekleniyor. 
     
</TEXT>
</DOC>
