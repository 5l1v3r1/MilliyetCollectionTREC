<DOC>
<DOCNO> 253559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko10.html </URL>
<DATE> 2004/07/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dünya Bankası, İşsizlik Fonu kullanımınının kolaylaştırılmasını istedi 
</HEADLINE>
<TEXT>

     Dünya Bankası, işsizlik sigortası ödemeleri için oluşturulan İşsizlik Fonu'nun kullanımının kolaylaştırılmasını istedi. 
     Ülke Yardım Stratejisi çerçevesinde, gelecek yıl gündeme gelecek, yaklaşık 500 milyon dolarlık PPSAL-1, ağırlıklı olarak sosyal güvenlik ve sağlık konusunu içeriyor. 
     Bu konuda Dünya Bankası uzmanları ile ekonomi yönetimi arasında yürütülen görüşmelerin ardından bir taslak metin ortaya çıkarıldı. 
     Hazırlanan bu metin ilgili kamu kuruluşlarına gönderilirken, buradan gelecek görüşlere göre metne son şeklin verilerek, PPSAL-1 için gönderilecek ''Kalkınma Mektubu''na yansıtılacağı ifade ediliyor. 
     
     NELER GÜNDEME GELDİ 
     Bu kapsamda Dünya Bankası uzmanları ve ekonomi yönetimi ile gerçekleştirilen görüşmelerde öncelikle İşsizlik Fonu ile önlemler gündeme geldi. 
     Dünya Bankası, Fon'un kullanımının kolaylaştırmasını önerirken, Fon'da biriken paranın tutarına işaret ederek kesinti oranlarının düşürülmesini istedi. 
     İşsizlik Fonu'nda 30 Haziran itibariyle 11 katrilyon 105 trilyon liralık bir varlık birikirken, halen, Fon'a yapılan ödemelerin, yüzde 2'si işverenden, yüzde 1'i devletten, yüzde 1'i de sigortalıdan tahsil ediliyor. 
     
     KULLANIM İÇİN SÜRE KISALSIN ÖNERİSİ 
     Dünya Bankası ayrıca, İşsizlik Fonu'nun kullanmak için gerekli olan sürenin kısaltılmasını da önerdi. 
     Uygulamada, hizmet akdinin sona ermesinden önceki son 3 yıl içinde, son 120 günü sürekli çalışmış, kendi istek ve kusuru olmaksızın işini kaybetmiş olanlardan, 600 gün çalışmış sigortalılar 180 gün, 900 gün çalışmış sigortalılar 240 gün, 1080 gün çalışmış sigortalılar 300 gün süre ile işsizlik ödeneği ve sağlık sigortası hizmetlerinden yararlanabiliyor. 
     Dünya Bankası'nca önerilen hususlara ekonomi bürokratlarının da sıcak baktığı belirtilirken, sosyal güvenlik kuruluşlarının görüşlerinin önemli olduğu, bunların görüşlerinin gelmesinin ardından bu önerilerin dikkate alınıp alınmayacağının netleşeceği vurgulanıyor. 
     
</TEXT>
</DOC>
