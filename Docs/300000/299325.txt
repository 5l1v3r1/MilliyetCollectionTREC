<DOC>
<DOCNO> 299325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/eko03.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos'ta Baikal tartışması 
</HEADLINE>
<TEXT>


Yukos'un üretim birimine 9.4 milyar dolar veren Baikal Finans'ın tanınmaması, tartışma yarattı. Rus basını, şirketi alması beklenen Gazprom'a zaman kazandırıldığı yorumunda bulundu 

EKONOMİ SERVİSİ 

Rusya özelleştirme idaresinin merakla beklenen, Yukos'un üretim birimi Yuganskneftegaz'ın satış ihalesi önceki gün sonuçlandı. 9.4 milyar dolarlık teklifiyle, doğalgaz devi Gazprom'un önünde ihaleyi kazanan Baikal Finans Grubu hakkında kimsenin pek bilgi sahibi olmaması, kuşkuların artmasına neden oldu. İhale öncesi, CEO'su Aleksey Miller'in Rusya Devlet Başkanı Vladimir Putin'e yakınlığıyla tanınan Gazprom, batılı yatırım bankalarından aldığı yaklaşık 10 milyar euro'luk krediyle şanslı görünüyordu. Bu şartlar altında gerçekleşen ihalede başlangıç fiyatı olan 246.75 milyar rublenin hayli üzerine çıkarak 260.75 milyar ruble 9.37 milyar dolar teklif vererek Gazprom'u geride bırakan Baikal Finans Grubu'nun piyasalarda daha önce hiç duyulmaması, ihaleyle ilgili bir çok iddianın ortaya atılmasına neden oldu. 

'Baikal'ı kimse tanımıyor' 
Rus basını, Rus petrol devi Yukos'un üretimini yapan Yuganskneftegaz'ı satın alan şirketi kimsenin tanımadığını duyurdu. Rossiskaya gazetesinde dün yer alan haberde, "Şirketin Gazpromneft tarafından satın alınması bekleniyordu. Gözlemcilere göre, ihalenin bu şekilde sonuçlanması asıl alıcı Gazpromneft'e zaman kazandırmak için yapıldı. Baikal Finans Grubu ikili anlaşmayla Yuganskneftegaz'ı Gazprom'a devredecek. Böylece ikinci kez el değiştirerek asıl sahibini olası pürüzlerden kurtaracak" denildi. 


</TEXT>
</DOC>
