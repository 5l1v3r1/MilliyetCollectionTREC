<DOC>
<DOCNO> 290813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yazar/sazak.html </URL>
<DATE> 2004/10/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Zana ve Kürtler 
</HEADLINE>
<TEXT>


Sakharov Ödülü nedeniyle on yıllık cezaevi döneminin ardından Brüksel'e giden ve Avrupa Parlamentosu'nda konuşan DEP eski milletvekili Leyla Zana Türkiye'nin AB üyeliği konusunda güçlü mesajlar verdi 
"Unutulmamalıdır ki, Kürt sorununu çözmüş AB üyesi bir Türkiye, Batı uygarlığını Mezopotamya'nın zengin kültürel birikimiyle buluşturur. Bu nedenle Türkiye'yle üyelik müzakerelerine hemen başlanmalıdır." 
AB İlerleme Raporu'ndaki "azınlık" tanımının Kürtler ve Alevilerle ilişkilendirildiği bir ortamda Zana'nın, "Kürtler, sorunun Türkiye'nin coğrafi bütünlüğü içinde barışçıl çözümünde kararlıdır. Cumhuriyet'in kurucu asli unsurlarıdır. Türkiye Cumhuriyeti'ni sembolize eden tüm değerlere saygılıdır" sözleri önemlidir. 
Azınlıklar sorununun, 2005'te AB müzakereleri başlayıp ilerledikçe Brüksel - Ankara hattındaki önemli tartışma maddelerinden birini oluşturacağı kesin. AKP İzmir milletvekili Avrupa Konseyi Parlamenterler Meclisi üyesi Zekeriya Akcan, "zina" krizinin doruğa çıktığı günlerde asıl "azınlıklar"ın tanımında Türkiye'nin zorlanacağı uyarısında bulunmuştu. 
Kürtler ve Alevilerin siyasi tartışmaların merkezinde olmasının nedenlerini Radikal'de analiz eden Nuray Mert'in analizi gerçekçidir 
"Tabii ki, nihai olarak, sayısal bir mesele değil, Türkiye'de hakim kültürün 'Türk - Müslüman' terkibi çerçevesinde şekillenmesi ve bunun sonuçta, çeşitli biçimlerde toplumsal ve siyasi baskıya dönüşebilmesi. Demokratikleşme sürecinde bu meseleyle yüzleşmemiz gerektiği kesin. Ancak bu yüzleşmeyi gerçekleştirmek, onun ötesinde çoğunluk baskınlığı ve veya baskılarını çözmenin yolu, uluslararası anlaşma veya metinlere 'azınlık' olarak kaydedilmek değil." 
Leyla Zana'nın Avrupa Parlamentosu'ndaki konuşması da "azınlık" tanımını reddeden, buna karşılık hükümeti, Kürt sorununun "adını koymaya", demokratik çözüme çağıran bir "yüzleşme" temeline oturuyor. 
Son beş yılda Kürt kimliği, dili ve kültürel haklar alanında yapılan reformların sürdürülmesi, barış ortamının korunması gerekiyor. 
Zana, "Kopenhag kriterleri sözde değil, özde uygulanmalıdır" derken, hükümeti Kürtlerle "diyalog" konusunda daha açık olmaya çağırıyor. Politik tutukluların, gönüllü sürgün olan aydın, yazar ve siyasetçilerin demokratik yaşama katılımının sağlanması da Zana'nın dileği. Kürtlere de çağrıda bulunuyor 
"Kürtler önce kendi içlerinde barışık, demokrat, özgürlükçü ve birlik olmalıdır. Şiddetin miladı doldu. Çağımızın çözüm dili öl, öldür değil, yaşa ve yaşattır." 
Zana'nın Avrupa Parlamentosu'nda Türkçe ve Kürtçe yaptığı konuşmada çizdiği profil, gelecek seçimlerde TBMM'de temsil edilecek hareketin de siyasi hazırlığı ve "manifestosu" niteliğindedir. 



</TEXT>
</DOC>
