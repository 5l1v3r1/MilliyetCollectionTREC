<DOC>
<DOCNO> 264071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun29.html </URL>
<DATE> 2004/08/17/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İran'dan İsrail'e tehdit... 
</HEADLINE>
<TEXT>

     İran, nükleer tesislerine saldırması durumunda, İsrail'in Dimona nükleer reaktörünü imha edeceğini bildirdi. 
     İran Devrim Muhafızları komutanlarından Tuğgeneral Muhammed Bekir Zulkadir, yaptığı açıklamada, ''Eğer İsrail, Buşehr nükleer enerji santralına füze atarsa, nükleer silahları ürettiği ve stokladığı Dimona nükleer tesisine sonsuza kadar hoşçakal demeli'' dedi. 
     Zulkadir, İran'ın İsrail'in tesisini nasıl vuracağı hakkında açıklama yapmazken, Devrim Muhafızları Politbürosu Başkanı Yadullah Cevani tarafından yapılan açıklamada, İran'ın İsrail tesisini vurmak için Şahab-3 füzesini kullanabileceği belirtildi. 
     Cevani, ''Nükleer tesisler de dahil, siyonist rejimin kontrolü altındaki tüm topraklar İran'ın gelişmiş füzelelerinin menzili içindedir'' dedi. 
     İran'ın Körfez bölgesindeki Buşehr kasabasında Rusya'nın yardımıyla yaptığı nükleer tesisin bitmek üzere olduğu ve gelecek yıl faaliyete geçeceği bildiriliyor. 
     İran nükleer programının elektrik üretme amaçlı olduğunu belirtiyor, İsrail ve ABD ise Tahran yönetiminin gizlice nükleer silah üretmeye çalıştığını ileri sürüyor. 
     
</TEXT>
</DOC>
