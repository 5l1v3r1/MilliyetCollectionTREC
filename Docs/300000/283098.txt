<DOC>
<DOCNO> 283098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun21.html </URL>
<DATE> 2004/10/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Eski başkan Carter Bush, 11 Eylül'ü kullandı 
</HEADLINE>
<TEXT>

     Eski ABD başkanlarından Jimmy Carter, ABD Başkanı George W. Bush'un 11 Eylül saldırılarının yarattığı şoku istismar ettiğini söyledi. 
     Carter'a, İngiliz Guardian gazetesinde bugün yayınlanan röportajda, kendisi 1980'de İranlı radikal İslamcı öğrencilerin ABD'nin Tahran Büyükelçiliği'ni işgal edip görevlileri 444 gün rehin tutmalarından sonra tekrar başkan seçilemediği halde, Bush'un Irak savaşındaki bütün hatalarına rağmen tekrar seçilebilecek gibi görünmesinin nedeni soruldu. 
     Carter bu soruya karşılık, ''Temel neden, ülkemizin 11 Eylül'de korkunç, şoke eden bir saldırı yaşaması ve George Bush'un bu saldırıyı hızla istismar etmesi, birçok Amerikalının gözünde kendisini, Amerika'ya karşı küresel bir tehdide karşı savaşan kahraman bir başkomutan düzeyine yükseltmesidir'' dedi. 
     Carter, Bush'un bu kartı sık sık kullandığını ve bir dereceye kadar çok başarılı olduğunu belirterek, ''Bu başarı harcanıyor, tükeniyor. Ama bu harcanmanın seçimleri etkileyecek kadar hızlı olup olmayacağını bilmiyorum. Kısa bir süre sonra göreceğiz'' diye konuştu. 
     Carter Amerikan basınını da suçlayarak, ''Vatansever değillermiş gibi görünmemek isteyen basının da gözü korktu. Sorgulayıcı basın yoktu. Aslında ABD'de objektif, adil, dengeli ve eleştiri gerektiğinde eleştirel olan büyük bir medya düşünmek imkansız'' dedi. 
     Bush'u geçmiş ABD yönetimleri tarafından sürdürülen silahların kontrolü çabalarından vazgeçmekle suçlayan Carter, ''Nükleer silahların yayılmasını önlemek için Dwight Eisenhower, John Kennedy, Richard Nixon, ben ve Ronald Reagan tarafından sürdürülen bütün o uzun ve yorucu görüşmeler Bush tarafından bir kenara bırakıldı'' diye konuştu. 
     İranlı radikallerin ABD'nin Tahran Büyükelçiliğini işgal etmesinin Amerikan çıkarlarına Irak savaşından daha az zarar verdiğini savunan Carter ''O zaman bütün İslam dünyası İran'ı kınamıştı. Şimdi ise Bush ve İngiltere Başbakanı Tony Blair tarafından Irak'ın haksız işgali, ki bu yanıltıcı açıklamalara dayanan tamamen gayrı meşru bir maceradır, ve Filistin sorununu çözmek için hiçbir çabanın gösterilmemesi nedeniyle bütün İslam dünyası ABD'yi kınıyor'' dedi. 
     
</TEXT>
</DOC>
