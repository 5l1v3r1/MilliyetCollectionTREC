<DOC>
<DOCNO> 273082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/yazar/sazak.html </URL>
<DATE> 2004/09/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ulla'da nükleer tarama 
</HEADLINE>
<TEXT>


İskenderun Körfezi'nde çürümeye terk edilerek batması beklenilen İspanya'ya ait MV Ulla gemisi, 2200 ton toksik madde ile deniz dibinde tehlike oluşturmaya devam ediyor. Ancak Çevre Bakanlığı, 2004 başından bu yana sürdürdüğü kararsızlığı, geminin ambarındakı katı atığın suda çözülmeye başlaması aşamasında da sergiliyor. Günlük ölçümlerdeki kirlenmenin henüz tehlike sınırına dayanmadığına ilişkin veriler, MV Ulla'nın batışı serüvenine çok benziyor. 
Limandaki geminin üzerindeki haczi aylarca çözemeyen ve Basel Sözleşmesi gereği İspanya'nın sorumluluğunda olan atığı geri gönderemeyen yetkililer, İskenderun halkını, birkaç hafta sonra ne şekil alacağı belli olmayan ölçümlerle oyalamaya çalışıyorlar. 
Oysa bu beklemenin faturası geminin batışındaki gibi ağır olacak. 
Krom 6 içeren tehlikeli atık suda çözülmeden, geminin ambarındaki yükün vakum sistemiyle tahliye edilmesi gerekiyor. Zor olmakla birlikte MV Ulla'nın su altından çıkarılması teknik açıdan mümkün. 
Türkiye'de insan ve doğaya verilen değer, 'deniz seviyesinin altında' olduğu için batık geminin yakında unutulacağı, Akdeniz'in dalgalarının da zararlı maddeleri açığa sürükleyeceği varsayılıyor. 
Neyse ki MV Ulla'nın yol açacağı riskleri ciddiye alan TÜBİTAK, ODTÜ ve Çukurova Üniversitesi gibi kurumlar var. 
Greenpeace Akdeniz örgütü devrede, Hatay CHP Milletvekili Züheyir Amber de gelişmeleri İskenderun'da izliyor. 
Amber'in, gemi batarken ortaya çıkan varillerdeki 'nükleer madde' riski uyarısı üzerine Atom Enerjisi Kurumu da devreye girmiş, uzmanlar batıkta 'nükleer madde taraması' da yapıyorlarmış. 
Balıkçıların ve yöre insanının gelişmelerden hayli tedirgin olduğu açık. Amber, 'Geminin enkazı 10-15 gün daha hiçbir şey yapılmadan seyredilirse katı atık çözüldükten sonra oluşacak tehlike nasıl önlenecek ' diye soruyor. 
Çevre Bakanı, olay yerine bile gitmemiş 
Greenpeace Akdeniz Yöneticisi Pascal Husting tarafından durum Cumhurbaşkanı Ahmet Necdet Sezer'e bir mektupla yansıtıldı. Ağır metalin sudaki zararından söz edilerek, Çankaya'nın ilgili tüm bakanlıkları acilen toplantıya çağırması öneriliyor. 
Basel Sözleşmesi gereği İspanya'nın sorumluluğu Çevre Bakanlığı'ndan daha az değil. Cezayir'den 'zehirli atık taşıyor' diye geri çevrilen gemiyi İskenderun'a yönlendiren Dragados adlı İspanyol şirketi. İspanya'nın atığına çöplük arayan 'taşeron' Mavi Denizcilik'i de zehirli atığı ülkeye soktuğu için affetmemek gerekiyor. 
Kısa yoldan kazanç için kendi kıyılarını mahveden anlayışa lanet olsun. 
Zinayı mesele yapan AB Komisyonu, Akdeniz'in kirletilmesini niye seyrediyor 



</TEXT>
</DOC>
