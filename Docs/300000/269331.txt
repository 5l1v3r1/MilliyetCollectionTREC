<DOC>
<DOCNO> 269331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/axspo01.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri dönmüyorum 
</HEADLINE>
<TEXT>


Vicente Del Bosque, işini bitirmeden kaçan teknik direktörlerden olmadığını söyledi, "Sıfırdan başlamanın sancılarını yaşıyoruz. Beşiktaş'ı istenen başarılara taşımadan ülkeme gitmeyeceğim. 

ÖZEL RÖPORTAJ MEHMET ÇİFTÇİ 


Süper Lig'in ilk dört haftası Beşiktaş için pek de iç açıcı geçmedi... Üst üste yapılan kazalar ve kaybedilen toplam 10 puan, yarışın hemen başında eleştirileri de beraberinde getirdi. Real Madrid ile omzuna iki Şampiyonlar Ligi şampiyonluğu apoleti takan Teknik Direktör Del Bosque, kariyerinin belki de en sıkıntılı başlangıcını yaptı. Milli maçlar nedeniyle liglere verilen arayı İspanya'da değerlendiren tecrübeli hocayı, yeğeninin düğünü için gittiği Alicente'de bulduk... Del Bosque, sorularımızı yanıtlarken, Siyah - Beyazlı camiaya umut dolu mesajlar yolladı... 
- Haziran ayından bu yana Türkiye'de neler yaşadınız 
- Türkiye'de her gün sürprizlerle karşılaştım. Günlük yaşantıdan, futbola kadar hepsi olumlu sürprizlerdi. Böylesine gelişmiş, futbolu ilerlemiş bir ülke beklemiyordum. Çabuk alıştım. Artık kendimi evimde hissediyorum. 
- Ligde böyle bir başlagıç bekliyor muydunuz 
- Aslında beklemiyordum. Daha iyi başlayabilirdik. Bahanelerin arkasına sığınmak istemiyorum ama şanssız maçlar çıkardık. Özellikle 4 maçımızı da deplasmanda oynamamız bizim için dezavantaj oldu. İyi futbol var, sonuç yok. 
- Sonuç olmayınca iyi futbolun da pek önemi kalmıyor... 
- Ben oynadığımız oyundan memnunum. Bir iki maç alalım, her şey yoluna girecek. Başarı yakında mutlaka gelecek. Tüm taşlar yerine oturacak. 
- Peki söylentiler için ne diyeceksiniz 
- Yönetimle sorunum yok. Ayrıca ben işini yarıda bırakan teknik direktörlerden değilim. Beşiktaş ile başarılı olmadan da ülkeme kesinlikle dönmeyeceğim. Şunu çok iyi bilsinler Görevimin başındayım... 
- Yönetimin sizden önce aldığı futbolcuları nasıl buldunuz 
- Bir teknik direktör göreve yeniden başlarken, yönetimin transfer ettiği ve eski hocanın çalıştığı futbolcularla yola devam etmek zorundadır. Asla yöneticilere neden bu kadar çok futbolcu aldınız demedim. Böyle bir polemik kimseye yarar sağlamaz. Futboldan anlayan yöneticilerimiz var. İşlerini de iyi biliyorlar. Onlar alarak görevini yapmış, ben de iyi bir takım kurarak yapmalıyım. Sıfırdan başlamak bazen böyle sancılar yaratabilir. 
- Başarı ne zaman gelecek 
- Artık kimseden sabır istemiyorum. İlk maçta çok şeyin değiştiğini herkes görecek. Tarihte kötü başlayıp, çok iyi sonuçlarla biten bir çok örnek var. Futbolun sonuç oyunu olduğunu da biliyorum. Galibiyet yoksa ne kadar iyi olsanız da fark etmez. 
- Basının size karşı bakışı değişti mi 
- Basın dünyanın her yerinde böyledir. Başarı yoksa doğal olarak eleştirilirsiniz. Bunlardan büyük olgunluklarla dersler çıkarıyorum. Basının bana ters döndüğüne inanmıyorum... 
- Bu eleştiriler yapılırken yönetim yanınızda oluyor mu 
- Kesinlikle... Onların anlayışı ve yaklaşımı fevkalade. Onların endişelerini anlıyorum. Yeniler ve başarılı olmak istiyorlar. Kötü giderken bile bana destek olan bir başkan ve yönetimin olması bulunmaz bir nimet. 

Maçları analiz etti 
Malatyaspor 
"90 dakika boyunca 11 net gol pozisyonu bulduk. Bunların ancak birini değerlendirebildik. Sahada üstün oynayan bizdik. Normal şartlarda kazanabileceğimiz bir maçtı. İlk hafta olması nedeniyle beklenmedik hatalar yaptık. Genel olarak bakılırsa, üç puanı ucuz kaçırdık." 

Gençlerbirliği 
"KARŞIMIZA taş gibi bir takım çıktı. Bu yüzden oyunda istediğimiz üstünlüğü kurumadık. Öne geçmemize rağmen avantajımızı koruyamadık. Ahmet'in kırmızı kartla atılması her şeyi alt üst etti. İpler rakibin eline geçti. Bu olumsuzluklar sonucunda sahadan sadece bir puan çıkarabildik." 

Denizlispor 
"BU deplasmanda 1 - 0 yenik duruma düşünce biraz panikledik. Ancak yine de skoru eşitleyip, kazanma şansı yakaladık. Sahanın 90 dakika hakimi bizdik. Defansımızın ufak bir konsantrasyon eksikliği pahalıya mal oldu. Gol ararken, goller yedik. Kafa olarak sahadan kopmamamız gerekiyor." 

Gaziantepspor 
"KARİYERİMİN en ilginç maçı oldu. Tarihin en ağır yenilgisini alabilirdik. Bir başka açıdan bakılınca da 4 - 0'lık yenilgiden galibiyete ulaşabilirdik. Sahada her şey vardı. 90 dakika içine yaymamız gereken hırsı son dakikalara sığdırdık. Sonuç benim için çok üzücü oldu." 

'Ronaldo'ya benziyor' 
"SERGEN'İN, Real Madrid'ten öğrencim olan Ronaldo ile fiziki açıdan büyük benzerlikleri var. Sergen'in kilo fazlası olabilir. Ronaldo içinde 'şişman' demişlerdi. O kiloyla 30'a yakın gol attı. Sorun yok demek ki... Sergen de sahaya çıksın gol atsın, asist yapsın, kilosu beni ilgilendirmez." 

'Ültimatom olmadı' 
"BEŞİKTAŞ Yönetimi'nin, bana ültimatom verdiği iddiaları doğru değil. Vereceğine de inanmıyorum. Çünkü kulüp içinde herkesle iyi ilişkilerim var. Buna futbolcular da dahil. Herkes Beşiktaş'ın nerelere gideceğini biliyor. Bu yüzden sabırla, birbirimize inanarak yolumuzda yürüyoruz." 

Piknik keyfi 

BEŞİKTAŞ camiasının önde gelen isimleri dün Ümraniye Tesisleri'ne düzenlenen piknikte bir araya geldi. Divan Kurulu'nun organize ettiği pikniğe Başkan Yıldırım Demirören ile birlikte yöneticilerin büyük bölümü katıldı. Demirören, takımın kısa sürede beklenen seviyeye geleceğini söyledi. 

İzin bitiyor 

MİLLİ maçlar nedeniyle liglere verilen arayı değerlendiren Beşiktaş'ta izinler bugün sona erecek. Siyah - Beyazlılar, saat 19.00'da Ümraniye Tesisleri'nde yapacağı antrenmanla Sakaryaspor maçının hazırlıklarına başlayacak. Del Bosque, yedek oyunculara özel çalışma programı uygulayacak. 

Pancu telaşı 

ROMANYA Milli Takımı'nın Makedonya'yı 2 - 1 yendiği maçta Pancu'nun 63. dakikada oyundan çıkması Beşiktaş'ta sakatlık paniği yarattı. Siyah - Beyazlılar, Rumen yetkililerle temasa geçerek, yıldız futbolcu hakkında bilgi aldı. Pancu'nun adalesinde ağrı hissettiği için oyundan çıkarıldığı ve durumunun iyi olduğunun bildirilmesi Siyah - Beyazlılar'ı rahatlattı. 


</TEXT>
</DOC>
