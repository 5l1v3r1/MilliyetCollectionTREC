<DOC>
<DOCNO> 263221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur34.html </URL>
<DATE> 2004/08/13/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Depremden kurtuldu, trafik kazasında sakat kaldı... 
</HEADLINE>
<TEXT>

     17 Ağustos depreminde eşini ve bir kızını kaybeden, geçirdiği trafik kazası sonrasında da sakat kalan 70 yaşındaki Mehmet Kaya, kendine uzanacak yardım elini bekliyor. 
     Prefabrik konutta 5 yıldır yalnız yaşayan ve kendi işini bile göremez hale geldiği için komşularının yardımıyla hayatını sürdüren Kaya, AA muhabirine yaptığı açıklamada, tek gelirinin üç ayda bir verilen 150 milyon lira yaşlılık maaşı olduğunu söyledi. 
     Depremde eşini ve bir kızını kaybettiğini ifade eden Kaya, ''Eşim ölünce yalnız kaldım. 5 çocuğum daha var, ama onlar da bana bakmıyor. Depremden sonra geçirdiğim bir trafik kazasında ayağım ve kolum sakat kaldığı için çalışamıyorum. Para bulsam da bu halde gidip ihtiyaçlarımı alamıyorum'' dedi. 
     Kaya, tek amacının bir huzurevine yerleştirilmek olduğunu belirterek, ''Sağlık problemlerim nedeniyle kendime bakamıyorum, tedavimi yaptıramıyorum. Ömrümün geri kalanını bir huzurevinde geçirmek istiyorum'' diye konuştu. 
     
</TEXT>
</DOC>
