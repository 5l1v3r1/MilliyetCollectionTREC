<DOC>
<DOCNO> 290687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo30.html </URL>
<DATE> 2004/11/21/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Federasyondan açıklama..."Saygı duruşu hakemin unutkanlığından yapılmadı" 
</HEADLINE>
<TEXT>

     Futbol Federasyonu, Türk futbolunun unutulmaz isimlerinden Şeref Görkey'in vefatı nedeniyle, bu hafta oynanacak lig karşılaşmaları öncesinde saygı duruşu yapılması için tüm hakemlere önceden tebligat yapıldığını açıkladı. 
     Açıklamada, Beşiktaş-Çaykur Rizespor karşılaşmasının başlangıcından önce saygı duruşu yapılmamasının hakem Serdar Tatlı'nın unutkanlığından kaynaklandığı belirtilerek, şu ifadelere yer verildi 
     ''Saygı duruşu, Beşiktaşlı bazı yöneticilerin belirttiği gibi kendi istekleri doğrultusunda değil, bizzat Futbol Federasyonu başkanı Levent Bıçakçı'nın devre arasında telefonla verdiği talimatın ardından, karşılaşmanın ikinci devresi başlamadan önce gecikmeli olarak yapılmıştır.'' Beşiktaş Basın Sözcüsü Reha Muhtar ise maç sonrasında yaptığı açkılamada, kulüp olarak futbolcularla konuşarak saygı duruşunu ikinci yarı öncesinde yaptıklarını ifade etti. 
     
</TEXT>
</DOC>
