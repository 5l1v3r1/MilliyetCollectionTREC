<DOC>
<DOCNO> 280749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo26.html </URL>
<DATE> 2005/03/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Konyaspor, ideal kardoyu oluşturdu... 
</HEADLINE>
<TEXT>

     Konyaspor Kulübü Başkan Yardımcısı Bahattin Karapınar, takımda sakat ya da cezalı futbolcu bulunmadığını ve Gençlerbirliği deplasmanında sahaya ideal kadroyla çıkacaklarını söyledi. 
     Bahattin Karapınar, geçen hafta sonunda, kendileri açısından ligin en stratejik maçı olan Malatyaspor karşısında, özellikle son 60 dakikada sergilenen etkili oyunun net bir gabiyet getirdiğini bildirdi. 
     Konyaspor'un, ligdeki tırmanışını sürdürdüğünü vurgulayan Karapınar, şunları kaydetti 
     ''Kalan maçları da final havasında oynayarak ligi ilk 5 takım arasında bitirmek istiyoruz. Bunu başarabilmek için yönetim, teknik kadro, oyuncu ve taraftar olarak adeta kenetlendik. Konyaspor'un, tarihinde bir ilki gerçekleştireceğine yürekten inanıyoruz. Takımda sakat ya da cezalı futbolcu yok. Gençlerbirliği deplasmanında sahaya uzun bir aradan sonra ilk kez ideal kadromuzla çıkacağız. Amacımız, güçlü rakibimizi yenerek çıkışımızı sürdürmektir. Takım, cumartesi günü Konya'da yapacağı ter idmanının ardından, yöneticilerimizden Güven Öten başkanlığında Ankara'ya hareket edecek.'' Karapınar, zorlu deplasmanda oyuncuların mücadelesi kadar seyircinin desteğine de ihtiyaçları olduğunu belirterek, seyircinin yapacağı desteğin elde edilecek başarıda büyük rol oynayacağını sözlerine ekledi. 
     
</TEXT>
</DOC>
