<DOC>
<DOCNO> 290712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur25.html </URL>
<DATE> 2004/11/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Adana'da yoğun yağış... 100'e yakın evin bodrum katını su bastı... 
</HEADLINE>
<TEXT>

     Adana'da, dün akşam saatlerinden itibaren sağanak halinde devam eden yağış nedeniyle, 100'e yakın evin giriş ve bodrum katlarını su bastığı bildirildi. 
     Adana Büyükşehir Belediyesi İtfaiye Müdürlüğü ile Su ve Kanalizasyon İdaresi ASKİ ekipleri, Dağlıoğlu, Gülbahçesi, Şakirpaşa ve İsmetpaşa mahallelerinde yoğunlaşan su baskınlarına müdahale etti. 
     Yetkililer, yağmurun yanı sıra rüzgarın etkisiyle çevreden gelen çöplerin logarları tıkamasının su birikimini yoğunlaştırdığını, ihbar gelen tüm ev ve işyerlerine ulaşarak, boşaltma çalışması yaptıklarını bildirdiler. 
     Yağış, hafta sonu olmasına rağmen trafiğin aksamasına neden oldu. Özellikle şehir merkezindeki demirköprü civarında yoğunlaşan su birikimi nedeniyle, araçlar güçlükle ilerledi. 
     Bu arada, Adana Meteoroloji Bölge Müdürlüğü yetkilileri, son 24 saatte, il merkezinde, metrekareye 64.5 kilogram yağış düştüğünü belirttiler. Yetkililer, yağışların mevsim normallerinde olduğunu ve yarın öğleden sonraya kadar devam edeceğini tahmin ettiklerini kaydettiler. 
     
</TEXT>
</DOC>
