<DOC>
<DOCNO> 262801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy10.html </URL>
<DATE> 2004/08/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yazıcıoğlu SKK'ya pahalı ilaç, banka hortumlanması kadar önemli 
</HEADLINE>
<TEXT>

     AK Parti Diyarbakır Milletvekili İrfan Rıza Yazıcıoğlu, kamuya yüksek fiyatla ilaç satılmasının, en az bankaların hortumlanması kadar önemli bir konu olduğunu belirtti. 
     Yazıcıoğlu, ilaç firmalarının aynı ilaca farklı fiyatlar uygulaması ve kamu sağlık kuruluşlarına en yüksek fiyattan satmasıyla ilgili olarak Başbakan Recep Tayyip Erdoğan, Maliye Bakanı Kemal Unakıtan, Sağlık Bakanı Recep Akdağ ile Çalışma ve Sosyal Güvenlik Bakanı Murat Başesgioğlu'na bir rapor sundu. 
     Türkiye'nin en büyük sorunlarından birinin yoksulluk olduğunu kaydeden Yazıcıoğlu, yoksullukların temelinde de yolsuzlukların yattığını belirtti. 
     SSK'ya pahalı ilaç satılmasıyla ortaya çıkan durumun en az bankaların hortumlanması kadar önemli ve üzerinde durulması gereken bir konu olduğunu ifade eden Yazıcıoğlu, Roche ilaç firmasının NeoRecormon adlı ilacı fahiş fiyatla satmasının ''günyüzüne çıkmış sadece bir örnek olduğunu'' bildirdi. 
     Yazıcıoğlu, şunları kaydetti 
     ''Nasıl bankaların içi boşaltılıp bu ülkenin kaynakları hortumlandıysa, sağlık sektöründe de hortumlamalar devam etmektedir. Bu nedenle sadece bu firmanın değil geçmiş birkaç yıllık bütün ilaç alımlarının kontrol edilmesi zorunludur. Bir ilacın üç ayrı fiyatının olması ve en yüksek fiyatının devlete biçilmesi soygunların devam ettiğinin göstergesidir. 
     İlaç alım makamındaki bürokratların mutlaka görev öncesi ve sonrası malvarlığı beyanlarının alınması ve bunların denetlenmesi önemlidir. Soygun hiçbir zaman tek taraflı değildir. Bunun, ilaç firması kadar bürokrat ayağı da önemlidir.'' Yazıcıoğlu, muadili olmayan ilaçların Türkiye'nin her tarafına aynı fiyata verilmesini sağlayacak bir düzenleme yapılmasının da önemine işaret etti. 
     
</TEXT>
</DOC>
