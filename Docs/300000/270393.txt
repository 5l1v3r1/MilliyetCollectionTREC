<DOC>
<DOCNO> 270393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko32.html </URL>
<DATE> 2004/09/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
OPEC, fiyat aralığını yükseltmek için görüş birliğine vardı... 
</HEADLINE>
<TEXT>

     Petrol İhraç Eden Ülkeler Örgütü OPEC üyeleri, petrolün variline uyguladıkları fiyat aralığını ortalama noktası 30 dolar olacak şekilde yükseltme konusunda görüş birliğine vardı. 
     İran'ın OPEC Governorü Hüseyin Kazımpur Erdebili, kartelin, yükseltilmesi konusunda anlaşmakla birlikte, yeni fiyat aralığının ne zaman uygulamaya konacağı konusunda görüşmelerin sürdüğünü söyledi. 
     OPEC Başkanı ve Endonezya Petrol Bakanı Purnomo Yusgiantoro da daha önce yaptığı açıklamada, 7 çeşit petrolü içeren ''OPEC Sepeti'' içinde yer alan petrollerin varili için şu an 22-28 dolar arasında olan gayriresmi fiyat aralığının 28-34 dolar ya da 26-34 dolar aralığına yükseltilmesinin söz konusu olduğunu söylemişti. 
     OPEC petrol bakanlarının 15 Eylül'de Viyana'da yapacağı toplantısında fiyat aralığını yükseltme konusunun ele alınacağı ancak kesin bir karar çıkmasının beklenmediği söyleniyor. 
     OPEC'in gayriresmi olarak belirlediği fiyat aralığı petrol fiyatlarının istikrarını korumaya yardımcı bir araç niteliği taşıyor. 
     Kartel üyeleri ''OPEC Sepeti'' içinde yer alan petrol çeşitlerinin varil fiyatının belirlenen aralığın alt sınırının altına inmesi durumunda üretimi kısarak, üst sınırın üstüne çıkması durumunda ise üretimi artırarak fiyatların dengeli seyretmesini sağlamaya çalışıyor. 
     Ancak, son aylarda yükselen fiyatların, OPEC'in 28 dolar olan üst sınır hedefini çok aşması yüzünden OPEC Sepeti'nin fiyatı şu sıralar varil başına 38.19 dolar civarında seyrediyor. 
     OPEC Sepeti içinde, Cezayir'in ''Saharan Blend'', Suudi Arabistan'ın ''Arab Light'', Endonezya'nın ''Minas'', Nijerya'nın ''Bonny Light'', Birleşik Arap Emirliklerinin ''Dubai'', Venezüella'nın ''Tia Juana'' ve kartel üyesi olmamasına rağmen Meksika'nın ''Isthmus'' petrolleri yer alıyor. 
     
</TEXT>
</DOC>
