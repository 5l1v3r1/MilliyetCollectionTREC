<DOC>
<DOCNO> 260497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko20.html </URL>
<DATE> 2004/08/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TOKİ'nin Sivas ve Diyarbakır konutlarına büyük ilgi... 
</HEADLINE>
<TEXT>

     Toplu Konut İdaresi Başkanlığı'nın TOKİ , Sivas Toplu Konut Projesi ve Diyarbakır Şilbe II. Etap Toplu Konut Uygulaması kapsamında satışa sunduğu 864 konuta gösterilen yoğun ilginin devam ettiği bildirildi. 
     Sivas'ta 19-30 Temmuz 2004 tarihleri arasında satışa çıkarılan 288 konuta 441 başvuru yapılırken, Diyarbakır'da 2 Ağustos 2004 tarihinde satışa çıkarılan 576 konuta 2 gün içinde 250 başvuru gerçekleşti. 
     TOKİ'den alınan bilgiye göre, Sivas Toplu Konut Projesi kapsamında satışa sunulan 110.98 metrekarelik 3 odalı konutların satış bedelleri en düşük 35 milyar lira ile en yüksek 40 milyar lira arasında değişirken, konutların aylık taksit ödemeleri ise en düşük 219-375 milyon lira arasında olacak. 
     Sivas'taki konutlara, konut sayısından daha fazla başvuru yapıldığı için satınalma hakkı ve seçme önceliğini belirlemek amacıyla 5 Ağustos 2004 tarihinde ''konut alma hakkı ve seçme önceliği kurası'' çekilecek. Bu kura sonucunda satınalma hakkı kazananlar, proje üzerinden konut seçimini 16-27 Ağustos 2004 tarihleri arasında kurayla belirlenen sıralamaya göre gerçekleştirecek. 
     Konut alıcıları, yüzde 10, 15 veya yüzde 25 peşinat bedelini 17-31 Ağustos tarihinden itibaren Halk Bankası Sivas Şubesi'ne yatırarak, satış sözleşmesini imzalayacak. Borç bakiyesini, aylık taksitler halinde ödemiş oldukları peşinat bedeline göre, 96, 108 veya 120 ay boyunca ödeyecek konut alıcılarının, borç bakiyesi ve aylık taksitleri, her yılın Ocak ve Temmuz aylarında olmak üzere yılda 2 kez, bir önceki 6 aylık dönemdeki memur maaş artış oranına göre artırılacak. 
     
     DİYARBAKIR'DA SATIŞA ÇIKARILAN KONUTLAR 
     Diyarbakır Şilbe II. Etap Toplu Konut Uygulaması kapsamında da 2 Ağustos 2004 tarihinde satışa sunulan 97.32 metrekarelik 432 ve 128.68 metrekarelik 144 adet olmak üzere toplam 576 konut için 2 gün içinde 250 başvuru yapıldı. 
     Satış bedelleri en düşük 34.8 milyar lira ve en yüksek 51 milyar lira arasında olan konutların, aylık taksit ödemeleri ise 218-400 milyon lira arasında değişiyor. 
     Diyarbakır'daki konutlar için 24 Ağustos 2004 tarihine kadar başvuru yapılabilecek. 
     Başvuru sayısının konut adedinden fazla olması halinde Sivas'taki konutlar için belirtilen şartlar uygulanacak. Başvuru sayısının konut sayısından az olması halinde ise başvuru sayısı kıstas alınarak, ''konut seçme önceliği kurası'' çekilecek veya başvuru sırası esas alınacak. 
     
     KONUTLARIN TESLİM SÜRESİ 
     Sivas ve Diyarbakır'daki konutların teslim süresi ise sözleşme tarihinden itibaren 12 ay olup, konutların anahtar teslimi TOKİ tarafından belirlenecek program dahilinde gerçekleştirilecek. 
     Konut alıcıları, anahtar teslimi öncesinde konut bedelinin yüzde 1'i oranında KDV ödeyecek. 
     
</TEXT>
</DOC>
