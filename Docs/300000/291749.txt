<DOC>
<DOCNO> 291749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko40.html </URL>
<DATE> 2004/11/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdemir Yönetim Kurulu Başkanı Şirketin değeri 2.2 milyar dolar 
</HEADLINE>
<TEXT>

     Ereğli Demir ve Çelik Fabrikaları A.Ş. ERDEMİR Yönetim Kurulu Başkanı Recai Berber, ERDEMİR gibi bir tesisi kurmak için 10 milyar dolar kaynağa ve en az 5 yıla ihtiyaç duyulduğunu belirterek, ''Dolayısıyla böyle bir şirketin yerli sanayicilerin elinde olmasını tercih ederiz'' dedi. 13. Ulusal Kalite Kongresi'ne dinleyici olarak katılan Berber, ERDEMİR'in satışında izlenecek prosedür ve strateji ile danışman seçilen konsorsiyumun hazırladığı raporla ilgili olarak kendilerinin de görüşlerinin alındığını anımsattı. ERDEMİR'in bir kamu şirketi olmadığını ifade eden Berber, şunları kaydetti 
     ''Biz Özelleştirme İdaresi'nden hiçbir şeyi protokolle alamıyoruz. İhaleye giriyoruz, açık artırmayla alıyoruz. Kamunun karşısına geçtiğimizde de özel sektör muamelesi görüyoruz. ERDEMİR şu anda kamunun müdahale etmediği, edemediği tek kamu mülkiyetinde şirket. Yani yönetimini belirleyecek kadar bir hissesi var. Ama bir KİT değil. Dolayısıyla özelleştirilmesi değil, hisselerinin nasıl satılacağı söz konusu olacak. ERDEMİR hisseleri satıldığı zaman özelleşmiş olmayacak, zaten özel şu anda, sadece sahibi değişecek.'' Recai Berber, satış yöntemi konusuna da değinerek, ''Blok satılıp satılmayacağı da henüz belli değil. Danışman firmanın raporundan sonra buna karar verilecek. Ancak satış yönteminin Ocak ayında netleşeceğini sanıyoruz'' diye konuştu. ERDEMİR'in satışıyla ilgilenen yabancı şirketlerle ilgili olarak da Berber, ''İlgilenen yabancı şirketin hiçbirini diğerine göre daha şanslı görmüyorum. Çünkü ERDEMİR'in, talip olmak isteyen hiçbir yabancı şirketle herhangi bir organik ilişkisi yok. Arcelor çok daha fazla şanslı, ya da diğer şirket daha şanslı gibi yorumlar için henüz çok erken'' şeklinde konuştu. 
     
     ''TÜRKİYE, ŞİMDİ TEKRAR BİR ERDEMİR KURAMAZ'' 
     Recai Berber, ERDEMİR'i Türk sanayileşmesinde oynadığı rol itibariyle yerli sanayicilerin de alabileceğine dikkati çekerek, şöyle devam etti 
     ''ERDEMİR, Türkiye'de oluşmuş bir sanayi. Türkiye'nin pırlanta yüzük taşı niteliğinde. Teknoloji anlamında da bu böyle. Türkiye şimdi tekrar bir ERDEMİR kuramaz. Ne özel sektörün ne de kamunun böyle bir kaynağı var. ERDEMİR gibi bir tesisi kurmak için 10 milyar dolar kaynak ve en az 5 yıllık bir zaman lazım. Dolayısıyla böyle şirketin yerli sanayicilerin elinde olmasını tercih ederiz.'' Berber, şirketin değerinin bugün itibariyle 2 milyar 200 milyon dolara ulaştığına işaret ederek, ''Biz yönetime geldiğimiz 2003'ün başında değeri 400 milyon dolar civarındaydı. O zaman satışı söz konusu olsaydı çok ucuza gidebilirdi. Bundan sonra nasıl olur bilmiyorum. Ocak ayını beklemek lazım. Onun dışındakilerin hepsi spekülasyon olur'' dedi. 
     13. Ulusal Kalite Kongresi'nin ''Değişim Yönetimi'' konulu oturumunda konuşan ERDEMİR Genel Müdürü ve Yönetim Kurulu Üyesi Kerim Dervişoğlu da, şirketin geçirdiği değişim sürecini anlattı. 
     Dervişoğlu, ERDEMİR'in şu anda 57 rekabet edilebilir ürün çeşidiyle birçok pazara hitap ettiğini, 2003 yılındaki 4.9 milyon tonluk üretimiyle Avrupa'da 8. sırada yer aldığını anımsattı. 
     ERDEMİR'in geçen yıl 236 milyon dolar karla rekor kırdığına dikkati çeken Dervişoğlu, ''Bu sene daha şimdiden bu rakamı geçtik'' dedi. 
     
</TEXT>
</DOC>
