<DOC>
<DOCNO> 261440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur29.html </URL>
<DATE> 2004/08/07/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Eşi, Tahsin Top'un hayatından endişeli 
</HEADLINE>
<TEXT>

     Irak'ta rehin alınan Türk kamyon şoförü Tahsin Top'un eşi Fatma Top, kocasının hayatından endişe duyduğunu söyledi. 
     Fatma Top, AA muhabirine yaptığı açıklamada, eşinin ilk defa yurtdışına sefere gittiğini, Irak'a gitmesini hiç istemediğini ifade ederek, ''Tahsin bizi dinleseydi başına bunlar gelmeyecekti. Eşimin hayatından endişe duyuyorum'' dedi. 
     Eşini televizyonda görünce şok geçirdiğini, yaşadığını gördüğü için acı ve mutluluğu aynı anda hissettiğini anlatan Fatma Top, şöyle devam etti 
     ''Üç çocuğumuz var. Eşimle zaman zaman maddi ve manevi sorunlar yaşıyorduk. Çalışmasını istiyordum, ancak televizyonda iç savaş yaşandığını gördüğüm Irak'a gitmesini asla istemedim. İçimde sürekli olarak korku vardı. Bizi dinlemedi. Hatta 13-14 gün önce bizi son aradığında vazgeçmesini söyledim, yine dinlemedi.'' Fatma Top, eşinin çalıştığı Atahan Taşımacılık Şirketi'nin Irak'taki tüm faaliyetlerini durdurmasının isabetli bir karar olduğunu, bunun eşinin hayatta kalmasını sağlayacağına inandığını belirterek, ''Eşim Mersin'e gelmeden içim rahat etmeyecek. Yetkililerden daha duyarlı davranmalarını bekliyorum'' diye konuştu. 
     
</TEXT>
</DOC>
