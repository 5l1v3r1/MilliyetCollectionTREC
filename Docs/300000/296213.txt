<DOC>
<DOCNO> 296213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko01.html </URL>
<DATE> 2004/12/09/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Rekabet kurulundan Akçansa'ya 5.8 trilyon Lira para cezası... 
</HEADLINE>
<TEXT>

     Rekabet Kurumu tarafından Akçansa Çimento Sanayi ve Ticaret A.Ş'ye, çimento ve hazır beton soruşturması sonucunda 5.8 trilyon lira idari para cezası verildiği bildirildi. 
     Akçansa'dan Borsa'ya yapılan açıklamaya göre, Rekabet Kurumu tarafından Ege Bölgesi çimento ve hazır beton üreticisi teşebbüslerine yönelik olarak 24 Nisan 2003 tarihinde başlatılan 2 ayrı soruşturma sonucunda, 4054 sayılı yasanın 4. maddesine muhalefet gerekçesiyle, kararın iptali için Danıştay yolu açık olmak üzere Akçansa'ya çimento soruşturması için 3.5 trilyon lira ve hazır beton soruşturması için 2.3 trilyon lira olmak üzere toplam 5.8 trilyon lira idari para cezası verildiği belirtildi. 
     Şirketin, Rekabet Kurumu'nun gerekçeli yazılı kararının tebliğini takiben, kararın iptaline ve para cezasının ödenmesinin durdurulmasına yönelik hukuksal işlemleri başlatacağı kaydedildi. 
     Bu arada, Batıçim Batı Anadolu Çimento Sanayii A.Ş, Rekabet Kurumu'nca yürütülen soruşturma sonucunda şirkete, çimento ile ilgili 4 trilyon 413 milyar 154 milyon 80 bin lira ve hazır beton ile ilgili 1 trilyon 471 milyar 51 milyon 360 bin lira idari para cezası verildiğini bildirdi. 
     Öte yandan, Batısöke Söke Çimento Sanayii T.A.Ş, Rekabet Kurumu tarafından yürütülen soruşturma sonucunda şirkete, çimento ile ilgili 1 trilyon 342 milyar 119 milyon 990 bin lira idari para cezası verildiğini açıkladı. 
     
     ÇİMSA ÇİMENTO 
     Çimsa Çimento Sanayi ve Ticaret A.Ş'den Borsa'ya yapılan açıklamada, Tasarruf Mevduatı Sigorta Fonu tarafından ileriki dönemlerde satışı söz konusu olan Rumeli Grubu çimento fabrikaları için yapılacak ihalelere uygun şartlar söz konusu olduğu takdirde şirketin katılacağı belirtildi. 
     
     BEŞİKTAŞ FUTBOL YATIRIMLARI 
     Beşiktaş Futbol Yatırımları Sanayi ve Ticaret A.Ş'den Borsa'ya yapılan açıklamada, şirketin, ürün sponsorluğu konusunda gelirleri artırmak amacıyla Umbro ve Nike firmaları ile görüşmelere başladığını, ancak söz konusu sponsorluk görüşmeleriyle ilgili olarak basında çıkan 3.5 milyon dolar peşin olmak üzere toplam 11 milyon dolar tutarın gerçeği yansıtmadığı ifade edildi. 
     Şirketten yapılan bir diğer açıklamada, basında çıkan ve bedelsiz bilet olarak adlandırılan davetiye bilet dağıtımının şirketle sponsorlar arasında yapılan protokollere istinaden gerçekleştiği belirtilerek, bedava bilet dağıtımının söz konusu olmadığı kaydedildi. 
     
     TÜPRAŞ- 
     Tüpraş Türkiye Petrol Rafinerileri A.Ş, Erzurum'un Aşkale İlçesi'nde 23 Mart 2004 tarihinde meydana gelen deprem nedeniyle kullanılamaz hale gelen lisenin yerine, şirketin 2005 yılı bütçesinin yardım ve bağışlar kalemine konulacak 1 milyon 900 bin YTL ödenekle 24 derslikli bir lisenin yaptırılması konusundaki Yönetim Kurulu kararının Başbakanlıkça uygun görüldüğünü bildirdi. 
     
     SODA SANAYİİ 
     Soda Sanayii A.Ş'den Borsa'ya yapılan açıklamada, bazı yayın organlarında, Soda Fabrikası'nda atıkların deniz suyuna karıştığı haberinin yer aldığı belirtilerek, soda atıklarının çökertme havuzlarında katısından ayrıldıktan sonra denize deşarj edildiği kaydedildi. 
     Havuzda çöken katının kireçtaşı, kireç ve az miktarda kum içerdiği, bu katının bölgenin toprak yapısına oldukça uygun olduğu ifade edildi. 
     Katı-sıvı ayrımını yapan tahta kalaslardan bazılarının taşıyıcı beton yuvanın bir kısmının kırılması neticesinde yerinden çıktığı ve az miktarda katı maddenin denize aktığı, çevre ve insan sağlığı için hiçbir etkisi olmayan bu taşkına anında müdahale edildiği ve kontrol altına alındığı bildirildi. 
     
</TEXT>
</DOC>
