<DOC>
<DOCNO> 281996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas23.html </URL>
<DATE> 2004/10/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İşte yılın en güzel buzağısı... 
</HEADLINE>
<TEXT>

     Şanlıurfa Tarım İl Müdürlüğü'nce bu yıl ikincisi düzenlenen ''Buzağı Güzellik Yarışması''nda, 4 aylık ''Nazlı'', yılın en güzel buzağısı seçildi. 
     Sırrın'daki Prof. Dr. Hüsnü Yusuf Gökalp Atçılık Tesisleri'nde gerçekleştirilen yarışma için özenle temizlenip nazar boncuğuyla süslenen bazı buzağılar, yarışmanın yapıldığı alana, sahiplerince otomobillerin arka koltuğunda getirildi. 
     Tarım İl Müdürlüğü Hayvan Şube Müdürlüğü'nden 3 veteriner hekimden oluşan jürinin incelemelerinin ardından, buzağılara, yürüyüş, fiziksel görünüş, sağlık durumu, kilo ve ırk özellikleri dikkate alınarak puan verildi. 
     Yarışma sonunda, Mehmet Turan'ın 4 aylık buzağısı ''Nazlı'', 98 puanla 2004 yılının en güzel buzağısı seçildi. Hüseyin Yener'in 25 günlük ''Nazlıcan'' isimli buzağısı 97 puanla ikinci, Kot Ata Besi Çiftliği'nin 55 günlük ''Fadik'' adlı buzağısı ise 96 puanla üçüncü oldu. 
     Dereceye giren buzağıların sahiplerine, Şanlıurfa Vali Yardımcısı Bülent Karaca ve Tarım İl Müdürü Mehmet Altun tarafından birer Cumhuriyet Altını ve plaket verildi, en güzel buzağılar için de yem paketleri ve ilaç hediye edildi. 
     Tarım İl Müdürü Altun, yaptığı konuşmada, Türkiye'nin hayvan sayısı bakımından önemli bir potansiyele sahip olmasına karşın, elde edilen hayvansal ürünler bakımından aynı ilerlemeyi gösteremediğini söyledi. 
     Hayvancılık alanındaki eksikliklerin giderilebilmesi ve üretim faaliyetlerinin artırılabilmesi için damızlık sığır yetiştiriciliği birliklerinin desteklenmesi gerektiğini vurgulayan Altun, ''Ayrıca doğal mera alanları iyileştirilmeli ve daha kaliteli otlatma yapılabilmesi için mera ıslah projeleri hayata geçirilmelidir'' dedi. 
     
</TEXT>
</DOC>
