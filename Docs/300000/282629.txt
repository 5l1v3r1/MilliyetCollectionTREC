<DOC>
<DOCNO> 282629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/axspo02.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumunu al, stada gel 
</HEADLINE>
<TEXT>


Fenerbahçe taraftarı pazar günü 51. yaşını kutlayacak olan Teknik Direktör Daum'a müthiş bir parti hazırlıyor. Alman hoca için dev pasta yaptırılacak, Sakarya maçı öncesi şölen yaşanacak 

YUSUF DURSUN 


Gönlü alınacak 
FENERBAHÇE taraftarı pazar günü 51. yaşgününü kutlayacak olan Teknik Direktör Daum'a müthiş bir tören hazırlıyor. Alman hoca için dev bir pasta hazırlanırken, tüm Fenerbahçeliler'e, "Mumunu, çiçeğini, bayrağını al, hocanı destekle" çağrısı yapıldı. Sarı - Lacivertli takıma üçüncü yıldızı getiren ancak son haftalarda sıkıntı yaşamaya başlayan Daum'a, Sakaryaspor maçı öncesi destek verilecek, gönlü alınacak. 

Güvenoyu mesajı 
YÖNETİM Kurulu da, Şükrü Saracoğlu Stadı'nda hocasına olan güvenini tribünler önünde bir kez daha gösterecek, spekülasyonlara noktayı koyacak. Ayrıca Daum ile aynı gün doğan Kemal'in de yaşgünü kutlanacak. Bu arada Sarı - Lacivertli taraftarlar, aralarında soğuk savaş olduğu ileri sürülen Teknik Direktör Daum ile Pierre van Hooijdonk'u da karşılaşma öncesi el ele tribünlere davet edecek, buzları eritecek. 

Alex çok iyimser 

YUSUF KOBAL 

'Bu iş bitmedi' 
LYON maçı sonrası ağır eleştiriler alan Fenerbahçe'nin yıldız oyuncusu Alex, takım olma yolunda emin adımlarla ilerlediklerini söyledi. Brezilyalı oyuncu, ülkesindeki gazetelere verdiği demeçte, "Şampiyonlar Ligi'nde kalan üç maçı kazanamayız diye birşey yok. Bu iş daha bitmedi" dedi. 

'İyi bir takımız' 
FUTBOLCULAR arasında inanılmaz bir bağ olduğuna dikkat çeken Alex, "Bu bağ bizi başarıya götürecek. Ben ve arkadaşlarım buna inanıyor. Çünkü iyi bir takımız. Taraftarımız da önemli bir itici güç. Bu kötü dönemi hep birlikte atlatacağımızı düşünüyorum" diye konuştu. 

Gezelim görelim 

CÜNEYT KARAKAYA 

Başkan incelemede 
BAŞKAN Aziz Yıldırım önceki sabah Avrupa turuna çıktı. İspanya'ya giden, oradan da Hollanda'ya geçecek olan Yıldırım, beraberinde götürdüğü üç kişilik inceleme ekibiyle Real Madrid ve Ajax takımlarının müzelerini gezecek, değerlendirmede bulunacak. Şükrü Saracoğlu Stadı'nda 2 bin metrekarelik alanda kurulacak Fenerbahçe müzesi için böylece fikir sahibi olacak. 

Müzelere bakıyor 
VIP bölümünün hemen yanında yapılması planlanan müzeyi Türkiye'nin en görkemli ve örnek gösterilen yeri haline getirmeyi hedefleyen Sarı - Lacivertli kulübün başkanı Aziz Yıldırım, bu nedenle Avrupa incelemesinde bizzat bulunmak istedi. Yakın bir gelecekte hizmete girecek olan Fenerbahçe müzesini, hafta arası ve maç öncesinde taraftarlar ziyaret edebilecek. 

Kanatlar çalışacak 

SAKARYASPOR maçının hazırlıklarını dün tek çalışmayla sürdüren Fenerbahçe'de Teknik Direktör Daum taktik ağırlıklı bir program uyguladı. Rakibi kanatlardan çözmeyi planlayan Alman hoca, bol bol orta çalışması yaptırdı. Daum sağ kanatta Deniz ve Mehmet Yozgatlı, solda da Ümit ile Tuncay'ı denedi. Serkan Balcı'yı yedeklerle çalıştıran tecrübeli teknik adam, savunma ile de özel ilgilendi. 

Saracoğlu'na ziyaret 

BALKAN Spor Yazarları Birliği üyeleri dün Fenerbahçe Şükrü Saracoğlu Stadı'na konuk oldular. Bir süredir eğitim ve seminer amaçlı olarak Türkiye'de bulunan gazeteciler, TSYD ve Balkan Spor Yazarları Birliği Başkanı Onur Belge ile birlikte stadı gezdiler, Fenerbahçe Dergisi ve FBTV hakkında bilgi aldılar. 


</TEXT>
</DOC>
