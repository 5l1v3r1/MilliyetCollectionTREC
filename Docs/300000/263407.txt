<DOC>
<DOCNO> 263407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/soneko10.html </URL>
<DATE> 2004/08/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Eylül'de bir büyükşehirde gıda denetimi var 
</HEADLINE>
<TEXT>

     Tarım ve Köyişleri Bakanı Sami Güçlü, önümüzdeki ay bir büyükşehirde gıda konusunda çok yaygın bir denetim yapılacağını belirterek, topmumun gıda konusunda yaşadığı belirsizlik ve tedirginliği giderecek önlemlerin kısa sürede alınacağını söyledi. 
     Güçlü, Türkiye Gazeteciler Federasyonu 17. Başkanlık Konseyi Toplantısı'na katılmak üzere geldiği Konya'da, AA muhabirinin ''gıda kontrolleri konusunda yapılan çalışmalar'' ile ilgili sorularını yanıtladı. 
     Gıda sektörünün Türkiye'de toplumun acil olarak gelişme beklediği bir alan olduğunu belirten Güçlü, bakanlık olarak da toplumsal talebin hatta tedirginliğin yaşandığı bu alanda üzerlerine düşen sorumluluğu yerine getirmek için bir süre önce büyük hazırlık içine girdiklerini bildirdi. 
     Gıda ile ilgili üretici kesimi, meslek kuruluşları ve tüketiciye yönelik bir takvime bağlı çalışma programı hazırlandığını ifade eden Güçlü, şunları kaydetti 
     ''Gıda konusunda ayrı bir genel müdürlük oluşturmak üzere fiili bir çalışma içine girdik. Ayrı bir mekanda, ayrı bir altyapıda gıda ile ilgili bir genel müdürlük olacak. En önemlisi de önümüzdeki ay bir büyükşehirde çok yaygın bir denetim yapacağız. Bu, Türkiye'de gıda denetimleri ile ilgili yaygın ve etkin çalışma dönemine girileceğinin işareti olacak. Türkiye'de denetim mekanizmasının işlediğine yönelik çalışmanın başlangıcı olacak. Büyükşehirlerle başlanacak bu denetim, Türkiye genelinde yaygın bir şekilde sürdürülecek.'' Bui denetimlerde eğitime ağırlık verileceğini vurgulayan Güçlü, gerekli kadronun Sağlık Bakanlığı ile Tarım ve Köyişleri Bakanlığı'ndaki gıda konusunda uzman kişilerden oluşturulacağını anlattı. 
     Bakan Güçlü, toplumun gıda konusunda yaşadığı belirsizlik ve tedirginliği giderecek önlemleri kısa sürede alacaklarını belirterek, ''Bu konuda iyileşme sağlayacağız. Gıdalarla ilgili konularda belirsizliği ortadan kaldıracağız. Elemanımız bu denetimler için yeterli'' diye konuştu. 
     Güçlü, Dündar Otel'de düzenlenen Türkiye Gazeteciler Federasyonu 17. Başkanlık Konseyi toplantısında yaptığı konuşmada ise gazetecilerin olmadığı bir dünyanın yanlışların düzeltilemediği, gerçeklerin topluma yansıtılamadığı bir yer olacağını söyledi. 
     Bakanlık olarak 20 aydır bir zihniyet devriminin peşinde koştuklarını dile getiren Güçlü, '' Türk köylüsünü, Türk çiftçisi haline getirmek için en büyük desteği basından bekliyoruz. Tarım ve gıda konusu çok önemli. Bu konuda basını il ve ilçe müdürlerimizle işbirliği yapmaya davet ediyorum'' diye konuştu. 
     
</TEXT>
</DOC>
