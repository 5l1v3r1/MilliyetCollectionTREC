<DOC>
<DOCNO> 250878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy15.html </URL>
<DATE> 2004/06/25/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Sosyalist Enternasyonal toplantısı... 
</HEADLINE>
<TEXT>

     CHP Genel Başkanı Deniz Baykal, İslam dininin şiddet ve terörün, demokrasi eksikliğinin sorumlusu olmadığını belirterek, ''Demokrasinin dışarıdan zorla kabul ettirilemeyeceğini hatırda tutmalıyız. Demokrasi bir ithal ve ihraç maddesi olamaz'' dedi. 
     Baykal, Polat Renaissance Otel'de bugün başlayan Sosyalist Enternasyonal Barış, Demokrasi ve İnsan Hakları Komite Toplantısı'nın açılışında bir konuşma yaptı. 
     Sosyalist Enternasyonal Başkan Yardımcısı da olan Baykal, yaptığı konuşmada, NATO Zirvesi öncesinde Sosyalist Enternasyonal toplantısının İstanbul'da yapılmasının önemine işaret etti. 
     Sosyalist Enternasyonal'in kendi değerlendirmelerini yaparak, görüşlerini uluslararası topluma duyurması gerektiğini belirten Baykal, bugün ve yarın yapılacak toplantılarda bölgenin bugünkü durumu ve geleceği hakkında kapsamlı görüş alışverişinde bulunacaklarını söyledi. 
     Baykal, toplantıya katkılarından ötürü Sosyalist Enternasyonal Genel Sekreteri Luis Ayala ile Komite Başkanı Pierro Fassino'ya teşekkür etti. 
     Görüşmelerin bölgede ve dünyadaki barış, istikrar arayışlarına yönelik çabalara katkıda bulunacağına inandığını belirten Baykal, şöyle devam etti 
     ''Aklımda 3 dünya haritası var. Birinci harita şiddet ve terör bölgelerini gösteriyor. İkinci harita totaliter hükümetlerin yerini işaretliyor. Üçüncü haritada da Müslüman ülkelerin işgal ettiği yeri görüyoruz. Bu haritaları kıyasladığımız zaman terörizm ve otoriter rejimlerin üst üste çakıştığını görüyoruz. Bazı istisnalar bir yana terörizmin kaynakları demokratik dünyanın dışındadır. Maalesef terörizm ve şiddet ile demokrasi eksikliğinin yaşandığı alanlar, Müslüman ülkelerin çoğunun yaşadığı bölgelerdir. Ancak, İslam dinine mensup halkların yaşadığı pek çok ülke terörizmin tamamen dışındadır. Yani, İslam dini şiddet ve terörün sorumlusu değildir. Demokrasi eksikliğinden de sorumlu değildir. İslam, barış, hoşgörü ve fazilet sembolüdür. Ancak, bazı terör örgütleri İslam düşüncesini hiç de kutsal olmayan saldırılar için istismar etmektedir.'' 
     
     AYNI PROJENİN İKİ YARISI 

     Demokrasi ve terörle mücadelenin aynı projenin iki yarısı olduğunu vurgulayan Baykal, gerçek bir demokratikleşme projesinin, terörizmin temel nedenlerini ortadan kaldırması açısından fevkalade önemli olduğunu düşündüğünü belirtti. 
     Baykal, ''Demokrasinin dışarıdan zorla kabul ettirilemeyeceğini hatırda tutmalıyız. Demokrasi bir ithal ve ihraç maddesi olamaz. Demokrasi bir toplumun tabanından, köklerinden gelmelidir. Uluslararası toplum bir ülkede veya bir bölgede demokrasinin gelişmesine iyi niyet, işbirliği, dayanışma ve yardımlaşma yoluyla katkıda bulunabilir'' şeklinde konuştu. 
     Baykal, demokratikleşme sürecinin, ülkelerin ekonomik kalkınma düzeyleriyle de ilgili olduğunu belirterek, bazı istisnalar olsa da çok düşük ekonomik gelire sahip ülkelerde kalıcı demokratik rejimlerin yerleştirilmesinin kolay olmadığını dile getirdi. 
     
     ''TEK İSTİSNA ORTADOĞU...'' 

     Geçen 20 yıl içinde demokrasinin Doğu Avrupa, Latin Amerika, Afrika ve Uzakdoğu'da yayıldığını ifade eden Baykal, bunun tek istisnasının Ortadoğu olduğunu belirterek, şöyle devam etti 
     ''Bazı bilimadamları gerçek bir demokrasinin Müslüman ülkelerde yaşayamayacağını, zira İslamiyet ile demokrasinin birbiriyle bağdaşmadığını ileri sürüyorlar. Demokrasinin şimdiye kadar Türkiye hariç 56 İslam ülkesinde gelişmediği gerçektir. Türkiye bir istisna oluşturuyor. Çünkü Türkiye'de eğitim, siyasi hayat, kamu yönetimi İslami ilkelere göre şekillendirilmemiştir. Geçmiş 80 yıllık uygulamamız bu yöndedir. Cumhuriyetimizin ilk yıllarından itibaren laiklik ilkesini kabul ettik ve din işleriyle devlet işlerini birbirinden ayırdık. Bugün bu ilke, anayasamızın değiştirilemez maddelerinden biridir. Ancak şunu da açıkça belirtmek gerekir ki, bugün Türkiye'de laikliğin gerçek anlamda uygulanmasında sorunlar yaşıyoruz. Bazı siyasi çevreler toplumumuzdaki laik uygulamaları koruyan mahkeme kararlarına karşı çıkıyorlar ve kamu hayatının çeşitli alanlarında İslami kuralları uygulatmak istiyorlar. Bu, rejimimizin geleceğini tehlikeye düşürür. Samimiyetle inanıyoruz ki, halkı Müslüman olan ülkelerde laiklik ilkesi kabul edilmeden demokrasi yerleştirilemez. Bizim kanımızca, ABD yönetimi tarafından ortaya atılan Büyük Ortadoğu Projesi'nin en önemli eksikliği, laikliğe hiçbir atıfta bulunmamasıdır. Ortadoğu'daki Müslüman ülkelerde demokratik sistemler ancak laiklik ilkesi kabul edilirse yerleştirilebilir.'' Baykal, İslami inanca sahip dünyada 1.5 milyar insanın çeşitli bölgelerde yaşadığını, fakat sadece Türkiye'de dinin hukuk ve kamu yönetiminin dışında tutulduğunu söyledi. 
     Deniz Baykal, Türkiye'de Batı toplumunun bütün demokratik değerlerini paylaşan en ilerici ve reformcu siyasi gücü temsil ettiklerini de kaydetti. 
     
     ''FİLİSTİN DEVLETİ, AYRI VE EGEMEN BİR SİYASİ VARLIK OLARAK TANINMALIDIR'' 

     CHP Genel Başkanı Deniz Baykal, ''Amerika'nın Irak'a yaptığı müdahalenin en büyük başarısızlığı geçici temel yasanın dine dayandırılması ve bazı bölgesel otoritelerin genel etnik gruplara verilmesidir'' dedi. 
     Baykal, Polat Renaissance Otel'de, Sosyalist Enternasyonal'in Barış, Demokrasi ve İnsan Hakları Komite Toplantısı'nın açılışında yaptığı konuşmada, ağırlıklı olarak Irak konusuna değindi. 
     Etnik yapısı çeşitlilik gösteren toplumda yaşayabilen demokrasinin kurulabilmesi için etnik ve mezhepsel bölünmelerin siyasi hayata yansımaması gerektiğini kaydeden Baykal, ''Irak'ta dini ve etnik ayrımcılığa dayalı federal anayasanın oluşturulması, ülkeyi parçalanmaya ve toprak bütünlüğünün dağılmasına götürebilir'' dedi. 
     ''Amerika'nın Irak'a yaptığı müdahalenin en büyük başarısızlığı, geçici temel yasanın dine dayandırılması ve bazı bölgesel otoritelerin yerel etnik gruplara verilmesidir'' diyen Baykal, bunun, Irak'ın siyasi kimliğinin parçalanmasına yol açabileceğini söyledi. 
     
     IRAK'IN KUZEYİ'NDEKİ TERÖRİSTLER 

     Baykal, Amerikalıların, Irak'ın Kuzeyi'nde bulunan ve Türkiye'nin doğusunda giderek artan terörist saldırılar için lojistik üst oluşturan 5 bin civarındaki teröristi etkisiz kılmayı şimdiye kadar başaramadığını söyledi. 
     Irak'taki çeşitli Kürt, Sünni ve Şii gruplar arasında ciddi çatışmalar olmasından endişe ettiklerini ve bu çatışmaları önlemenin, barış ve istikrar ortamı yaratmanın yolunun siyasi ve ekonomik tedbirler almak olmadığını ifade eden Baykal, ''Daha çok askeri güç kullanmak, daha çok barış ve istikrar getirmez'' dedi. 
     Baykal, ABD Dışişleri Bakanı Colin Powell'ın, Amerika'nın Irak'ta yeni anayasa yapılırken bir din devleti kavramına 'karşı çıkmayacağı' yolundaki sözlerini endişeyle karşıladıklarını belirterek, böyle bir politikanın Irak'a gerçek demokrasi getirebileceğinden kuşkulu olduğunu söyledi. 
     ''Müslüman bir ülkede demokrasi laiklik olmadan gerçekleşemez ve öyle görülüyor ki, Amerikalı dostlarımız henüz bu fikri benimsemiş değillerdir'' diyen Baykal, bölgenin demokratikleşmesinin tabandan gelmesi gerektiğini söyledi. 
     Baykal, ''Bizim hedefimiz, bölge ülkelerinin insan hakları, kadın-erkek eşitliği, sosyal adalet ve barışa dayalı özgür toplumlar yaratma çabalarını desteklemek olmalıdır'' dedi. 
     Irak'taki durumu endişeyle izlediklerini, orada barış ve istikrarın geçici hükümete yetki devri suretiyle sağlanabileceğine inanmanın kolay olmadığını kaydeden Baykal, özgür seçimler sonucunda iş başına gelecek hükümet bulunmadan şiddetin durdurulabilmesinin zor olacağını söyledi. 
     
     BM BARIŞ GÜCÜ 

     Irak'ta BM Barış Gücü'nün koalisyon güçlerinin yerini almasının uygun olacağını dile getiren Baykal, bu gücün tarafsız ülkelerin birliklerinden oluşturulması gerektiğini kaydetti. 
     Baykal, bu aşamada NATO'nun Irak'ta aktif bir rol oynamaya davet edilmesinin uygun olmayacağını belirtti. 
     Deniz Baykal, ''Irak'ta yeni siyasi rejim, etnik ve dini farklılıklar yerine Irak vatandaşları üzerine kurulmalıdır'' dedi. 
     Bu düşünce ve beklentilerinin Sosyalist Enternasyonal ilkelerine tamamen uygun olduğunu ifade eden Baykal, aynı ilkelerin oradaki koşullara uydurulmak kaydıyla İsrail ve Filistin arasındaki ihtilafta da kullanılabileceğini kaydetti. 
     Filistinlilerin temel hak ve özgürlüklerine saygı gösterilmesi gerektiğine işaret eden Baykal, ''Filistin devleti ayrı ve egemen bir siyasi varlık olarak tanınmalıdır. Eğer iki taraf arzu ederse, İsrail ve Filistin arasında barışçı çözüm bulunmasına katkı yapmaya hazırız'' diye konuştu. 
     Baykal, uluslararası toplumun yeni tehditlerle karşı karşıya bulunduğunu anladıklarını, ancak bu tehditlerle baş etmenin en etkili yolunun kitlesel düzeyde kuvvet kullanılması ve önleyici saldırılarda bulunulması olmadığını belirterek, ''Kullanacağımız üstün silahlar meşru ve uluslararası ahlak değerleriyle uyumlu olmalıdır'' dedi. 
     
     KKTC ÜZERİNDEKİ KISITLAMALAR KALDIRILMALI 

     Baykal, KKTC'ye 30 yıldan beri haksız olarak uygulanan uluslararası ambargoların sürdürülmesinin sağduyuya aykırı olduğunu ifade ederek, şunları söyledi 
     ''Uluslararası toplumu, Kıbrıslı Türklere uygulanan kültürel, turistik, sportif alandaki bütün kısıtlamaları kaldırmaya önemle davet ediyoruz. Siyasi alanda da Kıbrıslı Türkleri devletsiz bir millet olarak yaşamak zorunda bırakmak haksız ve adaletsiz olacaktır. Türkler demokratik bir toplumun bütün kurumlarına sahiptirler. O nedenle, artık onların egemen ve bağımsız bir devlet olarak tanınmalarının zamanının geldiğine inanıyoruz.'' Baykal, yarın toplantı sonunda açıklanacak ortak kararların, 3 gün sonra toplanacak NATO Zirvesi'nde ve ayrıca bölgeye, dünyaya barış, demokrasi ve istikrar getirmekle sorumluluk üstlenen hükümetlerce önemle dikkate alınacağına inandığını söyledi. 
     Toplantıya katılan 25 ülkenin temsilcileri, açılış konuşmalarının ardından aile fotoğrafı çektirdi. 
     Toplantı daha sonra basına kapalı olarak devam etti. İlk çalışma oturumunun ardından üyeler akşam yemeği yedi. 
     Yarın sona erecek Sosyalist Enternasyonal toplantısında hazırlanacak sonuç bildirgesinin, NATO Zirvesi'ne mesaj olarak gönderileceği bildirildi. 
     
</TEXT>
</DOC>
