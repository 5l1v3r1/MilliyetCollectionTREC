<DOC>
<DOCNO> 289462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun11.html </URL>
<DATE> 2004/11/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Londra'da bugünden itibaren polis herkesi yolda durdurup arayabilecek 
</HEADLINE>
<TEXT>

     İngiltere'nin bazı bölgelerinde 1 yıldır süren, polisin yolda istediği kişiyi durdurup üzerini aramasıyla ilgili pilot uygulama, bugünden itibaren başkent Londra'da da geçerli olacak. 
     Polise istediği kişiyi durdurup üzerinde ya da otomobilinde arama yapma yetkisi tanıyan uygulama, aranan kişilere de bu durumu tutanakla tespit ettirme hakkı veriyor. Polis yetkilileri, bu hakkın sadece arama yapılan kişiler değil, durdurulan ve ayak üstü sorgulanan kişiler için de geçerli olacağını vurguladı. 
     Bu arada, uygulamanın bir yıldır sürdüğü bölgelerde yaşayan İngilizler ise konuyla ilgili değişik görüşler ortaya koyuyor. 
     Pilot bölgelerden biri olan Hackney'de yaşayan ve bir yıl içinde 2 kez aranan John O'Dale, aramanın yol açtığı gecikmeyi hoş karşılamadığını belirtirken, ''Eğer polisin bunu yapması gerekiyorsa bırakalım yapsın. Önemli olan bunun sonucunda sokaklarda kullanılan silahları ele geçirmeleri, bizim hayatımızı daha güvenli hale getirebilmeleridir'' dedi. 
     Polis tarafından birkaç kez durdurularak aranan 24 yaşındaki Emmanuel Adjei ise arama girişimlerinin pek çoğunun haklı olmadığını öne sürdü. ''Polis canının istediği herkesi durdurur oldu'' diyen Adjei, ''Kimsenin bir şey yaptığı yok. Bu aramaların sonunda polisin de kimseyi ele geçirdiği yok. O zaman bu uygulama insanlara rahatsızlık vermekten başka neye yarayacak '' diye sordu. 
     Pilot uygulama başladığından bu yana tartışılan polisin bu yetkisinin, etnik azınlıklar üzerinde bir baskı kurma yöntemi olmaktan öteye geçmeyeceğini savunan sivil toplum kuruluşları ise bu konudaki itirazlarını sürdürüyor. 
     
</TEXT>
</DOC>
