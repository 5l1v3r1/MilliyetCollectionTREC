<DOC>
<DOCNO> 277800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo15.html </URL>
<DATE> 2004/10/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fenerbahçe'nin en zorlu haftası... 
</HEADLINE>
<TEXT>

     Fenerbahçe'yi, 18 Dünya Kupası grup eleme maçlarının ardından yoğun bir maç haftası bekliyor. 
     Sarı-lacivertliler 16-23 Ekim tarihleri arasındaki 8 günde 3 maç yapacak. 
     Birinci Süper Lig'de 16 Ekim Cumartesi günü deplasmanda Gaziantepspor ile karşılaşacak sarı-lacivertli ekip, 19 Ekim Salı günü Avrupa Şampiyonlar Ligi'nde grubundaki 3. maçında Fransa'nın Olimpik Lyon takımını sahasında konuk edecek. Sarı-lacivertliler, 23 Ekim Cumartesi günü de ligin 10. haftasında Sakaryaspor ile karşılaşacak. 
     
     ÜST ÜSTE İKİ ZOR MAÇ 
     Ligde 14 puanla 6. sırada bulunan Gaziantepspor deplasmanında kazanarak liderliğini devam ettirmeye çalışacak sarı-lacivertliler için, Manchester United karşısında alınan 6-2'lik mağlubiyetin ardından ''devler ligi''nde Olimpik Lyon maçı büyük önem taşıyor. 
     3. kez katıldığı Şampiyonlar Ligi'nde gruptan çıkmayı hedefleyen sarı-lacivertliler, 2. maçların ardından D grubunda lider olan Fransız ekibi karşısında saha ve seyirci avantajını da kullanarak kazanıp iddiasını devam ettirmeye çalışacak. 
     Sarı-lacivertliler, Olimpik Lyon maçından sonra ligde sahasında Sakaryaspor'u konuk edecek. 
     Bu sezon 11-18 Eylül tarihleri arasında aynı şekilde yoğun bir maç trafiği yaşayan sarı-lacivertli ekip 8 günde oynadığı 3 maçtan hasarsız çıkmayı başarmıştı. Sarı-lacivertliler, 8 günlük süre içinde ligde deplasmanda Akçaabat Sebatspor'u 4-1, kendi sahasında Malatyaspor'u 3-1 ve Şampiyonlar Ligi'nde de AC Sparta Prag'ı ise 1-0 yendi. 
     
</TEXT>
</DOC>
