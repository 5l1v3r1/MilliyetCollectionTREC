<DOC>
<DOCNO> 272039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy23.html </URL>
<DATE> 2004/09/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şahin Görüşmeler sonucunda mutabakat metnini imzalamayı umuyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, bugün başlayan kamu kesimi toplu görüşmeleri ile ilgili olarak, ''Umuyorum ve diliyorum ki arkadaşlarımız da aynı dilekleri ifade ettiler bu toplu görüşme sürecinin sonucunda mutabakat metni imzalayalım'' dedi. 
     Bakan Şahin, Başbakanlık Merkez Bina'da bugün başlayan ve yaklaşık 5 saat süren toplu görüşmeler konusunda gazetecilere açıklamalarda bulundu. 
     Şahin, yetkili kamu çalışanları sendikaları ve onların bağlı bulunduğu 3 konfederasyon ile toplu görüşmelerin bugün başladığını anımsatarak, görüşmenin asıl gündem maddesinin 2005 yılı için kamu çalışanlarına ne gibi mali ve sosyal haklar sağlanabileceği olduğunu kaydetti. 
     Gündemi belirlemek için uzun bir çalışma yaptıklarını ifade eden Şahin, konfederasyon başkanlarının, görüşülmesinde yarar gördükleri bazı önerileri olduğunu bildirdi. 
     
     GELECEK HAFTA PERŞEMBE YENİDEN BİRARAYA GELİNECEK 

     Şahin, bu önerilerle birlikte gündemi zenginleştirdiklerini belirterek şöyle devam etti 
     ''Kendilerinin, içinde bulunduğumuz yıl ve bir önceki yıl ile ilgili reel kayıpları olduğu konusunu incelemek, araştırmak ve bu konuda bir rapor hazırlamak üzere altışar kişiden oluşan bir müşterek komisyon kurulmasına karar verildi. 
     Bu komisyon Salı günü çalışmaya başlayacak, o tarihe kadar 3 konfederasyonun bu konudaki önerileri, tek bir öneri haline getirilerek kamu işveren kesimine verilecek. Komisyon, hazırlayacağı raporu, Perşembe günü yapılacak toplantının gündemine getirecek.'' Bakan Şahin, kamu çalışanlarının özlük hakları ve sosyal güvenlik sorunları ile ilgili araştırma ve inceleme yapılması önerisi geldiğini belirterek, bu öneri ile ilgili de üçer kişiden oluşan bir komisyon kurulduğunu bildirdi. Bu komisyonun da çalışmalarına hemen başlayacağını ifade eden Şahin, 2005 yılı ile ilgili gündeme, gelecek hafta Perşembe günü yapılacak toplantıda girilebileceğini söyledi. 
     Şahin, ''Umuyorum ve diliyorum ki arkadaşlarımız da aynı dilekleri ifade ettiler bu toplu görüşme sürecinin sonucunda mutabakat metni imzalayalım. Ben bunu son derece önemsiyorum. Çünkü daha önce yapılan 2 toplu görüşmede böyle bir mutabakat metni imzalamayı başaramamıştık'' dedi. 
     Şahin, kamu çalışanlarının sendikalılaşmalarının önündeki engelleri aşmak için bu mutabakat metninin önemli bir işlev göreceğine inandığını belirtti. 
     Bakan Şahin, açıklamasının ardından gazetecilerin sorularını yanıtladı. 
     Bir gazetecinin, kamu çalışanlarının maaşlarındaki artış yüzdeleri konusunun bugünkü toplantıda gündeme gelip gelmediği sorması üzerine Şahin, bu konuyu gelecek hafta Perşembe günkü toplantıda görüşmeyi umduklarını ifade etti. Şahin, Maliye, Hazine ve DPT uzmanlarının da konfederasyon yetkililerinin önerisi üzerine 2005 yılı ile ilgili ekonomik durum, kamu çalışanlarına bütçeden ayrılacak pay konusunda bir çalışma yapacaklarını bildirdi. 
     Başbakan Yardımcısı Şahin, bir başka soru üzerine de geçtiğimiz dönemlerdeki Uzlaştırma Kurulu kararlarının görüşülmesi talebinin de bulunduğunu kaydederek, bu konunun da kurulan komisyon tarafından değerlendirileceğini söyledi. 
     
</TEXT>
</DOC>
