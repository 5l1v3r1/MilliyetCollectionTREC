<DOC>
<DOCNO> 256535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy07.html </URL>
<DATE> 2004/07/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Derviş'e bir tepki de DSP'den Eski arkadaşımız bile saymadık 
</HEADLINE>
<TEXT>

     DSP Genel Başkan adayı Şükrü Sina Gürel, ''Kemal Derviş'i biz hiçbir zaman eski arkadaşımız bile saymadık'' dedi. 
     Gürel, 25 Temmuz'da yapılacak DSP Genel Kurul'u için sürdürdüğü çalışmalar kapsamında geldiği Kırşehir'de, partililerle bir araya geldi. 
     Genel Kurul'un yapılacağı 25 Temmuz tarihinin sadece DSP için değil, Türkiye için de dönüm noktası olacağını savunan Gürel, hükümetin IMF ve Dünya Bankası'nın isteklerini yerine getirme peşinde olduğunu iddia etti. 
     Kemal Derviş'in CHP'den ayrılarak AK Parti'ye geçeceği yolunda söylentilerin olduğu hatırlatılan Gürel, şunları kaydetti 
     ''Derviş AK Parti'ye yakışır. Kemal Derviş'i biz hiçbir zaman eski arkadaşımız bile saymadık. Kendisinin Türkiye'ye hangi amaçla geldiği zaten belliydi. Bu amaçlardan biri Türkiye'nin kısa vadeli borçlarının tahsilatı göreviydi. Diğer bir amacı da, Türk siyasetini dejenere etme misyonuydu. Sanırım, bu misyonlarını başarıyla devam ettirdiğini bugün de gösteriyor.'' 
     
     DSP GENEL SAYMANI ŞEKERCİOĞLU... 
     Demokratik Sol Parti Genel Saymanı Mecit Şekercioğlu, 25 Temmuz'da yapılacak Genel Kurul'un DSP'nin, ülkenin ve solun geleceğini tayin edecek bir kurultay olacağını savundu. 
     DSP Genel Başkan adayı, Şükrü Sina Gürel'in Karadeniz turu kapsamında ziyaret edemediği illeri tamamlamak amacıyla Parti Meclis Üyesi Cumhur Ömer Özgün ve Ar-Ge Komisyonu Üyesi Hikmet Aydemir'le birlikte Çorum'a gelen Şekercioğlu, parti merkezinde bir basın toplantısı düzenledi. Partisinin 25 Temmuz'da yapılacak kurultayının DSP'nin, ülkenin ve solun geleceğini tayin edecek bir kurultay olacağını iddia eden Şekercioğlu, DSP'nin Ecevit'in istediği gibi 'kurumsal bir parti' olması için çalışacaklarını kaydetti. 
     
</TEXT>
</DOC>
