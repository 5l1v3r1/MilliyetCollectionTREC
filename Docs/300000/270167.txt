<DOC>
<DOCNO> 270167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur34.html </URL>
<DATE> 2004/09/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çorum Ehli Beyt Vakfı'ndan Türkiye aleyhine AİHM'e dava 
</HEADLINE>
<TEXT>

     Çorum Ehli Beyt Vakfı ve 14 üyesi, ''Diyanet'ten izinsiz ve Diyanet dışında açılan camilerin yönetiminin 3 ay içinde Diyanet'e devredilmesi''ne ilişkin kanunla ilgili Türkiye aleyhine Avrupa İnsan Hakları Mahkemesi'ne AİHM dava açtı. 
     Çorum Ehli Beyt Vakfı Basın Sözcüsü ve Avukatı Teoman Şahin, AA muhabirine yaptığı açıklamada, 1998 yılında 4379 sayılı Diyanet İşleri Kuruluş ve İşleyiş Kanunu'na yeni bir madde eklenerek, ''Diyanet'ten izinsiz ve Diyanet dışında açılan camilerin yönetiminin 3 ay içerisinde Diyanet'e devredilmesi''nin yasalaştığını hatırlattı. Bu kanunla dünyada 350 milyonluk Caferi Mezhebi'nin yok sayıldığını ve bu insanların ibadetlerinin yönetiminin ''Sünni İslami anlayışına göre kurulmuş Diyanet İşleri Başkanlığı'na'' verilmek istendiğini öne süren Şahin, şöyle konuştu 
     ''Bu kanunun pratikte uygulanma şansının hiç olmadığı, kanunun din ve vicdan özgürlüğüne, İnsan haklarına, dahası Türkiye Cumhuriyeti Anayasası'na aykırı olduğu ve iptali gerektiği konusundaki tüm hatırlatma ve çabalarımıza karşın kanun TBMM'den geçmiş, Cumhurbaşkanı'nca onaylanmış ve hiçbir siyasi parti de iptali için dava açmamıştır.'' 1999'da kanunun iptali için Bölge İdare Mahkemesi ve Danıştay'a yaptıkları başvurulardan sonuç alamadıklarını ve iç yargı yollarının tükendiğini ifade eden Şahin, Ehli Beyt Vakfı yönetiminin ve vakıf üyesi 14 kişinin, 25 Ağustos 2004'te Avrupa İnsan Hakları Mahkemesi'ne dava açtığını söyledi. 
     Şahin, davacılara, kişi başı 250'şer milyar lira manevi tazminat ödenmesi talebinde bulunduklarını da sözlerine ekledi. 
     
</TEXT>
</DOC>
