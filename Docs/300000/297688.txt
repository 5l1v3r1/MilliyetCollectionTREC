<DOC>
<DOCNO> 297688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur45.html </URL>
<DATE> 2004/12/14/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Taksici Kadıköy'de banka soymaya kalkıştı .. 
</HEADLINE>
<TEXT>

     Kadıköy'de, kurusıkı tabancayla banka soymaya kalkışan taksici, güvenlik görevlisince kıskıvrak yakalandı. 
     Alınan bilgiye göre, Şemsettin Günaltay Caddesi Osmanlı Sitesi 213 numaradaki, Kadıköy Emniyet Müdürlüğü binasına 100 metre mesafedeki Alternatifbank'a akşam saatlerinde gelen Necati Taşçı, elindeki tabancayla vezneye yönelerek paraları istedi. 
     Taşçı, arkadan yaklaşarak üzerine atlayan banka güvenlik görevlisi Ömer Hatipoğlu tarafından kıskıvrak yakalandı. Etkisiz hale getirildikten sonra polise teslim edilen Taşçı'nın elindeki tabancanın kurusıkı olduğu anlaşıldı. 
     Necati Taşçı'nın, polise verdiği ilk ifadede, taksi sürücüsü olduğunu, kredi kartı borçlarını ödeyemediği için zor duruma düştüğünü ve bu nedenle soyguna kalkıştığını söylediği öğrenildi. 
     Taşçı'nın, Kadıköy Emniyet Müdürlüğü'ndeki sorgusu sürdürülüyor. 
     
</TEXT>
</DOC>
