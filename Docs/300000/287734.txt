<DOC>
<DOCNO> 287734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko26.html </URL>
<DATE> 2004/11/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ekimde 34 binden fazla otomobil satıldı 
</HEADLINE>
<TEXT>

     Ekim ayındaki otomobil satışları, bir önceki aya göre yüzde 2.7 artarak 34.3 bine çıktı. İlk on aydaki toplam otomobil satışları, yüzde 147'lik hızlı bir artış göstererek 370.5 bine yükseldi. İthalatın pazar payı yüzde 70'i buldu. İlk on aydaki otomobil üretimi yüzde 65 artarak 
     373.5 bin oldu. 
     Otomotiv Sanayii Derneği'nden OSD yapılan açıklamaya göre, ekim ayındaki otomobil satışları 34 bin 300 adet olarak gerçekleşti. Satışlar, eylül ayındaki 33 bin 400 adetlik düzeyine göre yalnızca yüzde 2.7 oranında arttı. 
     Ekim ayında artmasına rağmen satışlar, önceki ayların büyük ölçüde gerisinde bulunuyor. Mayıs ayında 54.6 bin adetle aylık bazda en yüksek düzeyine ulaşan otomobil satışları, izleyen dönemde azalmaya başlamıştı. Mayısta zirveye ulaşan talebin, izleyen aylarda yüzde 30 azaldığı bildirildi. 
     
     ON AYDAKİ SATIŞLAR 
     Yılın ilk on ayındaki toplam otomobil satışları, geçen yıla göre yüzde 147 artarak 370 bin 466'ya çıktı. Bunların 259 bin 130'unu ithal, 111 bin 336'sını yerli otomobiller 
     oluşturdu. İthal otomobil satışları yüzde 159, yerli otomobil satışları yüzde 124 arttı. İthalatın pazar payı, geçen yılın ilk on ayındaki yüzde 67'lik düzeyinden bu yıl yüzde 70'e yükseldi. 
     
     TOPLAM PAZAR 
     Otomotiv sektöründe toplam satışlar ise ekim ayında, geçen yıla göre yüzde 14 artarak 57 bin 155 adede çıktı. 
     Toplam satışlar, bir önceki aya göre ise 5.6 azaldı. 
     Otomotiv pazarında ilk on aydaki toplam satışlar ise yüzde 126 artarak 616 bin 417'ye yükseldi. Pazardaki satışların, 195 bin 200 adet olan 10 yıllık ortalama satışların yüzde 89.8 üzerinde bulunduğu belirlendi. 
     Minibüs ve kamyonetten oluşan hafif ticari araç satışları, ilk on ayda yüzde 103 artarak 200 bin 346 olarak gerçekleşti. 
     
     OTOMOBİL ÜRETİMİ 
     Ekim ayındaki otomobil üretimi, geçen yılın aynı dönemine göre yüzde 22 artarak 32 bin 127'den 39 bin 293 düzeyine yükseldi. 
     Yılın ilk on ayındaki otomobil üretimi de yüzde 65'lik artış kaydederek 226 bin 464'ten 373 bin 460'a çıktı. 
     Otomobilde ekim ayının son haftasındaki ÖTV artışının 2 günlük uygulama süresinin ertelenmesi nedeniyle talebi öne çektiği belirtildi. Bu nedenle ÖTV artışının pazarda daralma etkisini kasım ayından itibaren göstermeye başlamasının beklendiği bildirildi. 
     
     EKİMDE BAZI TİCARİ ARAÇLARIN ÜRETİMİ AZALDI 
     Ekim ayında, bazı ticari araçların üretiminde ise gerileme gözlendi. Talepteki azalmaya bağlı olarak geçen ay büyük kamyon üretimi yüzde 20, küçük kamyon üretimi yüzde 8, minibüs üretimi yüzde 3, otobüs üretimi yüzde 21 azaldı. 
     Otomotiv sektörünün ekim ayındaki toplam üretimi, geçen yıla göre yüzde 23 artarak 73 bin 334 adet oldu. 
     
     PAZARDA ON AYLIK ÜRETİM 
     Yılın ilk on ayında ise otomotiv sektörünün toplam üretimi yüzde 64 artarak 715 bin 643'e çıktı. Bunun 307 bin 796'sını oluşturan ticari araç üretimi yüzde 66 arttı. 
     Kamyonet üretimi yüzde 61 artarak 245 bin 254'e, minibüs üretimi yüzde 135 artarak 23 bin 304'e, büyük kamyon üretimi yüzde 90 artarak 20 bin 735'e, küçük kamyon üretimi yüzde 61 artarak 5 bin 708'e, minibüs üretimi yüzde 74 artarak 8 bin 704'e, otobüs üretimi de yüzde 22 artarak 4 bin 91'e ulaştı. 
     
     421 BİN ARAÇ İHRAÇ EDİLDİ 
     Ocak-ekim döneminde 421 bin 430 adet taşıt aracı ihraç edildi. İhracat, geçen yıla göre yüzde 45 arttı. 
     Otomobil ihracatı yüzde 47 artarak 251 bin 704 adede yükseldi. 
     Ticari araç ihracatı da yüzde 48'lik artışla 161 bin 235 adet oldu. Kamyonet ihracatı yüzde 51 artarak 151 bin 
     448'e, minibüs ihracatı yüzde 26 artarak 4 bin 20'ye, kamyon 
     ihracatı yüzde 30 artarak 1849'a, midibüs ihracatı yüzde 19 artarak 1602'ye ulaşırken, otobüs ihracatı yüzde 14 azalarak 2 bin 316'ya indi. Traktör ihracatı da yüzde 16 azalarak 8 bin 491 adet düzeyinde oluştu. 
     
</TEXT>
</DOC>
