<DOC>
<DOCNO> 259799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur15.html </URL>
<DATE> 2004/08/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İDO Deniz otobüsü, su altındaki bilinmeyen bir nesneye çarpmıştır 
</HEADLINE>
<TEXT>

     İstanbul Deniz Otobüsleri Genel Müdürlüğü İDO , Yenikapı-Bandırma seferini yapmakta olan ''Hızır Reis III'' adlı deniz otobüsünün su altında bilinmeyen bir nesneye çarptığını ve çok düşük risk ihtimaline karşı yolcuların tahliyelerinin sağlandığını bildirdi. 
     İDO Genel Müdürlüğü'nden kazaya ilişkin yapılan yazılı açıklamada, şöyle denildi 
     ''Saat 08.15 Yenikapı-Bandırma seferini yapmakta olan Hızır Reis III deniz otobüsümüz, Bandırma'ya yaklaşık 10 mil mesafede, Fener Adası açıklarında seyir sırasında su altında bilinmeyen bir nesneye çarpmıştır. 
     Oluşan vibrasyon sonucu derhal makineler stop edilerek, durum kontrol edilmiştir. Dümen dairesine deniz suyu sızdığı görülmüş, bölmeye su sızdırmazlığı sağlanmıştır. 
     Çok düşük risk ihtimaline karşılık Bandırma'da bulunan diğer deniz otobüsüne yolcular aktarılarak, emniyetli bir şekilde tahliyeleri sağlanmıştır.'' 
     
     "SOL ALT KISMINDA DA KÜÇÜK BİR DELİK VAR'' 

     Bandırma Belediye Başkanı Cemal Öztaylan, İstanbul-Bandırma seferini yaparken Marmaraadası yakınlarında makine dairesinin su almasıyla tehlike yaşayan ''Hızır Reis'' adlı geminin sancak kısmında 1 metre, arka sol üst kısmında 50 santimlik yırtık, sol alt kısmında da 30 santimlik bir delik olduğunu söyledi. 
     Öztaylan, AA muhabirine yaptığı açıklamada, olayın ardından Bandırma Limanı'na çekilen deniz otobüsünde yapılan ilk incelemede, geminin 3 yerinde yırtık ve delik, pervanesinin de kopuk olduğunun tespit edildiğini söyledi. 
     Hasarın, deniz otobüsünün kayaya veya suyun altında bilinmeyen bir cisme çarptığına ilişkin şüpheleri artırdığını ifade eden Öztaylan, ''Geminin sancak kısmında 1 metre, arka sol üst kısmında 50 santimlik yırtık, sol alt kısmında da küçük bir delik var. Pervane de kopmuş'' dedi. 
     Kaza sırasında deniz otobüsünde bulunan Murat Sayın ise arıza nedeniyle deniz otobüsünün, kalkış saatinden yarım saat geç sefere çıktığını öne sürdü. 
     Olay sırasında çarpmaya benzeyen bir ses duyduklarını ifade eden Sayın, ''Sarsıntının ardından güçlü bir ses duyuldu. Birden deniz otobüsünün içinde panik oluştu. Görevliler, sakin olmamızı ve cankurtaran yeleklerini giymemizi istediler'' diye konuştu. 
     
</TEXT>
</DOC>
