<DOC>
<DOCNO> 250970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/astro/index.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yengeç burcunun önündeki yıl 
</HEADLINE>
<TEXT>

Satürn sorumluluklar getirirken Uranüs sürprizler ve kişisel gelişim vaat ediyor 


Güneş, Yengeç burcuna girerek yaz mevsimini başlattı. Her yıl Güneş'in doğduğunuz yere geri dönmesi ile birlikte sizin için yeni bir dönem başlar. Bu yazıyı Yengeçlere ayırdık ve önümüzdeki dönemde ortaya çıkabilecek yeni şartların işaretlerine baktık. 
Satürn 2003'ün ikinci yarısından bu yana burcunuzda ilerliyor. Bu öğretici ve sert gezegen burcunuzda olmaktan pek hoşlanmaz, aslına bakarsanız ondan da pek kimse haz duymaz ama Satürn olmadan başarı mümkün değildir. Kimi Yengeçler bu yeniliği uzun zamandır hayalini kurdukları şeyi elde etmek için göstermeleri gereken çaba olarak kimileri ise astrolojik haritalarına bağlı olarak, iş ya da evle ilgili sorumluluklar olarak görebilirler. 
Uranüs ise Satürn'e rağmen size sürprizler ve özgür bir bakış açısı getirmeye yardımcı oluyor. Bu gezegen şimdilerde 25-29 Haziran doğumlulara, onları daha spontane kılan kıpırtılar getirmekte. Bu arada 25 Eylül sonrasında Jüpiter, Terazi burcuna geçerek genel olarak Yengeçlerin ev ve yerleşimle ilgili konularına büyük bir destek verecek. Özellikle yükselen burçları başta Terazi, İkizler ve Kova olan Yengeçler bu transit altında kendilerini hem daha dışa dönük bulacaklar hem de öğrenmenin ve kendini ifade etmenin daha kolay yollarını bulacaklar. 

İlişkilerde kışın soğukluk yazın motivasyon 

2004-2005 döneminde Mars, Aslan burcundan Koç burcuna kadar ilerlemiş olacak. Bu dönem boyunca Mars, 26 Eylül-11 Kasım, 6 Şubat- 
20 Mart ve 12 Haziran sonrasında burcunuzla zorlayıcı açıda olacağı için enerjinizi daha yapıcı kullanmanız, öfkelenmemeniz gerekiyor. Özellikle 
6 Şubat-20 Mart arasında, karşıt burcunuzda kalan Mars yakın beraberliklerde, evlilikte ve genel olarak anlaşmalarda daha soğuk bir hava yaratabilir ya da biriken problemleri tetikleyerek sizi başkaları ile çatışmaya sürükleyebilir. 
Halbuki Mars, 11 Kasım-25 Aralık ve 1 Mayıs-12 Haziran dönemlerinde burcunuzla uyumlu açıdayken zamanı boşa geçirmemeli ve ortaya çıkacak fırsatlardan zahmetsizce yararlanabilmelisiniz. Bu dönemlerin ilkinde Mars size yaşamsal enerji, coşku, yaratıcı alanda rekabet ve özellikle aşk hayatında daha fazla motivasyon getirecek. Diğer dönemde eğitim, yabancılar ve yolculuklar hayatınıza daha fazla canlılık getirebilir. Mutlu bir yıl dileğiyle, doğum gününüz kutlu olsun. n 


</TEXT>
</DOC>
