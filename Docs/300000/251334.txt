<DOC>
<DOCNO> 251334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/siyaset/axsiy02.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a eşsiz davetiye 
</HEADLINE>
<TEXT>


Sezer'in, NATO Zirvesi için verdiği yemekte başkanları eşli davet ederken, Erdoğan ve Gül'e eşsiz davetiye gönderdiği öğrenildi 


Cumhurbaşkanı Ahmet Necdet Sezer, Çankaya Köşkü'nde verdiği resepsiyonlardaki, "türbana ambargo" uygulamasını NATO Zirvesi kapsamında verdiği yemekte de sürdürdü. 
Yemeğe bütün hükümet ve devlet başkanlarını eşli davet eden Sezer'in, Başbakan Recep Tayyip Erdoğan ve Dışişleri Bakanı Abdullah Gül'e eşsiz davetiye gönderdiği öğrenildi. Uygulama, hükümet çevrelerinde NATO toplantısı öncesi rahatsızlık yarattı. 

'Hoş görüntü olmadı' 
Sezer'in, dün akşam Dolmabahçe Sarayı'nda konuk hükümet ve devlet başkanlarına yemek verdi. Sezer, konuk başkanları eşleriyle davet etmesine rağmen, Erdoğan ve Gül'ü yalnız davet etti. Emine Erdoğan ve Hayrünnisa Gül, Dolmabahçe'deki yemeğe davetli olmadıkları için katılamazken, eşsiz davet hükümet çevrelerince, "Bu uygulamayı keşke ev sahibi olduğumuz NATO toplantısında yapmasaydı. Hoş bir görüntü olmadı" diye değerlendirdi. 

Örtülü uzlaşma 
Sezer daha önce Köşk'te verdiği 29 Ekim Resepsiyonu'nda eşleri türbanlı olan AKP'li milletvekillerini yalnız davet etmişti. AKP milletvekilleri de eşsiz davet edildikleri için yemeğe katılmamış ve uygulamayı protesto etmişti. Kulislerde de Sezer ile Erdoğan arasında, "çağırmama - katılmama" yönünde üstü örtülü bir uzlaşma olduğu dile getirilmişti. 
Yemeğe davet edilmeyen Emine Erdoğan ile Hayrünisa Gül dün Başbakanlık Konutu'nda ABD Başkanı George Bush'un eşi Laura Bush'u birlikte ağırladı. Sezer'in yemeğine eşsiz davet edilen Erdoğan, bu akşam Topkapı Sarayı'nda konuk başkanlara eşleriyle birlikte yemek verecek. 

Sarayda akşam yemeği 

Cumhurbaşkanı Sezer ve eşi, Başbakan Erdoğan'ın da katılımıyla, NATO Zirvesi'ne katılan devlet ve hükümet başkanları ile eşleri onuruna dün Dolmabahçe Sarayı'nda akşam yemeği verdi. Sezer çifti, aralarında ABD Başkanı Bush, NATO Genel Sekreteri Scheffer'ın da bulunduğu konukları, sarayın üst katında karşıladı. Yemekten önce liderler ayaküstü sohbet ederken, Erdoğan'ın, Bush, İtalya Başbakanı Silvio Berlusconi ve İngiltere Başbakanı Tony Blair'in eşi Cherie Blair ile bir süre konuştuğu görüldü. Erdoğan, Almanya Başbakanı Schröder'le de samimi şekilde sohbet etti. Sezer'in masasında, sağında Bush, solunda da Fransa Cumhurbaşkanı Jacques Chirac yer aldı. Erdoğan'ın yemeğe papyon yerine kravatla katılması dikkati çekti. 


</TEXT>
</DOC>
