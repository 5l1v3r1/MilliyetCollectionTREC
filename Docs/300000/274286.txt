<DOC>
<DOCNO> 274286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy03.html </URL>
<DATE> 2004/09/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Görevden alınan Alemdaroğlu "Takdiri kamuoyuna bırakıyorum" 
</HEADLINE>
<TEXT>

     Cumhurbaşkanı Ahmet Necdet Sezer'in Yükseköğretim Genel Kurulu'nun kararının ardından İstanbul Üniversitesi İÜ Rektörlüğü görevinden alınmasını kararlaştırdığı Prof. Dr. Kemal Alemdaroğlu, ''YÖK beni gündem dışı, soruşturma açmadan, savunma almadan ve de hukuki eksikliği olan yasa maddesinden görevden alıp, diğer taraftan kamuoyu önünde 'hayır biz görevden almadık, ihraç etmedik, tespit yaptık' diyorsa, YÖK'ün Sayın Başkanı'nın ve benim aleyhimde karar verenlerin takdirini kamuoyuna bırakıyorum'' dedi. 
     Prof. Dr. Alemdaroğlu, bu sabah rektörlük yerine İÜ Cerrahpaşa Tıp Fakültesi Genel Cerrahi Anabilim Dalı Başkanlığı'na geldi. 
     Fakülte öğretim üyeleriyle bir süre görüşen Prof. Dr. Alemdaroğlu, daha sonra görevden alınmasına ilişkin, A.A muhabirine açıklamalarda bulundu. 
     Prof. Dr. Alemdaroğlu, şu ana kadar kendisine herhangi bir tebligat yapılmadığını bildirdi. 
     Resmi Gazete'de yer alan ''YÖK'ün kararı ve 2547 Sayılı Yasa'nın ek 1 maddesinde konunun açık şekilde yazıldığını'' anlatan Prof. Dr. Alemdaroğlu, şöyle konuştu 
     ''Dikkat edilirse, YÖK'ün Sayın Başkanı 1-2 hafta öncesi 'biz herhangi bir karar almadık, YÖK Genel Kurulu herhangi bir karar vermedi, sadece durum tespiti yapıp, yani yargı kararlarına tam uymuyor, eksik uyguluyor, geciktirerek uyguluyor gibi tespiti, Cumhurbaşkanı'na arz ettik' demişlerdi. Halbuki Sayın Cumhurbaşkanı'nın Resmi Gazete'de çıkan yazıya göre, 'Alemdaroğlu, Yükseköğretim Genel Kurulu'nun 03.09.2004 günlü, 2004.9.63 sayılı kararı nedeniyle, 2547 sayılı Yüksek Öğretim Yasası'nın ek 1. maddesi uyarınca Rektörlük görevinden alınmıştır' deniyor.'' Prof. Dr. Alemdaroğlu, ''Ek 1 Maddesi''ne değinerek, ''bu maddenin 1982 yılında çıktığını ve bu tarihte rektörlerin 3 adayından 1'inin Cumhurbaşkanı tarafından atanması biçiminde göreve gelmesini düzenlediğini'' söyledi. 
     
     ''HUKUKEN EKSİKLİĞİ OLMASINA RAĞMEN UYGULAMAYA SOKTULAR'' 
     ''Benim asla söylemediğim '12 Eylül rejimi ara rejimdir' diyen, şu anda YÖK'te bulunan bir grup hukukçu, her zaman eleştirdikleri ek 1 maddesini uygulamaya soktular. Hukuken eksikliği olmasına rağmen uygulamaya soktular'' diyen Prof. Dr. Kemal Alemdaroğlu, rektörlük atamalarının 1992'den itibaren 3 aşamalı gerçekleştiğini kaydetti. 
     Birinci aşamada üniversitelerde seçim yapıldığını, en fazla oyu alan 6 kişinin YÖK'e bildirildiğini, YÖK'ün bunlardan 3'ünü Cumhurbaşkanı'na bildirdiğini, Cumhurbaşkanı'nın da 3 adaydan birini atadığını hatırlatan Alemdaroğlu, sözlerini şöyle sürdürdü 
     ''12 yıldan beri rektörlük atamalarında birinci ve en önemli aşama seçim. Ben seçimde 2001 yılında yüzde 61 oy alarak, 2200 öğretim üyesinin büyük desteğini alarak İÜ tarihinde en fazla oy almış birisiyim. YÖK beni gündem dışı, soruşturma açmadan, savunma almadan ve de hukuki eksikliği olan yasa maddesinden görevden alıp, diğer taraftan kamuoyu önünde 'hayır biz görevden almadık, ihraç etmedik, tespit yaptık' diyorsa, YÖK'ün Sayın Başkanı'nın ve benim aleyhimde karar verenlerin takdirini kamuoyuna bırakıyorum.'' Prof. Dr. Alemdaroğlu, ''hiç üzülmediğini, devlet yönetiminde ve görevlerinde kırgınlık ve üzüntü olamayacağını'' ifade ederek, ''Ben hekimim, cerrahım. Bu sabah üniversitedeki görevimi sürdürüyorum. Buradaki görevime ve arkadaşlarımın yanına geldim. Bundan sonra hekimliğime devam edeceğim'' dedi. 
     
     ''REJİMİ İLGİLENDİREN KONULARDA HER ZAMAN VARIM'' 
     Türk vatandaşı olduğunu belirten Prof. Dr. Alemdaroğlu, şunları kaydetti 
     ''Türkiye Cumhuriyeti rejimini ilgilendiren konularda her zaman varım. Ben 15 yaşından beri Türkiye Cumhuriyeti'nin, devletinin milletiyle bölünmez bütünlüğüne inanmış, Atatürk ilke ve devrimlerini yaşam felsefesi olarak kabul etmiş, demokratik, laik, sosyal hukuk devletini benimseyen bir kişiyim. Bu konuda, özellikle laiklik anlayışında herhangi bir tehlike sezdiğim zaman kendi çapımda düşünen ve öğretim üyesi bir kişi olarak görevim neyse yapmaya hazırım.'' 
     
</TEXT>
</DOC>
