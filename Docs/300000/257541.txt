<DOC>
<DOCNO> 257541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/ysenay.html </URL>
<DATE> 2004/07/23/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hagi ile olmaz 
</HEADLINE>
<TEXT>



Mart ayı başında kullandığımız "HAGİ mi" başlıklı yazımızın Galatasaray'da bu kadar erken "akortsuz seslerin tespitçisi" olacağını doğrusu tahmin etmemiştik... 
Yazının bir yerinde "Eğer Hagi gelirse korkarım Cim - Bom futbolda uzun bir gerileme dönemi yaşamaya mahkum kalacaktır" gibi açık ve net bir görüş var... Daha Hagi gelmeden ortaya koyduğumuz bu düşünceyi şimdi biraz daha açmak ve Galatasaray'ı bu meseleye "acil önlem almaya" davet etmek kırk yıllara yaklaşan spor yazarlığı namusumuzun açık bir gereğidir sanırım... Hagi'nin futboluna hayran kalmış bir kesim, onun Galatasaray gibi bir "dünya markası" takımda başarılı bir çizgi yaratacağını nasıl düşünebilirler inanamıyorum... Kendi duygularını kontrol etmekten aciz bir "futbolcu eskisi", şanı şöhreti ne denli görkemli olursa olsun, üstündeki formayı çıkardıktan sonra Cim - Bom gibi kırk çeşit ırktan oluşmuş bir takımın soyunma odasını nasıl kontrol altına tutabilir .. Her futbolcunun psikolojik özelliklerini, saha içi yaratıcılığını veya eksiklerini ölçüp, biçecek bir hocalık vasfının deneylerini mi yapacak Galatasaray'da Hagi... Cim - Bom deneme tahtası mı yani .. 
Rumen federasyonu Hagi'yi niçin Portekiz'e gidecek Romanya'nın başına getirmedi .. Hagi'nin Bursa'daki fiyaskolarla dolu teknik adamlık macerasını bilmeyen yok... Olaylar karşısında bu kadar çabuk bozulup, reaksiyon gösteren bir kişilik yapısı zaten sağlıklı müsabaka yönetemez ki... Yarışma anlarında akıl dolu değişimler ve sağlıklı görüşler sergileyemez ki... Benim aklımın almadığı Ergun Gürsoy gibi deneyimli, soyunma odalarında uzun yıllar yaşamış kurt bir idarecinin nasıl olup da Hagi macerasına bu denli iyimser kalabildiğidir... Ancak onun da işin vehametini erken yakalaması büyük bir avantajdır Galatasaray adına... Ayrıca Ayhan Akbin, yakından tanıdığım, Galatasaray forması altında mükemmel maçlar çıkarmış, şahsiyet dolu bir Cim - Bom sevdalısıdır... Yönetimin onu Hagi'nin yanına vermesi, doğruların doğrusu bir karardır... Soyunma odası ile yönetim kurulu arasında teknik değerlendirmeleri yapması gereken böyle sakin ve değerli bir isme tavır koymak zaten Hagi'nin teknik kulübede tek adam olmak istediğinin açık belgesidir... Acil durumlarda yaratılması gereken "beyin fırtınalarına" Hagi'nin hiç tahammülü olmadığı, bu davranışıyla açığa çıkmıştır... 
Uzun lafa gerek yok... Cim - Bom, Hagi ile bu yılı mutlu olarak asla bitiremez... Bizce "zararın neresinden dönülürse kardır" hesapları hemen yapılmalı ve Galatasaray layık olduğu bir hocaya kavuşmalıdır... Zaten Sarı - Kırmızılı yönetimin de şu anda yaptığı acil araştırmalar bu sorun üstüne olsa gerekir. 


</TEXT>
</DOC>
