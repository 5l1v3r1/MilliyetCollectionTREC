<DOC>
<DOCNO> 297378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonyas06.html </URL>
<DATE> 2004/12/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sarıkamış, kayakta dünya markası olma yolunda... 
</HEADLINE>
<TEXT>

     Kars'ın Sarıkamış İlçesi'nde bulunan kayak tesisleriyle ilgili hazırlanan master plan tamamlandı. Plana göre, yeni pistlerin açılacağı kayak tesislerinde mekanik tesisler de kurulacak. 
     Hazırlanan master plan çerçevesinde, Kültür ve Turizm Bakanlığı, Çevre ve Orman Bakanlığı, Devlet Planlama Teşkilatı ile Kars Sarıkamış Kültür ve Turizm Anonim Şirketi'nin ortak çalışmasıyla Sarıkamış Kayak Tesisleri'nin dünyanın sayılı kayak tesisleri arasına sokulmaya çalışılacağı bildirildi. 
     Master plan çalışmalarının 3 ayrı aşamada uygulanacağını kaydeden Kayak Tesisleri Genel Müdürü Sacit Özbey, AA muhabirine yaptığı açıklamada, ilk aşamada 4.5 trilyona mal olacak Karanlık Dere Projesi'yle telesiyej ve gondol liftlerin yapılacağını ve olimpik standartlara uygun 2500 metre uzunluğunda iki ayrı pistin açılacağını ifade etti. 
     Master planın 2. aşamasında Sarıkamış ilçe merkezinden Cıbıltepe'ye gondol kurularak, kayakseverlerin taşınacağını belirten Özbey, son aşamada ise 17 kilometre uzunluğunda alp disiplini kayak için pist ile snowbordcular için özel pist açılacağını kaydetti. 
     Master planın uygulanması ile Sarıkamış'ın kış turizminde dünyanın sayılı kayak merkezleri arasına gireceğine inandıklarına dikkat çeken Özbey, ''Ayrıca kros kayağı parkurları da yapılacak. Sarıkamış Cıbıltepe Kayak Merkezi, dağın her bölümünde mekanik tesislerle donanmış uluslararası yarışmalara ev sahipliği yapacak pistleriyle Türkiye'nin gözbebeği olacaktır'' diye konuştu. 
     
</TEXT>
</DOC>
