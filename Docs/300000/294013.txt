<DOC>
<DOCNO> 294013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/aspo.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kapana kısıldı 1-1 
</HEADLINE>
<TEXT>


Okan'ın golüne rağmen bir türlü rahat nefes alamayan Beşiktaş, Bangoura'nın golüyle şoka uğradı ve UEFA'daki tur şansını Parma deplasmanına bıraktı 


90 dakika 

MEHMET DEMİRKOL 

Tribünler maça sessiz protestoyla başladı. Çıt çıkmıyordu. 4. dakikada Tümer'in Okan'la yaptığı verkaç sonrası ceza sahasına dalışıyla doğan heyecan dışında 10. dakikaya kadar oturdular. O dakikada "Cihat'lar ölmez Kartal bölünmez" diyerek kükrediler. Sonraki tezahüratlarında bunu da yazmamızı istediler. Çok kibar değillerdi, ama biz görev bildik. 4'te Tümer ile yakalanan pozisyon Standard savunmasının nasıl geçileceğinin ipucuydu. Göbekten derin paslarla... Zira Belçikalılar'ın ön liberoları Beşiktaş'ın hızlı adamları ve pasörlerine direnemeyecek kadar boşluk bırakıyordu. 13'te yine Tümer artistik hareketlerle daldığı ceza sahasında çok kötü bir vuruş yaptı. İki dakikada sonra benzer bir kötü şutu İbrahim Akın kesti. Belli ki, Beşiktaş golü böyle bulacaktı. Eğer Carew olsaydı, ya da Del Bosque, Pancu ya da Ahmed Hassan'ı kullansaydı daha çabuk ve daha çok şans bulabilirlerdi. 30. dakikayı beklediler. Sergen'in ara pasında Okan maç boyunca bir Beşiktaşlı'nın yaptığı en soğukkanlı harekete imza attı. Nefis çalımlarla topu filelere yolladı. Tribünlerde onu şu tezahüratla selamladı "Beşiktaşlı olunmaz, Beşiktaşlı doğulur"... Beş dakika sonra İbrahim Akın maçı koparacak bir şanstan yararlanamadı. 

Hakem süzemedi 
Liege'in başlıca planı sağ kanattan Conceiçao'yu kaçırmaktı. Ama şansları başka türlü buldular. 10 ile 25. dakikalar arasında beş kez ceza sahası üzerinden çektikleri şutlarla gole yaklaştılar, ama Ramazan hep çok iyiydi. 
Beşiktaş ikinci yarıya kontratak stratejisiyle başladı. Ama tek adamlık, desteği planlanmamış denemeler sonuçsuz kalıyordu. Halbuki oyun tam Pancu'luk ve Ahmed Hassan'lıktı. Ama Del Bosque bekledi. Standard, 52'de Bangoura'nın bir yüksek topta vurduğu kafa şutunda gole yaklaştı. Top direği yalayıp auta gitti. 
27 dakika sonra benzer bir pozisyonda kornerden gelen bir topta Onyewu ile net bir şansı kaçırdıklarında Pancu oyuna yeni girmişti. İki dakika sonra ise Bangoura'nın kafasından beraberliği sağladılar. 
Del Bosque çok beklemişti, hadi biraz daha ileri gidelim, aranmıştı. Ahmed Hassan'ı golden hemen sonra sahaya sürdü. Çok geçti. 87'de hakem Pancu'nun ceza sahası içinde düşürülüşünü süzemeyip, serbest vuruş verince Beşiktaş için çok zorlaştı. Şimdi Kuzey İtalya'dan galibiyet almak gerek. 

Beşiktaş nasıl tur atlar 

Beşiktaş'ın direkt tur atlaması için, UEFA Kupası maçlarına yedek kadrosuyla çıkan Parma'yı mutlaka yenmesi gerekiyor. 
Siyah - Beyazlı takım, Parma deplasmanında berabere kalırsa, S.Liege - A.Bilbao maçının sonucu beklemek zorunda kalacak. Bu durumda Kartal, S.Liege'nin rakibini yenmesi halinde turu geçemeyecek, aynı zamanda A.Bilbao da üst tura tırmanmış olacak. Ancak Belçika'daki maç berabere veya A.Bilbao'nun galibiyetiyle biterse, turu yine temsilcimiz averajla atlayacak. 
Beşiktaş, İtalya'da yenilirse, tur atlayabilmek için S.Liege'in sahasında mağlup olmasını bekleyecek. Bu durumda da genel averaja bakılacağı için maçların skoru da ön plana çıkacak. 
UEFA'nın kararı gereği puan ve averaj eşitliği halinde ülke puanı yüksek olanlar tur atlayacak. 

Maçın hakemi 
Büyük hata 
PORTEKİZLİ Pedro Proenca özellikle ikinci 45 dakikada dengesini yitirdi. Pancu'nun pozisyonuna çok yakın olmasına rağmen, yardımcısına bile bakmadan faulu ceza alanı dışına taşıdı ve yüzde yüz penaltıyı vermeyerek büyük bir hata yaptı. Bu pozisyondan sonra faulleri kaçırdı ve kaderiyle oynadığı maçın sonunu zor getirdi. 

B GRUBU TAKIMLAR O G B M A Y P Steaua Bükreş 4 2 0 2 4 3 6 Athletic Bilbao 3 2 0 1 4 3 6 Besiktaş 3 1 1 1 5 4 4 Standard Liege 3 1 1 1 3 4 4 Parma 3 1 0 2 2 4 3 

16 ARALIK Parma - Beşiktaş, 
Standard Liege - Athletic Bilbao 

Maçtan notlar 
Kuş uçmadı 
İNÖNÜ Stadı çevresinde ve içinde olağanüstü güvenlik önlemleri alındı. Polis barikatları kurulurken, biletsiz taraftarlar stat yakınına sokulmadı. Bileti olanlar ise iki kez arandıktan sonra tribünlere alındı. 

Tribünler boş 
UEFA Kupası maçlarında daha önce tıklım tıklım dolan İnönü Stadı tribünleri dün boş kaldı. Özellikle açık tribünlerde büyük boşluklar bulunurken, karşılaşmayı 10 bini aşkın taraftar izledi. Ayrıca her maç öncesi ücretsiz dağıtılan bin 600 bilet ilk kez verilmedi. 300 Belçikalı da, eski açıkta yer aldı. 

Cihat'a ağıt 
SİYAH - Beyazlı taraftarlar, maçın başlama düdüğü ile birlikte büyük bir sessizliğe büründü. Ellerindeki kaşkolları havaya kaldıran ve susan taraftarlar, on dakika boyunca tezahürat yapmayıp, Rize maçında öldürülen Cihat Aktaş'ı andı. Daha sonra da "Cihatlar ölmez, Beşiktaş bölünmez" tezahüratı yapıldı. 

Ali cezalı 
STANDARD Liege maçında sarı kart gören Ali Güneş, cezalı duruma düştü. UEFA Kupası'nda dün 3. sarı kartına ulaşan Siyah - Beyazlı futbolcu, Parma deplasmanında forma giyemeyecek. 

Okan'dan siftah 
OKAN Buruk, Siyah - Beyazlı forma altında ilk golünü attı. Son olarak Inter'de 2 Şubat 2003'te Torino karşısında gol bulan tecrübeli futbolcu, 22 ay sonra yeniden bu sevince ulaştı. 

Ramazan'a ıslık 
BEŞİKTAŞ taraftarı, beraberlik golünün ardından kaleci Ramazan'ı ıslıklayarak tepki gösterdi. Maç öncesinde tribünlerden alkış alan Cordoba lehine tezahürat yapan Siyah - Beyazlılar, diğer futbolcuları da protesto etti. 


</TEXT>
</DOC>
