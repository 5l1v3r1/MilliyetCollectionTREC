<DOC>
<DOCNO> 284542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/siyaset/asiy.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı Türkiye 
</HEADLINE>
<TEXT>


25 ülke AB Anayasa metnini, Türkiye 'Nihai Senet'i imzaladı. İmza sırasında Erdoğan ve Gül, liderlerce en uzun süre alkışlanan ikili oldu 

Utku Çakırözer - Roma 


Avrupa Birliği'nin AB temellerini atan Roma Antlaşması'nın 47 yıl önce imzalandığı salonda düzenlenen AB Anayasası imza törenine Türkiye de katıldı. AB üyesi 25 ülkenin liderleriyle tarihi törende yerini alan Başbakan Recep Tayyip Erdoğan, "Nihai Senet"e imza atarak, AB'nin geleceğinde Türkiye'nin de yer alacağını resmen ortaya koydu. 
AB'nin 21. yüzyıldaki yapısını belirleyecek ana belge olan ve 2 yıldır üzerinde çalışılan AB Anayasası'nın imza töreni, dün Roma'nın Campidoglio olarak anılan tarihi Belediye Binası'nda yapıldı. AB'nin temeli olan Avrupa Ekonomik Topluluğu'nu AET kuran 1957 tarihli Roma Antlaşması'nın imzalandığı Orazzi - Cruazzi Salonu'nda 25 AB üyesiyle 4 aday ülke bir araya geldi. 

Eşit oturdular 
Tam üyelerle aday ülkelerin liderleri salonun iki tarafına sıralanan ve üzerlerinde AB bayrağını simgeleyen 12 yıldızın bulunduğu mavi sandalyelere oturdu. Tam üyeler alfabetik sıraya göre otururken, aday ülkeler Türkiye, Romanya, Bulgaristan ve Hırvatistan her iki sıranın son 2 sandalyesini paylaştı. Ön sırada liderlerle yan yana oturan Erdoğan'ın hemen arkasında Dışişleri Bakanı Abdullah Gül yer aldı. 
AB marşı olarak bilinen Beethoven'in 9. senfonisiyle açılan tören, İtalya Cumhurbaşkanı Carlo Azeglio Ciampi'nin liderlerin ellerini tek tek sıkmasıyla başladı. AB'nin 25 üyesinin liderleri ve dışişleri bakanları, Belçika'dan başlayarak ülkelerinin kendi dillerindeki okunuşuna göre alfabetik olarak Anayasa'yı ve Nihai Senet'i imzalamaya davet edildi. 
Tam üyelerin Anayasa metnini imzalaması tamamlandıktan sonra, davet edilen 3 aday ülke Bulgaristan, Romanya ve Türkiye, henüz üye olmadıkları için Anayasa yerine sadece "Nihai Senet"i imzaladı. Türkçe olarak yapılan "Türkiye" anonsuyla son olarak çağrılan Erdoğan ve Gül, yan yana oturarak "Nihai Senet"i imzaladı. Erdoğan ve Gül, liderlerce en uzun süre alkışlanan ikili oldu. Anayasa hazırlıklarına katılmayan Hırvatistan Nihai Senet'i imzalamazken, AB Dönem Başkanı Hollanda'ya bir deklarasyon verdi. 
Erdoğan, imza attıktan sonra elini sıktığı ilk kişi, AB Anayasası'nı hazırlayan Hükümetlerarası Konferans'a başkanlık eden ve Türkiye'nin üyeliğine karşı çıkan eski Fransa Cumhurbaşkanı Valery Giscard d'Estaing oldu. İmza töreninin ardından tarihi binanın önünde aile fotoğrafı çektiren liderler, Ciampi'nin verdiği öğle yemeğine katıldı. 

'Görüşler olumlu' 

Erdoğan, Papa X. Innocenzio'nun heykelinin altındaki imza töreninin ardından yaptığı açıklamada, yeni AB Anayasası'nın medeniyetlerin uzlaştığı bir Avrupa yaratılmasına aracı olması beklentisinde olduğunu söyledi. İspanya, İngiltere, Almanya, İtalya başbakanları, AB Komisyonu Başkanı Romano Prodi ve AB Dönem Başkanı Jan Peter Balkanende'yle görüştüğünü kaydeden Erdoğan, "Hepsinin olumlu görüşlerini dinlemek bizi memnun etti" dedi. İmza törenine Gül de katıldı. 


</TEXT>
</DOC>
