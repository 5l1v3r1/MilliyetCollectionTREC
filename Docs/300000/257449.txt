<DOC>
<DOCNO> 257449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur46.html </URL>
<DATE> 2004/07/22/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Kaza İnceleme ekipleri kaza bölgesine ulaştı 
</HEADLINE>
<TEXT>

     Hızlandırılmış trenin Sakarya yakınlarındaki kazasının ardından Ankara ve İstanbul'dan kaza inceleme ekipleri bölgeye gitti. 
     TCCD Genel Müdürü Süleyman Karaman, AA muhabirine yaptığı açıklamada, kazanın ardından İzmir'den karayoluyla kaza yerine hareket ettiğini bildirdi. 
     Kazanın nedeninin henüz bilinmediğini vurgulayan Karaman, Ankara ve İstanbul'dan inceleme ekiplerinin bölgeye hareket ettiğini, kısa süre sonra bölgeye ulaşmalarının beklendiğini söyledi. 
     Hızlandırılmış trenin o bölgeden 80 kilometre hızla geçmesi gerektiğini belirten Karaman, lokomotifin raydan çıkmadığını, ancak vagonların raydan çıkarak devrildiğini ifade etti. 
     Karaman, hızlandırılmış ekspresi kullanan makinistlerin hayatta olduğunu ve kendileriyle telefonla görüştüğünü belirtti. Karaman, ''Makinist, 'normal hızımızla gidiyorduk. Birden ne olduğunu anlayamadık' dedi'' şeklinde konuştu. 
     Karaman, kazanın ardından görüştüğü makinistlerin şok içinde olduğunu sözlerine ekledi. 
     
</TEXT>
</DOC>
