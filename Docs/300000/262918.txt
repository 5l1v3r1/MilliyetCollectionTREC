<DOC>
<DOCNO> 262918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur62.html </URL>
<DATE> 2004/08/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
CHP milletvekilleri kaza yerinde "Bu kaza TCDD'nin iflasıdır" 
</HEADLINE>
<TEXT>

     CHP Kocaeli milletvekilleri Salih Gün ve İzzet Çetin, Gebze'nin Tavşancıl Beldesi'nde tren kazasının meydana geldiği yerde incelemelerde bulundu. 
     Milletvekili Çetin, inceleme sonrasında gazetecilere yaptığı açıklamada, kazayla ilgili 4 kişilik komisyon oluşturulduğunu ve bu komisyonda kendisiyle birlikte Salih Gün, İstanbul milletvekilleri Mehmet Ali Özpolat ile Birgen Keleş'in bulunduğunu söyledi. 
     İncelemelere ilişkin raporu hafta sonuna kadar hazırlayıp Merkez Yürütme Kurulu'na sunacaklarını ifade eden Çetin, raporun içeriğiyle ilgili konuşmanın yanlış olacağını belirtti. Çetin, şunları kaydetti 
     ''Keşke bizim verdiğimiz gensoru önergesi, olayı örtbas etme, birilerini koruma ortamı yaratmasıydı da TCDD'nin mevcut altyapı sistemi ve eksikleri tartışılsaydı. Bu hat, Pamukova faciasının hemen ardından açılmasaydı, belki bu kaza olmazdı. Durum gösteriyor ki, bu hatlardan hızlandırılmış trenin geçmesi mümkün değil. 
     Bosna'dan alınan lokomotiflerde ATS uyum problemi varsa, her yağmurda sinyalizasyon sistemi bozuluyorsa, bunlar halktan saklanmayıp tartışılmalıydı. Bu kazalar, Sayın Bakan'ın söylediği gibi takdiri ilahi değil. Trenlerin yüksek hızlı olmaması da bir şans. Bence bu kaza TCDD'nin iflasının göstergesidir.' Salih Gün de ''Başkent Ekspresi'ne kırmızı ışığın son dakikada yandığı'', ''ATS cihazının bulunmadığı'' ve ''makinist hatası'' gibi gerekçelerin gündeme getirildiğine işaret ederek, şöyle konuştu 
     ''Bu kaza, böyle basit konulara indirgenemez, makinistlere mal edilemez. Bu hat, özellikle KOÜ ve Sakarya üniversitelerinde okuyup İstanbul'da oturan öğrencilerin yoğun kullandığı bir hat. Bu hatta her gün yüzlerce işçi seyahat ediyor. Trenin içinde seyahat edenler canlarımız, trenler de milli servetimiz. Mevcut altyapı tartışılarak gerekli önlemler hemen alınmalıdır.'' Gün, kara kutuların kaçırılarak kazanın gerçek nedenlerinin örtbas edilmeye çalışıldığını öne sürdü. 
     
</TEXT>
</DOC>
