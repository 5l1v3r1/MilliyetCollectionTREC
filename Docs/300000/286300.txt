<DOC>
<DOCNO> 286300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/yazar/zbirand.html </URL>
<DATE> 2004/11/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Yeni bir zina tartışması mı 
</HEADLINE>
<TEXT>


TBMM'inde bir yasa tasarısı hazırlanıyor. CMUK çerçevesinde, Ceza Mahkemeleri Usul Kanun Tasarısına bir maddenin eklenmesi hemen dikkatleri çekiverdi. Buna göre, suç işleyen bir kadın, gözlem altında doktor muayenesinden geçirilmesi durumunda bu muayene kadın doktor tarafından yapılacak veya kadın doktor bulunamadığı taktirde, muayene sırasında kadının yakınları bulundurulacak. 
Bu duruma öncelikle doktorlar itiraz ediyorlar. Üstelik haklılar. Zira böyle bir yasa, doktorları tacizci konumuna sokuyor. Sanki kadının namusu, olası tecavüz girişimlerine karşı korunmak isteniyormuş gibi bir izlenim veriyor. 
Komisyon yetkilileri, aynı önlemlerin AB'nin başka ülkelerinde de geçerli olduğunu söyleye dursunlar, bu adım iyi anlatılmadığı, iyi nabız tutulmadığı taktirde, başımıza yeni bir sorun yaratabilecek potansiyeldedir. 
Unutmamamız gerekir ki, burası Türkiye'dir ve bu ülkede atılan her adımın altında başka gerekçeler, başka niyetler, gizli gündemler aranır. Hem ülke içinde, hem de ülke dışında farklı yorumlar yapılır. 
Avrupa Parlamentosu'nun, kadın haklarına ters bakan bir AB Komisyonu üyesini istifaya zorladığı ve bu konularda büyük duyarlık gösteren AB'yi de düşünmek gerekir. 
Zira unutmayalım, artık tek başına hareket edemeyiz. Bizim özel koşullarımız olduğunu ileri süremeyiz. 



KIBRIS' TA AHLAKSIZ TEKLİF Kıbrıs' ta hayat normale dönmüş görünüyor. 
Yine eskisi gibi ahlaksız teklifler yapılıyor, teklifin iletildiği lider durumu basına açıklıyor, teklifi yaptıkları ileri sürülenler ise, tabii olayı reddediyor, hatta daha da ileri gidip "asıl o bize ahlaksız bir teklifte bulundu" diyor. 
Kıbrıs'ın iç politikası bir alemdir. 
Öylesine küçük bir yer olmasına, herkesin birbirini çok iyi yanımasına rağmen, yine de bir uzlaşı zemini yakalanamaz. Hep küçük manevralar, küçük oyunlar yaşanır. 
Kıbrıs, yakında genel seçime gidecek. 
Hepimizin umudu, halkın artık net bir seçim yapması ve kimi istediğini ortaya koymasıdır. Bölünmüşlük, Kıbrıs'a çok zarar veriyor. Oysa önümüzdeki dönem son derece önemli.Bir yandan, Uluslararası ambargoların kırılması, öte yandan da çözüme yönelik yeni adımların atılması gerekiyor. 
M.Ali Talat Serdar Denktaş çok iyi bir ikili olmuşlardı. Ancak dış güçler altları oydu ve düşmelerini sağladı. Bu durumu artık toplum kendi eliyle düzeltmeli. 



AMERİKADA YAŞANANLARDAN DERS ALAN OLDU MU Çarşamba gecesi, seçimi kaybeden Demokrat aday Kerry'i dinlemedinizse çok şey kaçırdınız demektir. 
Düşünebiliyor musunuz, dünya'nın tek süper gücünün başına gelebilecekken, küçük sayılabilinecek bir farkla yarışı kaybetmişsiniz. İsteseniz gerilimi sürdürebilirsiniz. Seçimi kazandığını ileri süren rakibinizi yerden yere vurabilirsiniz. Hatta daha da ileri gidebilir ve hayatı ona zehir edeceğinizi söyler ve müthiş bir kampanya da başlatabilirsiniz . 
Kerry bunların hiçbirini yapmadı, tam tersine kaybetmesine rağmen tam tersi bir tutum benimsedi. 
Amerikanın kavgaya değil, tam aksine birleşmeye ihtiyacı olduğunu söyledi. Sonuç alındıktan sonra, artık tartışmaların, kavgaların bittiğini ve yeni Başkan'ın etrafında birleşip, Amerika'yı daha ileri götürmek için çalışacağını vurguladı. Başından sonuna kadar, olgun, yapıcı, uzlaştırıcı bir konuşmayla Amerikan halkının önüne çıktı. 
Kerry, Amerikan demokrasisinin büyüklüğünü gösterdi. 
Amerikanın neden bu kadar büyük olduğunu ortaya koydu. 
Başkan Bush da konuşmasında, ne Kerry'i küçümsedi, ne zaferini abartılı şekilde yüceltti. Aksine, Demokrat adayın kalitelerine dikkat çekti. 
Teşekkür etti. 
Acaba bizim poltikacılarımız bundan ders almışlar mıdır 
Bu olgunluğun bir ülkeye neler kazandırdığını, yarış bittikten sonra herşeyin unutulup, kavgayı sürdürmek yerine uzlaşının bir ülkeyi nasıl yücelttiğini acaba görebilmişler midir 
Eğer bu konuşmalara bir göz atmak yerine FB- LYON maçını izlemeyi tercih ettilerse yazık olmuş, demektir. Bir fırsat daha kaçırdılar demektir. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
