<DOC>
<DOCNO> 296750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/ydilmen.html </URL>
<DATE> 2004/12/11/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Üçte üç 
</HEADLINE>
<TEXT>



Samsunspor maçı ile başlayan, seyircisiz İstanbulspor karşılaşması ve Kayseri'de devam eden olumsuzluklara rağmen Beşiktaş, üçte üç yaparak psikolojik olarak çok rahatladı. Olumsuzluklara bakar mısınız Samsun'da maçın başında 10 kişi kalıyorsunuz, buna rağmen oyunu çeviriyorsunuz. Daha sonraki hafta seyircisiz oynamanın dışında yine bir kişi eksik kalıyorsunuz. Dün de inanılmaz soğuk ve ilk yarının ortalarında iyi oynarken yediğiniz penaltı golüne rağmen kazanıyorsunuz. Bu çok basit görünecek bir başarı değil. 
Beşiktaş üç maçta da belki çok iyi oynamadı. Ama müthiş mücadele etti. Dün de maçın başından sonuna kadar kazanma arzusuyla rakibinin üzerine gitti. Pozisyonları ve golleri ikinci yarıda bulabildi. Neden mi ikinci yarı Çünkü Beşiktaş ilk yarıda hazırlık paslarından sonra kanatlara kadar geldi. Ama kanatlardan gelen ortalar o tam santrfor diyemeyeceğimiz Pancu ve İbrahim Akın'ın olmaları gereken yerde bulunmamaları yüzünden heba olup gitti. 

Değişiklik yaradı 
İlk yarının son beş dakikasında Del Bosque, İbrahim Akın ile Tümer'in yerini değiştirince işler çözüldü. İbrahim çizgiye geldi, Tümer daha serbest oynamanın rahatlığına kavuştu. Daha sonra da doğru bir hamle ile Veysel oyuna girdi. İşte bu maçın koptuğu andı. Yine kanatlardan geliyordu Beşiktaş. Bu kez ortalar pozisyonla bitiyordu. Ahmed Hassan'ın iki kafası, Okan'ın altı pastan kaçırdığı ve sonunda da Berkant'ın golü. Hiç Veysel demedim. Ama Veysel ikinci gol de dahil olmak üzere santrfor olma özelliğiyle yalancı koşularla sürekli ön direğe gitti ve geriden gelenleri pozisyona soktu. 
Zaman Beşiktaş ve Del Bosque'ye yarıyor. Geçtiğimiz haftalarda Mustafa Doğan, Fatih Sonkaya ve Tümer'in de olduğunu gören Del Bosque, dün de Veysel ve Berkant'ın olduğunu gördü. 



</TEXT>
</DOC>
