<DOC>
<DOCNO> 256641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonyas14.html </URL>
<DATE> 2004/07/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Anaokulunda cinsellik dersi 
</HEADLINE>
<TEXT>

     Çin'de AİDS tehdidinin ciddi boyutlara ulaşması yetkilileri harekete geçirdi. Ülkenin güneyindeki Guangzhou şehrinde anaokulundan itibaren cinsellik dersi verilecek. 
     China Daily gazetesinin haberine göre, anaokullar ile ilk ve ortaokullar için cinsellik ve sağlık bilgilerini içeren yeni müfredat hazırlandı. 
     Şehrin Halk Meclisi üyelerinden Liao Chan, evlilik öncesi cinsel ilişkiye giren öğrencilerle kürtaj yaptıran kız öğrencilerin sayılarındaki artışa işaret etti. 
     Aynı zamanda doktor olan Liao Chan, şehirde kürtaj yaptıranların yüzde 15'inin 20 yaşın altındaki kızlar olduğuna dikkat çekti. 
     13 yaşındaki bir kızın kürtaj yaptırması üzerine cinsellikle ilgili derslere erken yaşlarda başlama kararı aldıklarını belirten Liao, ''Gençler cinselliği genellikle internetteki pornografik siteler gibi sağlıksız kaynaklardan öğreniyorlar'' diye konuştu. 
     Çin'in cinsellik konusunda halen muhafazakar bir ülke olmasına rağmen, AIDS'in yayılmasının başlıca nedenlerinden birinin korunmasız cinsel ilişki olduğu için, yetkililer bu konudaki bilgilendirmenin daha açık yapılması kararını aldılar. 
     Guangzhou eğitim bürosunun, sağlık yetkilileriyle hazırladığı yeni ders kitaplarında, anatomiyle ilgili eski bilgilerin yanı sıra daha önce tabu olan konularla ilgili bilgilere yer verildi. 
     
</TEXT>
</DOC>
