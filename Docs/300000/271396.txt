<DOC>
<DOCNO> 271396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy03.html </URL>
<DATE> 2004/09/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Meclis yarın TCK için olağanüstü toplanacak... 
</HEADLINE>
<TEXT>

     Meclis salı günü olağanüstü toplanarak, Türk Ceza Yasa Tasarısı'nı görüşmeye hazırlanıyor. 
     Meclis yarın olağanüstü toplanarak, Türk Ceza Yasa Tasarısı'nı görüşmeye hazırlanıyor. Akademisyenler, 13 maddenin değiştirilmesi için öneri paketi hazırlayıp AKP ve CHP gruplarına sundular. 
     Türk Ceza Yasa Tasarısı Meclis Adalet Komisyonu'nda görüşülürken görev yapan akademisyenler, 346 maddelik tasarının 13 maddesinde değişiklik yapılması için bir öneri paketi hazırladı. 
     Öneriler CHP ve AKP gruplarına sunuldu. İki grubun temsilcileri bugün önerileri inceleyip son kararı verecek. 
     
     Düşünceyi açıklama hürriyeti 
     Sivil toplum örgütleriyle akademik çevrelerin eleştirileri dikkate alınarak hazırlandığı belirtilen önerilerde, düşünceyi açıklama hürriyetine ilişkin düzenlemeler dikkat çekiyor. 
     TCK'da değişiklik önerilerinin arasında, '312'nci madde önerisi, tehlikenin varlığının tespiti için somut olgu aransın' talebi de bulunuyor. 
     
     312'nci maddedeki değişiklik yeterli değil 
     Akademisyenler, mevcut TCK'nın 312'nci maddesinde yapılan değişikliklerin yeterli olmadığı görüşünde. Buna göre, 'halkı kin ve düşmanlığa tahrik ve aşağılama' suçunun oluşması için, 'kamunun güvenliğinde tehlikeli bir durumun ortaya çıktığına dair somut olguların varlığının' tespiti isteniyor. 
     Yani pek çok siyasetçi ve yazarın mahkum olmasına neden olan 312'nci maddeden dolayı ceza almak iyice güçleştiriliyor. 
     
     Reşit olmayanı cinsel ilişkiye ikna edene ceza verilsin 
     Öneri paketinde, 15 ile 18 yaş arasındaki çocuklarla cinsel ilişkiye girilmesine ilişkin maddede de değişiklik öngörülüyor. Bu maddenin metinden çıkarılması isteniyor, madde kalacaksa da, ilişkiye ikna edene altı aydan iki yıla kadar ceza verilsin deniyor. 
     
     Bekaret kontrolünde mağdurun rızası aransın 
     Adalet komisyonu, bekaret kontrolünü yetkili hakim kararına bağlamıştı. Ancak akademisyenler, hakim kararı olsa bile mağdurun rızasının aranmasını istiyor. Bu koşullar olmadan muayeneye gönderen ve muayene edene altı aydan bir yıla kadar hapis cezası verilmesi öngörülüyor. 
     
     Eşcinsellere ayrımcılık yapılmasın 
     Pakette, tasarının 122'nci maddesinde de değişiklik talep ediliyor, 'kişilerin cinsel yönelimleri nedeniyle ayrıma tabi tutulmaları yasaklansın' deniyor. aykırı davrananlara altı aydan bir yıla kadar hapis ve adli para cezası verilmesi hükme bağlanıyor. 
     
     Cebir ve şiddet unsurları 
     Öneriler arasında, anayasayı ihlal suçunun gerçekleşmesinde cebir ve tehdit kullanılması yerine cebir ve şiddet unsurlarının aranması da yer alıyor. Özel hayata karşı işlenen suçların basın yoluyla işlenmesinde ceza artırımından vazgeçiliyor. 
     
</TEXT>
</DOC>
