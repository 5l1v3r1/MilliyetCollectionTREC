<DOC>
<DOCNO> 258494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko07.html </URL>
<DATE> 2004/07/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ömer Sabancı Bürokrasi yüzünden yatırımlar sınırlı kaldı 
</HEADLINE>
<TEXT>

     Türk Sanayicileri ve İşadamları Derneği, TÜSİAD Başkanı Ömer Sabancı, doğrudan yabancı yatırım kararlarında, Türkiye'nin Uluslararası Para Fonu IMF ile olan ilişkileri ve Avrupa Birliği'ne AB üyelik girişimlerinin baş faktörler olacağını bildirdi. 
     Ömer Sabancı, Yabancı Sermaye Derneği'nin, yayın organın Temmuz sayısına yaptığı değerlendirmede, doğrudan yabancı yatırım çabaları ve bürokrasiye ilişkin görüşlerini dile getirdi. Sabancı, bu yıl için doğrudan yabancı yatırım miktarı konusunda radikal değişiklikler beklemediğini kaydetti. Yatırımda makro istikrar kadar önemli olan bir etkenin de yatırım ortamının iyileşmesi olduğunu ifade eden Sabancı, şu görüşlere yer verdi 
     ''Burada Yatırım Ortamının İyileştirilmesi Koordinasyon Kurulu YOİKK çalışmalarına bakmak gerekiyor. YOİKK Aralık 2001 tarihinde oluşturuldu ve buna bağlı 9 teknik komite kuruldu. Bu Kurul'da amaç özel sektör temsilcileri ve sorunları çözümleyecek olan karar alıcıları bir araya getirmek. YOİKK kapsamında teknik komitelerin hemen hemen hepsinde çalışmaların tamamlanmasına ve konuların tespit edilmesine rağmen bürokraside yaşanan bazı dirençler yüzünden yatırımlar sınırlı kalmıştır.'' 
     
     YATIRIMCI AÇISINDAN ÖNEMLİ OLAN MEVZUAT DEĞİL UYGULAMA 
     YOİKK çalışmalarının en büyük kazanımı geçen yaz değiştirilen Yabancı Sermaye Kanunu olduğunu vurgulayan Sabancı, ''Yatırımlarda yerli-yabancı ayrımı kalktı. Ancak uygulamaya baktığımızda bu yasaya rağmen yabancıların hala birçok zorluk çektiğini, özellikle yabancıların çalışma izinlerinde eskiye göre zaman zaman daha büyük zorluklarla karşılaşıldığını biliyoruz. Hiç şüphesiz yatırımcı açısından önemli olan mevzuat değil uygulama'' dedi. 
     Türkiye'de kanunların ve kararnamelerin yatırım ortamı açısından ciddi engelli oluşturduğuna dikkat çeken Ömer sabancı, bir diğer sorunun da uygulama olduğunu ifade etti. 
     YOİKK toplantılarının ilgili bakanın da katılımıyla çözüm odaklı bir anlayışla yapılmaya başlandığını ifade eden TÜSİAD Başkanı Sabancı, şunları kaydetti 
     ''Ancak, yatırım ortamının iyileşmesine yönelik çalışma ve uygulamalarda hükümetin gösterdiği bu kararlılığının aynı oranda desteklenmesinde sorun var. Teknik Komite çalışmalarında kamu kuruluşlarının görev ve yetki alanlarının kesiştiği noktalarda, mevcut yetkilerinden feragat etme kaygısıyla, ciddi tıkanıklık ve dirençler yaşanıyor. Kamu kuruluşları arasında yaşanan yetki çekişmesi aşılmadığı sürece YOİKK çalışmalarının istenen sonuçları vermesi mümkün olmayacak.'' Sabancı, yatırımların artırılması açısından tanıtımın önemine de dikkat çekti. 
     
</TEXT>
</DOC>
