<DOC>
<DOCNO> 283468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy11.html </URL>
<DATE> 2004/10/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fikret Bila'nın isyanı Yazılara dava açılmayan bir Türkiye istiyorum 
</HEADLINE>
<TEXT>

     "Gizli belge" davasından beraat eden Gazeteci- Yazar Fikret Bila, kendisini Adliye koridorlarına sürükleyen süreç ile ilgili "Yazılara dava açılmayan bir Türkiye istiyorum" dedi. 
     Gazeteci Fikret Bila ve Ümit Yayıncılık'ın sahibi Vasıf Ümit Gürtuna'nın "Sivil Darbe Girişimi ve Ankara'da Irak savaşları" kitabı nedeniyle yargılanmasına Ankara 11. Ağır Ceza Mahkemesi'nde devam edildi. Başbakanlık, daha önce mahkemeye gönderdiği yazıda, Bila'nın açıkladığı söz konusu belgelerin "gizlilik niteliğinin bulunmadığı"nı açıklamış, ancak, konunun diğer Bakanlık ve kuruluşulara da sorulmasını istemişti. 
     Bunun üzerine mahkemenin Dışişleri Bakanlığı'na yazdığı yazıya da yanıt geldi. Dışişleri Bakanlığı Hukuk Müşavirliği, kitapta yer alan bilgi ve belgelerin yayın tarihi açısından değerlendirildiğinde, Türkiye'nin egemenliği ve siyasi menfaatlerini ihlal etmediği bildirildi. 
     Cumhuriyet Savcısı Dilaver Kahveci, Dışişleri Bakanlığı ve Başbakanlık'tan gelen bu yazılar çerçevesinde, suç unsurlarının oluşmadığı gerekçesiyle Bila ve Gürtuna'nın beraatlerini talep etti. Mahkeme Başkanı Orhan Karadeniz, oybirliğiyle Bila ve Gürtuna'nın beraatine karar verildiğini açıkladı. 
     
     "YAZILARA DAVA AÇILMAYAN BİR TÜRKİYE İSTİYORUM" 
     Davanın ardından gazetecilerin sorularını yanıtlayan Fikret Bila, kendisini Adliye koridorlarına sürükleyen bu süreçle ilgili olarak "Artık yazılara dava açılmayan bir Türkiye istiyorum" sözleriyle isyan etti. Bila, "Gazetecilerin yazılarından dolayı mahkeme önüne çıkmasını yadırgıyorum" diye konuştu. 
     İddianamede, Gazeteci Bila ile yayımcı Gürtuna hakkında, MİT Yasası'nın 27'nci maddesinin 3'üncü fıkrası ile Türk Ceza Yasası'nın "devletin güvenliğine ilişkin gizli bilgileri elde etme" suçunu düzenleyen 132'nci maddesinin 2'nci fıkrası yollamasıyla, Türk Ceza Yasası'nın "devlet sırlarını ifşa" suçunu düzenleyen 136'ncı maddesinin 1'nci fıkrası uyarınca 12 yıl 6'şar aydan aşağı olmamak üzere ağır hapis cezası talep ediliyordu. 
     
     GİZLİ BELGELER 
     Gazeteci Fikret Bila'nın Ümit Yayıncılık tarafından yayımlanan "Sivil Darbe Girişimi ve Ankara'da Irak savaşları" kitabında, İngiltere'nin Ankara Büyükelçisi Peter Westmacott'un, 17 Temmuz 2002 tarihinde Avrupa Birliği'nden Michael Leigh ile yaptığı görüşme metni yer alıyor. Söz konusu görüşme metninin "çok gizli" nitelikte olduğu belirtiliyordu. 
     
</TEXT>
</DOC>
