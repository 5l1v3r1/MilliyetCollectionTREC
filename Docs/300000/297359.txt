<DOC>
<DOCNO> 297359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur29.html </URL>
<DATE> 2004/12/13/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Diyanet Hutbede israf boyutuna varan yılbaşı eğlencesine uyarı olacak 
</HEADLINE>
<TEXT>

     Diyanet İşleri Başkanlığı, bazı basın yayın organlarında yayınlanan ''31 Aralık 2004'de, YTL hakkında hutbe okunacağı'' şeklindeki haberlerin gerçeği yansıtmadığını bildirdi. 
     Diyanet İşleri Başkanlığı'ndan yapılan açıklamada, Cuma ve bayramlarda camilerde okunan hutbelerin ilmi bir komisyon tarafından hazırlandığı ve son şeklinin Din İşleri Yüksek Kurulu tarafından verilerek, yeni bir üslup, içerik ve yaklaşımla hazırlandığı kaydedildi. 
     Camilerde 31 Aralık 2004 tarihinde okunacak ''Milli ve Manevi Değerlerimize Sahip Çıkalım'' konulu hutbenin Diyanet İşleri Başkanlığı'nın internet sitesinde yayınlandığı belirtilen açıklamada, söz konusu hutbe ile ilgili medyada yer alan haber ve yorumların yanlış anlamalar içerdiği bildirildi. 
     YTL hakkında okunması planlanmış bir hutbenin söz konusu olmadığı da kaydedilen açıklamada, bu konuda yazılan haberlerin de gerçeği yansıtmadığı belirtildi. 
     Açıklamada ayrıca, yılın son gününde okunacak hutbede, yılbaşı olgusunun da işlenmeyeceği, yılbaşı dolayısıyla israf boyutlarına varan eğlence kültürü ile İslam dininin tasvip etmediği davranışlar hakkında uyarıların yer alacağı ifade edilerek, şu görüşlere yer verildi 
     ''Yılbaşı, geçen sene Başkanlığımızca yapılan ve web sayfamızda bulunan açıklamada da ifade edildiği gibi, değişik kültürleri bir araya getiren evrensel nitelikte bir olgudur. Her ülkenin kendine özgü eğlence biçimiyle bunu kutlaması ise doğaldır. 
     Eğlence ve kutlamanın bizzat kendisi olumlu veya olumsuz bir değer taşımadığı için hutbede de eğlence olgusuna değil, bu olgunun uygulanmasındaki bazı yanlışlara işaret edilmiştir. 
     Böyle olduğu için, dinimizin uygun görmediği davranışlarla yılbaşı kutlamasının doğru olmadığı belirtilmiştir.'' 
     
</TEXT>
</DOC>
