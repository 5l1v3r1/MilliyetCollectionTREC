<DOC>
<DOCNO> 273353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko14.html </URL>
<DATE> 2004/09/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hyundai Tucson tanıtıldı... 
</HEADLINE>
<TEXT>

     Hyundai Assan Yönetim Kurulu Başkanı Ali Kibar, yeni otomobil modelinin üretimine önümüzdeki yıl Aralık ayında başlanacağını belirterek, modelin, başta Avrupa olmak üzere çevre ülkelere ihraç edileceğini bildirdi. 
     Ali Kibar, Hyundai Tucson modelinin tanıtım toplantısında, 2004 yılına, toplam pazardan yüzde 10 pay almayı hedefleyerek başladıklarını, bugün itibariyle toplam pazarda 40 bin adedin üzerinde satış gerçekleştirdiklerini ve pazar paylarını yüzde 9 seviyesine çıkardıklarını söyledi. 
     Yılsonu itibariyle toplam pazarda yüzde 10'luk hedefe ulaşacaklarını belirten Kibar, satış hedeflerinin yanı sıra ihracatta da güçlerini artırdıklarını, H100 Panel Van'ı, Accent Admire ve Starex grubu gibi ihraç etmeye başladıklarını, 2005 yılı itibariyle başta Suudi Arabistan olmak üzere Ortadoğu ülkelerine de bu modeli ihraç edeceklerini anlattı. 
     Kibar, İzmit'te ürettikleri 3 modelin yanı sıra yeni bir yatırımla yepyeni bir aracı daha üretime alacaklarını hatırlatarak, bu 4 kapılı otomobilin kompakt sınıfta bulunacağını ve 35 milyon dolarlık bir yatırımla üretime alacakları bu model için Kore'deki yatırım harcamaları da dahil olmak üzere 200 milyon doların üzerinde bir bütçe öngörüldüğünü bildirdi. 
     Kibar, 1 Aralık 2005'de üretimine başlanacak olan yeni aracın, 1 Ocak 2006'dan itibaren, başta tüm Avrupa olmak üzere yakın ülkelere Türkiye'den ihraç edileceğini belirterek, yeni modelde hepsi Euro 4 emisyon normlarına uygun olan 1.4 litre üstten çift egzantrikli benzinli, 1.6 litre CVVT Sürekli Değişken Supap Zamanlamalı benzinli ve yeni bir 1.5 litre dizel motor seçeneği bulunacağını kaydetti. 
     Yeni araçtan 2006'da iç pazarda 15 bin 400 adet, 2007'de 16 bin 500 adet ve 2008 yılında da 17 bin 700 adetlik satış gerçekleştirmeyi planladıklarını anlatan Kibar, ihracatta da 2006 için 24 bin adet, 2007 ve 2008 yıllarında da 25'er bin adet hedeflediklerini açıkladı. 
     
     ''YÜZDE 70 İHRACAT HEDEFLİYORUZ'' 

     Ali Kibar, şu anda üretimini yaptıkları araçların yüzde 70'ini iç pazarda satıp, yüzde 30'unu ihraç ettiklerini belirterek, şöyle devam etti 
     ''Önümüzdeki dönemlerde bu oranı sırasıyla yüzde 50-50'ye getirmeyi ve planladığımız yeni yatırım sonrasında da yüzde 30 iç pazar satışı ve yüzde 70 ihracat oranını elde etmeyi amaçlamaktayız. Hyundai Assan olarak bu yıl toplam 21 bin adet ihraç etmeyi, 2005 yılında ihracatımızı artırarak devam etmeyi hedefliyoruz. 
     Yurtiçi satış rakamlarında da, pazar tahminlerinin netleşmesi durumunda 2004 yılında 50-60 bin, 2005 yılında ise 65-70 bin adedi yakalayıp pazar payımızı daha da iyileştirmeyi amaçlıyoruz.'' 
     
     25 AYLIK PROJE 

     Bugünden itibaren satışa sunulan Tucson modelinin, Hyundai'nin 200 milyon dolar yatırımla 25 ayda tamamlanan bir projesi olduğunu anlatan Kibar, SUV-C sınıfında yer alan Tucson'un, Hyundai'nin global pazarlarda olduğu kadar Türkiye'deki satışlarına da olumlu yönde destek olacağını vurguladı. 
     Kibar, bu yıl Tucson için 40 bin adedi Güney Kore'de ve 80 bin adedi ihraç edilen ülkelerde olmak üzere toplam 120 bin adetlik satış öngörüldüğünü ve 2005 yılında dünya çapında 200 bin adet Tucson satılacağının tahmin edildiğini belirterek, şöyle dedi 
     ''Biz de kendi sınıfında ilk dizel motor seçeneğine sahip olan Tucson'un Türkiye pazarında bu yıl itibariyle 800 adet, 2005 yılında da 2 bin adetlik satışla sınıfında yüzde 30 civarında bir paya sahip olmasını bekliyoruz. Bütün çalışmalarımızı da bu yönde sürdürüyoruz.'' Hyundai Assan Genel Müdürü Kurthan Tarakçıoğlu da, otomotiv pazarında ani gelişmeler yaşandığına dikkati çekerek, şimdi 2000 yılında elde edilen 463 binlik satış rekorunun kırılıp kırılmayacağının tartışıldığını ve yeni modellerle pazarın kızıştığını söyledi. 
     
     HYUNDAI TUCSON 

     Verilen bilgiye göre, bu yıl Chicago Otomobil Fuarı'nda tanıtılan ve Cenevre Otomobil Fuarı'nda da Avrupalı tüketicilerin karşısına çıkan Hyundai Tucson, Avrupa ile aynı anda Türkiye'de satışa sunuldu. 
     Şehir içi ve arazi şartlarındaki performansı ile dikkat çeken Tucson'da katlanabilen arka ve ön yolcu koltuklarıyla büyük ve esnek bir bagaj hacmi sağlanabiliyor. Tucson'da MP3'lü radyo, CD ve kaset çalarlı kombo müzik sistemi de yer alıyor. 
     2 farklı motor ve şanzıman seçeneği bulunan Tucson'un 2.0 CVVT benzinli versiyonu 57 milyar 900 milyon lira, manuel şanzımanlı 2.0 CRDi versiyonu 61 milyar 200 milyon lira ve 2.0 CRDi H-Matic versiyonu da 63 milyar 400 milyon liradan satışa sunuldu. 
     
</TEXT>
</DOC>
