<DOC>
<DOCNO> 275104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo16.html </URL>
<DATE> 2004/09/26/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
1. Galata Koşusu yapıldı, ödül töreninde izdiham... 
</HEADLINE>
<TEXT>

     Yeni Galata Köprüsü Esnafları Derneği tarafından düzenlenen ''1. Galata Koşusu'', 4 bin kişinin katılımıyla gerçekleştirildi. 
     Köprünün Eminönü ayağından yarışa başlayan katılımcılar, eski hal yolunu izleyerek Unkapanı Köprüsü'ne geldiler. Bu köprüyü geçtikten sonra Perşembe Pazarı'nı takip ederek tekrar Galata Köprüsü'ne ulaşan katılımcılar, başladıkları yerde 3 kilometrelik koşuyu tamamladılar. 
     İlk 2 bin kişi arasında yarışı bitirenlere kol saati verileceğinin söylenmesi nedeniyle yarışmaya katılım yüksek oldu. Ancak 4 binden fazla kişinin koştuğu yarış sonunda saatler dağıtılırken izdiham yaşandı. Kalabalığın sıraya girmek yerine, saatleri dağıtan görevlilerin üzerine yüklenerek kutulardan saatleri kapmaya çalışmaları, tüm uyarılara karşın engellenemedi. Bazı katılımcılar birden fazla saat alırken, bazılarının ise hiç saat alamadığı görüldü. 
     Koşuya katılan 4 bin kişi arasında 2 bin kişinin belirlenmesi de mümkün olmazken, bitiş yerinde sadece 4 polisin bulunması nedeniyle izdihama engel olunamadı. 
     Saat alamayanlar, koşu sonunda yapılan ödül töreni sırasında organizasyonu gerçekleştirenleri protesto ettiler. 
     Organizasyona sponsor olan ve saatleri dağıtmakla görevli firma yetkilileri, 2 gün sonra saat alamayanlara saatlerin dağıtılacağını söyleyerek kalabalığı yatıştırdı. 
     Koşu sırasında kapatılan Galata Köprüsü'nün üzerindeki 2 şeritli yol, koşu bitiminde trafiğe açıldı. 
     İlk defa bu yıl yapılan ve bundan sonra her yıl gerçekleştirilmesi planlanan Galata Koşusu'nu, 7 dakika 44 saniyelik derecesiyle İstanbul Büyükşehir Belediyesi Kulübü adına yarışan Abdil Ceylan kazandı. İkinciliği Galatasaray Kulübü'nden Aytekin Sanin, üçüncülüğü de yine aynı kulüpten Aytaç Özbakır elde etti. 
     Bayanlar kategorisinde de birinciliği 9 dakika 49 saniyelik derecesiyle Duygu Okçu kazandı. Aynı koşuda, Elif Tozlu ikinci, Arzu Yurtsever de üçüncü oldu. 
     Bayanlar ve erkeklerde ilk 3 dereceyi elde eden sporculara ödül olarak kupa, madalya ve saat verildi. 
     
</TEXT>
</DOC>
