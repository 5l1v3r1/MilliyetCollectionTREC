<DOC>
<DOCNO> 297593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy13.html </URL>
<DATE> 2004/12/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ertuğrul Günay'ın CHP'den ihraç kararına ''ihtiyatı tedbir''... 
</HEADLINE>
<TEXT>

     CHP'den ihraç edilen eski genel sekreterlerden Ertuğrul Günay'ın, kararın iptali için açtığı davada, Ankara 2. Asliye Ceza Mahkemesi dava sonuçlanıncaya kadar Günay'ın parti üyeliğinin devamı için ''ihtiyatı tedbir'' kararı verdi. 
     Günay'ın, CHP Yüksek Disiplin Kurulu'nun YDK 12 Ekim 2004 tarihinde verdiği ''kesin ihraç'' kararının iptali için açtığı davada ilk duruşma yapıldı. 
     Mahkeme, Günay'ın avukatları Sabri Ergül ve Zekai Sana'nın talepleri doğrultusunda davada karara varılıncaya kadar Günay'ın parti üyeliğinin devamı için ''ihtiyati tedbir'' kararı verdi. 
     Davayla ilgili dilekçede, yerel seçimlerde Ordu'da başka partilerin adayları lehine çalışmakla suçlanan Günay'ın, hakkında tutulan tutanakta ismi geçen tanıkların dinlenmesine ilişkin talebinin yerine getirilmediği belirtildi. 
     Dilekçede, YDK'nın Günay hakkındaki dosyayı tüzükte öngörülen 60 günlük süreyi aşarak karara bağladığı, kararın tüzük ve yasada öngörülen sürelerde tebliğ edilmediği savunuldu. 
     Günay'ın Genel Başkan hakkındaki sözlerinin ''eleştiri sınırlarını aşmadığı'' görüşüne yer verilen dilekçede, ''Bu sözler iddia edildiği gibi kabul edilse bile, yaptırımının, kesin çıkarma değil uyarı ve kınama cezası verilecek parti suçları kapsamında olduğu'' kaydedildi. 
     Ertuğrul Günay'ın ihraç kararının iptali istemiyle açılan davaya 25 Ocak 2005 tarihinde devam edilecek. 
     
</TEXT>
</DOC>
