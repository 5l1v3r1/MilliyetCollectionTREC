<DOC>
<DOCNO> 267306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yazar/altan.html </URL>
<DATE> 2004/08/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Zina, mastürbasyon, şehitlik vs... 
</HEADLINE>
<TEXT>


Mussolini dönemi İtalya'sındaki faşist ceza yasasının, ballı petekli bir kopyası olan sık sık tekrarlanmasına rağmen "Atatürk ilke ve inkılapları"yla da, ne kadar örtüşüp örtüşmediği hiç kurcalanmamış bulunan, Türk Ceza Yasası Avrupa Birliği'nin de rica ve istirhamı, yani kibarca yalvararak uyarmasıyla, nihayet değiştiriliyor ya... 
Evlilik dışı cinsel çiftleşme anlamına gelen "zina"nın suç sayılıp sayılmayacağı suç sayılacaksa, sadece evli kadınlar için mi, yoksa bekar kadınlar için de mi suç sayılacağı aynı suçun erkekleri de kapsayıp kapsamayacağı ayrıca zinanın suç sayılması durumunda, suçlulara kamu davası mı açılacağı, yoksa ancak bireysel başvurular sonucu mu, zina davalarının görülebileceği, tartışılmaya başlandı... 

Zina konusu, oldum bittim tartışmalı bir konudur. Randevuevlerine, yahut genelevlere giden evli erkeklerin cinsel çiftleşmeleri zina sayılır mı oralarda çalışan kadınlar için de öyle... 
Ya mastürbasyon, ya hayvan sevicilik, yahut ölü sevicilik 

Uzun süre tarlada güneş altında kalmış, dibi yumuşak bir kavunla orgazm olmak yahut köpüklü bir banyo küvetinde, kanatları koparılmış bir karasineği, erkek organının en duyarlı bölümüne koyarak, uçamayan sineğin oralarda dolaşmasıyla orgazm olmak şayet bir zina suçu olarak mahkemeye düşse, kim bilir ne kadar cümbüşlü olur 

Bir de böyle bir yargı sahnesini, bir tiyatro piyesi olarak düşünün. 
Görüntüsü makyajlanmış bir "Üçüncü Dünya" ülkesinin yazarı da değilseniz piyesinizin ilk gecesine, protesto amacıyla üniformalı generaller de gelmez, sarıklı din adamları da... 
Tiyatro izleyicileriyle birlikte çınalayan kahkahaların, mutluluk galaksileri doğar içinizde... 

Ama nüfusunun yüzde 90'ı, hayatında bir kez olsun tiyatroya gitmemiş bir ülkenin, sık sık kırılmak istenmiş, küçük bir kalemiyseniz hukuksal zina tartışmalarından eğlenceli bir komedi bile yaratamazsınız... Atatürk ilke ve inkılapları doğrultusunda ne kadar çağdaşlaşma nutku söylenmiş olursa olsun. 

İslamda zina suçu işlemiş kadının cezası "recm", yani yarı beline kadar toprağa gömüldüğü bir meydanda, halk tarafından taşlanarak öldürülmektir. Osmanlı tarihinde sadece 2 defa "recm" cezası uygulanmıştır. 
Bunun da nedeni, zina suçunun saptanmasının bazı koşullara bağlanmış olmasıdır. 
Bir kez zina yapan kadının, erkekle çiftleşme sahnesini, 4 ayrı tanığın, 4 ayrı köşeden aynı anda görmesi gerekmektedir. 
Zina eylemini 4 ayrı tanığın, 4 ayrı köşeden görmesi de yeterli değildir tanıklığın geçerli sayılması için. 
Ayrıca kadınla erkeğin arasından, ip geçmeyecek gibi olması da gerekmektedir. 

Bu konularda daha birçok soru geliyor insanın aklına. 
Örneğin aşk şiirleri, zinaya teşebbüs, yahut zinaya ortam hazırlama suçlamasının kapsamına girer mi girmez mi 
Yahya Kemal'in "Vuslat" şiirinden işte birkaç mısra 
Bir uykuyu cananla beraber uyuyanlar, 
Ömrün bütün ikbalini vuslatta duyanlar 
Gördükleri rüya ezeli bahçedir aşka, 
Her mevsimi bir yaz ve esen rüzgarı başka. 
Ne dersiniz, bir zina şiiri olarak da damgalayabilenler çıkar mı böyle bir şiiri 
Bilmem ki malum burası Türkiye... 

Antalya'daki orman yangınlarında, yangını söndürmeleri için helikopterlerle alev ve dumanların ortasına indirilen 6 işçi, birden rüzgarın ters esmeye başlamasıyla, dumandan boğularak öldü... 
Resmi ağızlar, onların şehit olduğunu söylüyorlar... 
Eskişehir'de, bittikten sonra fabrika olacak bir inşaatın daha yapılırken çökmesiyle ölen 4 işçi için de, şehit olduklarını söyleyenler var... 
Üniformalılar ise, araba kazalarında öldükleri zaman dahi, şehit sayılırlar... 

Yalnız dikkat ederseniz kendilerine hemen şehitlik payesi verilen, şu veya bu nedenle vakitsiz ölmüş vatandaşlar arasında, yüksek makam sahibi kimseler pek yoktur... 
Şehit olmuş bakanlara, şehit olmuş müsteşarlara, şehit olmuş valilere pek rastlanmaz... 

Fransız İhtilali arifesinde, ekmek sıkıntısı çeken Parisliler için, Kraliçe Marie - Antoinette, saf saf şöyle demişti 
- Madem ekmek bulamıyorlar, o zaman pasta yesinler bari... 
Şayet Marie - Antoinette sağ olsaydı da, bizde gariban takımının çok daha bolca şehit olduğunu görseydi, sanırız belki de şöyle derdi 
- Onlar da neden bakan, müsteşar, vali olmuyorlar ki, şehit olacaklarına .. 

Tınaz Titiz, Beykoz Belediye Başkanı Muharrem Ergül'e, belediye hizmetlerinin derinliğine ve genişliğine, dört dörtlük gerçekleşebilmesi için vatandaşlarla ilgili bazı konu ve sorunların netleşmesi gerektiğinden söz eden ve incelenmesi gereken konularla sorunlara örnekler sıralayan nazik bir mektup yazmış. 
Mektupta, araştırılması gereken konu ve sorunlara gösterilen örneklerden bazıları 
1- Beykoz'da kaç tane ayağı kesik, kaç kör, kaç felçli vs. kişi vardır 
2- Belediye hizmetlerinden yararlanmak durumunda olanların aylık gelir dağılımları nedir 
3- Kaç işsiz vardır 
4- Kaç emekli vardır 
5- Kaç kişi 1 dakikalık zaman kazanımının değerini kaç lira olarak görmektedir 
Böyle uzayıp gidiyor belediye hizmetlerinin derinliğine ve genişliğine gerçekleştirilebilmesi için, netleştirilmesi gereken konu ve soru örnekleri... 

Osmanlıca eski bir deyimle bitirelim yazıyı 
"Kim okur, kim dinler varak-ı mihr-i vefayı" 



</TEXT>
</DOC>
