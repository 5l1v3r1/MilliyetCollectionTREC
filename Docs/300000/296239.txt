<DOC>
<DOCNO> 296239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko27.html </URL>
<DATE> 2004/12/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Merkez Bankası Ek bütçe önlemlerine gereksinim olabilir 
</HEADLINE>
<TEXT>

     Merkez Bankası, 2005 yılında tahmin edilen büyüme hızının altında bir gerçekleşmenin gündeme gelmesi halinde, 'toplam vergi gelirlerinde öngörülerin altında kalınması ve ek bütçe önlemlerine gereksinimin' söz konusu olabileceğini bildirdi. 
     Merkez Bankası'nın "Kasım Ayı Enflasyonu ve Görünüm" değerlendirmesinde, iç talepteki canlanma belirtileri ve düşük kalan göreli fiyatların telafi edilme eğilimi nedeniyle, 2005'de de kira ve mobilya fiyatlarındaki yüksek artışların devam edeceği, taşıt araçları üzerindeki vergilerin bu yılki kadar artırılma gereksinimi doğmayacağı ve petrol fiyatlarındaki artışın devam etmeyeceği varsayımları altında ulaştırma grubu fiyatlarının olumsuz katkısının ortadan kalkacağı kaydedildi. 
     
     RİSK GRUBU KİRA VE MOBİLYA FİYATLARI 

     Diğer yandan önümüzdeki yıl taşıt araçları üzerindeki vergilerin bu yılki kadar artırılma gereksinimi doğmayacağı ve petrol fiyatlarındaki artışın devam etmeyeceği varsayımları altında ulaştırma grubu fiyatlarının olumsuz katkısının ortadan kalkacağı kaydedilen değerlendirmede, bu şartlarda 2005'de enflasyon açısından risk oluşturacak başlıca alt gruplar, mobilya-yer döşemeleri ile kira grupları olarak sıralandı. 
     TEFE açısından ise Kasım'ın olumlu bir dönem olduğu belirtilen değerlendirmede, tarım fiyatlarının normal eğilimine döndüğü, özel imalat sanayiinde fiyat artışlarının yavaşladığı, ancak kamu ve özel kesim arasındaki göreli fiyat farklılaşmasının daha da belirginleşerek devam ettiği ifade edildi. 
     
     2005'E İLİŞKİN ÇEKİNCELER 

     2005 bütçesinde vergi gelirlerinin büyük bir kısmını oluşturan özel tüketim vergilerinde ciddi artışlar öngörüldüğüne de dikkat çekilen değerlendirmede, daha sonra şu görüşlere yer verildi 
     ''Ne varki, 2005 yılında tahmin edilen büyüme hazının altında bir gerçekleşmenin gündeme gelmesi halinde, toplam vergi gelirlerinde öngörülenin altında kalınması ve ek bütçe önlemlerine gereksinim duyulması sözkonusu olabilecektir. Bu durumda, petrol fiyatları ve döviz kurundaki gelişmeler rafineri çıkış fiyatını düşürse dahi, akaryakıt fiyatları düşürülmeyecek, hatta artırılabilecektir. Ayrıca kamu tarafından üretilen diğer malların fiyatlarında da ek ayarlamalara gidilmesi gündeme gelebilecektir. 
     Söz konusu durum hem göreli fiyat yapısını bozarak kaynakların etkin kullanımını etkileyebilecek hem de enflasyonla mücadeleyi zorlaştırabilecektir. Bu ve benzeri potansiyel olumsuzlukların bertaraf edilebilmesi için, KİT'lerde mali disiplinin en önemli belirleyicisinin kamunun ürettiği mal ve hizmetlerin fiyatlarının artışı olarak algılanmaması, bunun yerine mali uyumun kamu sektöründe verimliliğin artırılarak sağlanması giderek önem kazanmaktadır.'' 

     
</TEXT>
</DOC>
