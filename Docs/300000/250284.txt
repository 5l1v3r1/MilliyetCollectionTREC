<DOC>
<DOCNO> 250284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo08.html </URL>
<DATE> 2004/06/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gençlerbirliği, Gaziantepsporlu kaleci Ömer'i renklerine bağladı 
</HEADLINE>
<TEXT>

     Gençlerbirliği, Gaziantepspor'un milli kalecisi Ömer Çatkıç'ı renklerine bağladı. 
     Beştepe İlhan Cavcav Tesisleri'nde yapılan imza töreninde konuşan kulüp basın sözcüsü Muammer Akyüz, Ömer ile 2 yıllığına anlaştıklarını belirterek, ''Hedeflerimize uygun transferleri yapmaya devam ediyoruz. Ömer de İstanbul takımlarının transfer listesinde bulunan bir futbolcuydu, ancak o Gençlerbirliği'ni tercih ederek, en akıllı seçimi yaptı. Artık hedefimiz ligde ilk 3, bunun arasında şampiyonluk da var. Avrupa kupalarında ise hedefimiz başarımızı daha da yukarlara taşımak'' diye konuştu. 
     Akyüz, özellikle İstanbul takımlarının futbolcu trasferinde köşe kapmaca oynadıklarına değinerek, şöyle konuştu 
     ''Biz, hiçbir takımın talip olduğu oyuncuyu transfer etmedik. Zaten böyle bir niyetimiz de asla olmadı. Biz mücadelemizi saha dışında değil, sahada yaparız.'' 
     
     KOMBİNE BİLETLER SATIŞTA 
     Akyüz, Gençlerbirliği'nin yeni sezondaki kombine biletlerinin satışa sunulduğunu hatırlatarak, ''Gençlerbirliği, yaptığı transferlerle ligin yine flaş ekibi olmaya devam edecektir. Bu nedenle taraflı tarfsız çok sayıda futbolsever bizi izlemeye geleceklerdir. Tüm Ankaralıları erkenden bilet almaya çağırıyorum. çünkü daha sonra biletler tükenebilir'' dedi. 
     Ömer Çatkıç da birçok futbolcunun artık İstanbul kulüpleri yerine başta Gençlerbirliği olmak üzere Anadolu takımlarını tercih ettiğini vurgulayarak, ''Bu durum transferde İstanbul kulüplerinin hegemonyasına son vermiş oldu'' dedi. 
     
</TEXT>
</DOC>
