<DOC>
<DOCNO> 260773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun31.html </URL>
<DATE> 2004/08/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Denktaş AB, Türkiye'ye tarih vermesin... 
</HEADLINE>
<TEXT>

     KKTC Cumhurbaşkanı Rauf Denktaş, kendisine göre Kıbrıs sorunuyla ilgili görüşme safhasının sona erdiğini belirterek, bundan sonra görüşme başlayacaksa, Rum tarafının Kıbrıs Türkünün egemenliğini ve devletinin varlığını kabul etmesini istedi. Denktaş, ''Aksi takdirde, yine Annan Planı gibi karmakarışık ve bizi mahkum eden bir anlaşma yaptıracaklar'' dedi. 
     Cumhurbaşkanı Denktaş, Türkiye'den gelen Mahalli İdarelere Hizmet Derneği heyetini kabul etti. 
     Denktaş, kabulde yaptığı konuşmada, referandumda KKTC tarafında ''evet'' çıktıktan sonra, ''Madem ki siz, egemenliğini içermeyen, devletinizi tanımayacak olan Annan Planı'na evet dediniz, bundan sonra müzakerelerde bunun üzerine çıkamazsınız, egemenlik ve devlet isteyemezsiniz'' yorumlarının yapıldığını hatırlattı ve ''bu yorumu düşmanın bile yapamayacağını'' kaydetti. 
     Rumlara, ''Siz olduğu gibi devam edin, Kıbrıs'ı talep etmeye devam edin, merak etmeyin biz bunları tanımayacağız'' denmekte olduğunu belirten Denktaş, bunları bilen Rum liderliğinin Kıbrıs Türkleriyle eşit şartlarda pazarlık yapmayacağını ifade etti. Denktaş, şöyle konuştu 
     ''O halde ben burada niye oturacağım Aman Türkiye rica etti bu görüşmeye de git , halk istedi bu görüşmeye de git desinler ve beni alet olarak kullansınlar diye mi Hiç lüzumu yok. 
     Burada artık benim görevim bitmiştir. 21 yaşında bir devlet bırakıyoruz biz gençliğimize. Eğer bunun kıymetini bilmezlerse, Türkiye bunun kıymetini bilmezse, Türkiye bu devletten vazgeçtiğimiz takdirde Kıbrıs'ın kısa bir zamanda Rum devleti haline geleceğini görmezse ve bu yapay anlaşmalara bizi zorlarsa, kabul ettirirse tabiatıyla bizim burada tutunmamızın imkanı yoktur.'' Denktaş, Türkiye'ye AB'den müzakere tarihi verilmesi konusunda da şunları kaydetti 
     ''Benim korkum, Türkiye'ye şartlı veya şartsız tarih verecekler çünkü tarihten sonra üye olmak için belki de 20 yıl var önünüzde. Verecekler ki, dizginleri ellerinde tutsunlar. Verecekler ki, o verme döneminde Hadi askeri çıkart desinler, Hadi Maraş'ı ver desinler, Hadi şunu da yap, şu yapay anlaşmayı imzala, hadi Türkiye'nin içinde şunu yap, ötekini yap desinler. Dizginleri ellerinde tutsunlar diye, verebilirler.'' 
     
     TÜRKİYE'DEN GELEN HEYETTEN DESTEK 
     Denktaş'ı ziyaret eden heyetin başkanlığını yapan Mehmet Dönmez, görüşme sırasında, Cumhurbaşkanı Denktaş'ı ''Türk dünyasının değerli bir büyüğü'' olarak gördüklerini, Denktaş'ın cumhurbaşkanlığı görevini bırakmasından yana olmadıklarını söyledi. Dönmez, Denktaş'ın verdiği mücadeleyi desteklediklerini de belirtti. 
     Cumhurbaşkanı Denktaş ise her mevkinin bir süresi olduğunu belirtti. 
     Annan Planı'na referandumda ''hayır'' denilip pazarlık kozunun elde tutulmasını istediğini anımsatan Denktaş, planın tehlikeli olduğunu yineledi. Denktaş, planın Türkiye'nin adadan çıkmasını öngördüğünü de ifade etti. 
     Planın kabulü için çeşitli vaatlerde bulunulduğunu, egemenliğin, devletin tanınacağından bahsedildiğini, Türkiye'nin ''biz sizi tanıtacağız'' dediğini kaydeden Denktaş, vaatlerin olacağına inanarak ''evet'' oyu çıkmasında büyük rol oynayan Başbakan Mehmet Ali Talat'ın ilk temaslarına sevindiklerini, ancak bugüne kadar vaat edilenlerin hiçbirinin yapılmadığını kaydetti. 
     
     ''RUM CEZALANDIRILMADI AKSİNE...'' 
     Denktaş, Kıbrıs Türk halkına, ''hayır derseniz neticeye katlanırsınız'' dendiğini, Türkiye'den dahi tehditler yapıldığını söyleyerek, buna rağmen ''hayır'' diyen Rumun cezalandırılmadığını, aksine 40 yıldır ve şehitler pahasına Ruma verilmeyenlerin, şimdi Ruma verilmesinin istendiğini kaydetti. 
     
     '' TANINMADAN VAZGEÇTİM DEMEK GÜNAHTIR'' 
     Denktaş, KKTC'nin tanınması konusunda da şunları söyledi 
     ''Kıbrıs eğer gözden çıkarılmayacaksa, KKTC'yi tanımış olan Türkiye'nin her gördüğü diplomata biz vallahi tanınma istemiyoruz sözünden vazgeçmesi lazımdır. Tanınma istemiyoruz ne demek Tanınma haktır. Bundan vazgeçtim demek ayıptır, günahtır, şehitlere yazıktır. Tanınmayacaksa devlet, niye öldü bu insanlar, Rumun azınlığı olalım diye mi '' 
     
</TEXT>
</DOC>
