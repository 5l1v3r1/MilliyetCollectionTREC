<DOC>
<DOCNO> 281026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur04.html </URL>
<DATE> 2004/10/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sarıyer'de silahlı soygun... 
</HEADLINE>
<TEXT>

     Sarıyer'de silahlı ve yüzleri maskeli 2 kişi, bir marketin kasasındaki yaklaşık 186 milyar lirayı alarak kaçtı. 
     AA muhabirinin aldığı bilgiye göre, İstanbul'da 12 ayrı şubesi bulunan ''Uğur Center''ın, Emirgan Reşitpaşa Mahallesi Tuncay Artun Caddesi Çilek Sokak'taki şubesine plakası alınamayan bir otomobille gelen yüzleri maskeli ve silahlı 2 kişi, tabanca tehdidiyle işyeri bekçisi Asker Ekiz'i etkisiz hale getirdi. 
     El ve ayaklarını bağlayıp ağzını bantladıkları Ekiz'den kasanın anahtarını alan 2 soyguncu, burada bulunan yaklaşık 186 milyar lirayı alarak kaçtı. 
     Bekçinin ağzındaki bant ve iplerden kurtularak bir akrabasına haber vermesi üzerine olay yerine gelen polis, soygunun etkisiyle fenalık geçiren Asker Ekiz'i polis merkezine götürdü. 
     Ekiz, götürülüşü sırasında basın mensuplarının soruları üzerine, ''markete gelen 2 kişinin kendisini silahla etkisiz hale getirdiğini, 'sesini çıkarma' diyerek kasada bulunan paraları alıp kaçtıklarını'' söyledi. 
     Marketin bulunduğu semtte oturan şirket ortaklarından Necati Ekiz de, 12 ayrı şubenin günlük hasılatlarının Reşitpaşa'daki çelik kasada toplandığını bildirdi. 
     Kasada bulunan yaklaşık 186 milyar liranın tüm şubelerin 2 günlük hasılatı olduğunu anlatan Necati Ekiz, ''İşyerinin 2 ayrı kapısında zorlama olmamış, bekçiden şüpheleniyor musunuz '' sorusu üzerine, ''Kendisi amcamızın oğludur. Günahını alamam'' dedi. 
     
</TEXT>
</DOC>
