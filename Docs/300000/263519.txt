<DOC>
<DOCNO> 263519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/spo01.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin acısı 
</HEADLINE>
<TEXT>


Beşiktaş Teknik Direktörü, bazı oyuncuları çok çalışmalarına rağmen kadro dışı bırakmak zorunda kaldığını belirtti, "Bu durum üzüntü verici. Ancak sahaya 18 kişiyle çıkmak zorundayız" dedi 

ORHAN YILDIRIM 


"Zor bir karar" 
SİYAH - Beyazlı ekibin teknik patronu Vicente del Bosque, 18 kişilik maç kadrosuna almadığı oyuncular hakkında yapılan spekülasyonlara anlam veremediğini söyledi. İspanyol hoca, "26 oyuncum var. Benim zorunluluğum herkese eşit davranmak. Oyuncularımdan en iyi şekilde yararlanmalıyım. Antrenör açısından da bazı oyuncuları dışarıda bırakmak üzüntü verici ve zor bir karar" açıklamasını yaptı. 

"Herkes eşit" 
ŞU ana kadar hiçbir oyuncusundan şikayeti bulunmadığını kaydeden Del Bosque, "Çağdaş, Fatih, Mustafa'nın yerine koyuyorum kendimi. Çok istekliler. Zor ve acı verici bir durum, ancak sahaya 18 kişi çıkmak zorundayız" ifadelerini kullandı. Bosque, Sergen'in durumu için "Ben normal davranıyorum, herkes de bana normal davransın. Zaman zaman hata yapabilirim. Ancak her oyuncu benim için eşittir" yorumunu yaptı. 

Bilgi akışı 
BOSQUE, Gençlerbirliği'nin maç kasetlerini izleyip, izlemediği sorusuna, "Tayfur, Sinan, Datcu gibi hepsi rakipler hakkında bilgilere sahip. Yardımcım bu bilgileri bana iletiyor. Eğer maç yitirirsek, bu durum rakipleri tanımadığımız için olmaz" dedi. Kaleci Murat gibi Cordoba'ya da ilk günden itibaren güvendiğini kaydeden Beşiktaş'ın hocası, ilk hafta hakemlerin performansını da beğendiğini sözlerine ekledi. 

Zorunlu tırpan 

Sergen kadroda 
TEKNİK Direktör Del Bosque, Gençlerbirliği'nin kadrosuna Sergen'i alırken, yedi ismi de İstanbul'da bırakmak zorunda kaldı. Sakatlıkları bulunan Juanfran ve Cordoba ile Fatih Sonkaya, Berkant, Mustafa Doğan, Çağdaş ve cezası süren Tümer Metin, Ankara'ya götürülmedi. Yeni transfer Juanfran'ın ayağının altında su toplandığı, bu nedenle kadroya alınmadığı açıklandı. Tayfun Korkut ise kadrodaki yerini aldı. 

Tayfun kararsızlığı 
DEL Bosque, Tayfun'a forma verip, vermeyeceği konusundaki son kararının maç saatinde belli olacağını söyledi. İspanyol hocanın Ronaldo'nun geri dönmesi ile birlikte İbrahim Toraman'ı orta sahadan yeniden defansa çekmesi bekleniyor. Pancu'nun forvette görev alması düşünülürken, Ahmed Hassan'ın yerine ikinci yarıda Sergen'in şans bulabileceği bildirildi. Tayfun da idmanlarda hazır görüntü verdi. 

Sponsorlar değişiyor 

YÖNETİM giyim sponsoru Cacharel ve spor malzemelerini sağlayan Puma ile olan sözleşmelerini iptal ediyor. Cacharel'in yerine Vakko ve Damat Tween ile görüşmelere başlandığı öğrenildi. Puma'nın yerine ise Nike ile anlaşma sağlandığı kaydedildi. Nike'ın, Beşiktaş'a yıllık 3 milyon dolar ödeyeceği bildirildi. Yeni sponsor firmalarla bu hafta içinde imzaların atılması bekleniyor. 

Zafer peşinde 

BEŞİKTAŞ, bugün Gençlerbirliği'ni yenmesi halinde ligde 800. galibiyetini alacak. 1493 sınavda toplam 799 galibiyet alan Siyah - Beyazlılar, son 7 maçtır elde edemedikleri galibiyete Başkent'te ulaşmaları halinde sekizinci kez "dalya" diyecekler. Toplam 263 yenilgi alan Beşiktaş, kalesinde 1164 gol gördü. Ligde son galibiyetini 4 Nisan 2004'te Galatasaray önünde 2-1'lik galibiyetle alan Beşiktaş, 125 gündür üç puana hasret bulunuyor. 

Tam destek 

YILDIRIM Demirören ile giriştiği başkanlık yarışını 162 oyla kaybeden Fikret Orman ve ekibi, bugünkü maçı tam kadro halinde izleyecekler. Muzaffer Nasıroğlu'nun davetlisi olarak Ankara'ya gidecek olan muhalefet kanadı, Beşiktaş'ın başarılı olması için her türlü desteği vereceklerini dile getirdiler. Fikret Orman, locasının ve VIP koltuğunun satılması nedeniyle yönetime kırgın olmasına rağmen takımın yanında olacak. 


</TEXT>
</DOC>
