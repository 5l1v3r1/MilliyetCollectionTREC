<DOC>
<DOCNO> 260913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur24.html </URL>
<DATE> 2004/08/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ÖSS birincisine otomobil ödülü... 
</HEADLINE>
<TEXT>

     ÖSS'de yabancı dil sıralamasında 4 kişiyle birlikte Türkiye birinciliğini paylaşan Sevim Hande Uğur'a, eğitim gördüğü okulu yaptıran hayırsever Adem Tolunay tarafından, 21 milyar lira değerinde bir otomobil hediye edildi. 
     Adem Tolunay Anadolu Lisesi bahçesinde, ödülün verilmesi nedeniyle tören düzenlendi. Törene, Sevim Hande Uğur, ailesi, Antalya Milli Eğitim Müdürü Adnan Menderes Bulut, öğretmenler, okulun inşaatını yaptıran Adem Tolunay ile Antalya Esnaf ve Sanatkarlar Odaları Birliği Başkanı Orhan Tolunay katıldı. 
     Törende konuşan Antalya Milli Eğitim Müdürü Adnan Menderes Bulut, Antalya'da 300 bin üzerinde öğrencinin, yaklaşık 16 bin öğretmen tarafından Atatürk ilke ve inkılapları doğrultusunda yetiştirildiğini belirterek, ''Bir yerde başarı varsa tesadüfi değildir'' dedi. 
     Bulut, Antalya'nın, 4 yıldır ÖSS'de Türkiye birincisi olduğunu hatırlatarak, öğretmenler ve öğrencilerle gurur duyduklarını söyledi. 
     
     50 BİN DOLARLIK ÖDÜL SORUSU 
     Törende daha sonra Adem Tolunay Anadolu Lisesi'nin inşaatını yaptıran hayırsever Adem Tolunay, ÖSS yabancı dil birincisi Sevim Hande Uğur'a hediye ettiği 21 milyar lira değerindeki otomobilin anahtarını verdi. 
     Başarılı öğrenci Sevim Hande Uğur, gazetecilerin sorularını üzerine, başarısının ödüllendirilmesinden dolayı çok mutlu olduğunu söyledi. 
     Gazetecilerin, ÖSS'de başarı kazanılması halinde Adem Tolunay'ın geçmişte 50 bin dolar vereceği vaadini hatırlatmaları üzerine Uğur, ''Daha değişik bir ödüllendirme söyleniyordu ama ben bu ödül için de çok mutlu oldum'' diye konuştu. Uğur, otomobilini şu an kullanamayacağını, ancak ehliyet almak için kursa başladığını belirtti. 
     Adem Tolunay da gazetecilere yaptığı açıklamada, geçmişte, Liselere Giriş Sınavı'nda Adem Tolunay Anadolu Lisesi'ni ilk tercih yapan, burada 4 yıllık eğitimini tamamlayan ve ÖSS'de dereceye giren öğrenciye 50 bin dolar para ödülü vermeyi vaat ettiğini söyledi. 
     Törende ayrıca yine aynı okulda okuyan, ÖSS'de Yabancı Dil Türkiye 21'incisi olan Volkan Varlık'a da Adem Tolunay, 5 Cumhuriyet Altını, Okul Aile Birliği de cep telefonu hediye etti. 
     
</TEXT>
</DOC>
