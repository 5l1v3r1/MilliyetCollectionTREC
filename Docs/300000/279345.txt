<DOC>
<DOCNO> 279345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/yazar/zbirand.html </URL>
<DATE> 2004/10/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
CNN TÜRK DÜN 5 YAŞINA BASTI... 
</HEADLINE>
<TEXT>


İnsanın kendi çalıştığı bir yer hakkında yazı yazması güçtür. Ancak ben dayanamayacağım ve size dün 5 inci yaşına basan CNN TÜRK' ten söz edeceğim. 
Ekranı ilk aydınlandığı dönemde bazı çevreler tarafından bol şekilde eleştirilen, ancak bu eleştirilerden korkmadan yolunda devam eden bir kanal oldu. Türkiye' de liberal görüşün yayılmasında son derece önemli bir rol oynadı. Hiçbir çevreye bağlı kalmadı. Ne hükümetlere, ne de ideolojik kesitlere göz kırptı. Kimileri, çevrelerini gözleyip esen rüzgara göre yayın yapmayı tercih ederken, CNN TÜRK habercilik yaptı. 
Tüm farklı görüşleri yayına çıkarttı. 
Kimseleri susturmaya kalkmadı. 
Daha da önemlisi, haber kanalları arasındaki rekabetin kalitesinin artmasına da önemli bir katkıda bulundu.Rakiplerini hiçbir zaman küçümsemedi. Aksine, onlardan ders almaya çalıştı. 
Bu arada en önemli unsur, ortağı olan CNN grubundan bir gün olsun ne bir müdahele, ne de bir öneri aldı. Bir tek defa dahi, şu veya bu konudaki yayın ile ilgili olarak Atlanta' daki merkezden bir mesaj geldi. " Siz kendi haberciliğinizi yapın. Biz size karışmayız. Önemli olan CNN' in ve Uluslararası gazeteciliğin genel ilkelerine uyun yeter " dendi. 
Bir kanal için 5 yaşına basmak çok önemlidir. 
Artık çocukluk dönemi geçmiş, gençlik başlamıştır. 
Artık, bazı hatalara veya aksaklıklara göz yumma dönemi bitmiştir. 
Artık büyük denizlere açılma zamanı gelmiştir. 
Böyle bir aşamaya ulaşmak hiçte kolay değildir. 
En tepede size güvenen insanların olması gerekir. Hemen onun altında, gemiyi iyi yöneten kaptanların varlığı şarttır. Dengeleri koruyabilmek, starlar arasındaki çekişmelere ince ayar yapabilmek, kanalın ekonomisini sağlıklı yönetebilmek önemlidir. 
CNN TÜRK bu açıdan şanslı bir kanal. 
Genel Müdürü gencecik bir isim Efe Önbilgin. 
Kısa sürede merdivenleri ikişer üçer çıkmasını bilen bir insan. 
Genel Yayın Yönetmeni deneyimli bir isim Ferhat Boratav 
Haberlerinin başında, bu işin ustası bir kişi Çiğdem Anat. 
Ankara'da sağduyunun sembolü bir usta Baki Şehirlioğlu. 
Şefleri böyle olunca, tenorları, sopranoları, birinci kemancılarıyla CNN TÜRK orkestrası da sizlere hergün güzel konserler verebiliyor. 
Tüm grubun başındaki M.Ali YALÇINDAĞ'ın daima sevgi dolu , gerektiğinde de eleştirileriyle yaklaşımı, İcra kurulu Başkan yardımcı Taha Akyol' un yöneticilik yeteneği kadar haberciliğiyle de verdiği destek, daima önde giden fikirleriyle insanların önünü açan Ertuğrul Özkök, Atlanta' da oturup bir avuç insana güvenerek her türlü desteği veren CNN grubu yöneticileri bu orkestranın başarısındaki en önemli etkenler. 
Bir haber kanalını boş yere bir orkestraya benzetmiyorum. 
Burada isimlerini yazamadığım o kadar çok kahramanı var ki... 
Ulaştırmacısından prodüktörlerine, kameramanlarından muhabirlerine, sesçilerinden ışıkçılarına kadar, karınca gibi çalışan ve hergün sizlerle birlikte yaşayan bir orkestra. 
Daha ilk kemancılarının arandığı, ilk notalarının duyulmaya başlandığı günden beri içinde bulunmaktan büyük keyif duyduğum bu orkestrada çalmak bana da inanılmaz bir keyif duyuyorum. 
Aydın Doğan beyin " Çok farklı, iftihar edebileceğim bir kanal yapmanızı istiyorum " dediği günler sanki hala dün gibi. Bugün gelinilen noktada, Patron kadar tüm çalışanlar da kanallarıyla gurur duyuyorlar. 
Türkiye nasıl hızla değişiyorsa, habercilikte değişiyor. Bu değişim rüzgarlarının en sert estiği yer de CNN TÜRK oluyor. 
10 yıl sonra bakalım Türkiyemiz nerede olacak, bizler nerelerde olacağız. 
Nice yıllara... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
