<DOC>
<DOCNO> 299783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun14.html </URL>
<DATE> 2004/12/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bush, Avrupa ile buzları eritmek istiyor... 
</HEADLINE>
<TEXT>

     ABD Başkanı George Bush, Washington ile arası açık olan bazı Avrupa ülkeleriyle ilişkilerin düzeltilmesi amacıyla gelecek yılın başlarında Avrupa'ya yapacağı geziye Almanya'yı da kattı. 
     ABD'ye yoğun eleştiriler yönelten Fransa Cumhurbaşkanı Jacques Chirac'ın da yeni yılın başlarında Washington'u ziyaret etmesine yönelik çalışmalar yapıldığı belirtildi. 
     Beyaz Saray'dan verilen bilgiye göre, Bush, başkanlıkta yeni dönemi için yemin edeceği 20 Ocak'tan sonra ilk dış gezisini Avrupa'ya yapacak. 
     Başkan Bush'un, 22 Şubat'ta Belçika'nın başkenti Brüksel'de NATO ve AB liderleriyle bir araya geleceği bildirildi. ABD Başkanı, ertesi gün Almanya'ya geçerek, Alman liderleriyle görüşecek. 
     Bush'un, ziyaretinin son durağı olan Slovakya'da da Slovak liderlerinin yanı sıra Rusya Devlet Başkanı Vladimir Putin ile bir araya gelmesi planlanıyor. 
     Chirac'ın Washington gezisine ilişkin de Fransa Cumhurbaşkanı'nın, prensipte ABD'yi yakınlarda ziyaret etmeye istekli olduğu kaydedildi. Bir Amerikalı yetkili, gezinin ayrıntıları üzerinde çalışıldığını söyledi. 
     Chirac'ın ziyaretinin, Bush'un Avrupa gezisinden kısa süre önce veya sonra olabileceği belirtiliyor. 
     Fransa ve Almanya, özellikle Irak konusuna ilişkin olarak Amerikan politikalarına karşı çıkmışlardı. 
     Amerikalı yetkililer, Başkan Bush'un, bu ülkelerle ilişkilerin normale dönmesini istediğini kaydediyor. 
     
     ALMANYA ZİYARETTEN MEMNUN 

     Alman hükümet sözcüsü Bela Anda, hükümetin, ABD Başkanı George W. Bush'un gelecek yıl Şubat ayında yapacağı Avrupa ziyareti kapsamında Almanya'ya gelecek olmasından mutluluk duyduğunu bildirdi. 
     Anda, yaptığı açıklamada, Bush'un 23 Şubat 2005'te Almanya'yı ziyaret edeceğine işaret ederek, hükümetin, Bush'un bir gün önce Brüksel'de NATO ve AB temsilcileri ile bir araya gelecek olmasını da memnuniyetle karşıladığını belirtti. 
     Bu ziyaretin, Bush'un 20 Ocak 2005'te görevine ikinci 4 yıllık dönem için resmen başlamasından sonra yapacağı ilk yurtdışı gezisi olacağını ifade eden Anda, ziyaretin ayrıntılarının daha sonra belirleneceğini kaydetti. 
     
</TEXT>
</DOC>
