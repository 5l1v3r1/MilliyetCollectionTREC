<DOC>
<DOCNO> 286595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yazar/asik.html </URL>
<DATE> 2004/11/06/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Yeşil azınlık 
</HEADLINE>
<TEXT>


Medyamız görmezden gelmeye çalışsa da... AKP iktidarı, "Ilımlı İslam" modeline adım adım ilerliyor. Son adım TBMM Sanayi Komisyonu, Türkiye'nin "İslam Özel Sektörünü Geliştirme Kurumu"na üyelik anlaşmasını onayladı. 
Anlaşma, TBMM'den geçince ne mi olacak 
Şeriata uygun mal ve hizmet üreten şirketlerin kurulması ve büyütülmesi teşvik edilecek. 
Yatırımların İslama uygunluğuna İslam Hukuk Komitesi karar verecek. 
Doğacak ihtilaflar, şeriat mahkemesinde çözümlenecek. 
Özetle, ayrıcalıklı bir "İslam sermayesi" yaratılacak. 
CHP Milletvekili Kemal Anadol, böyle bir anlaşmanın Cumhuriyet'in temel ilkelerine aykırı olduğunu açıkladı iki gün önce. 
Ankara Ticaret Odası Başkanı Sinan Aygün dün bize dedi ki 
"Bu ne çelişkidir yarabbi Bir taraftan AB'ye girebilmek uğruna 'Hıristiyan tabloları' önünde pozlar verip imzalar atıyorlar, diğer yandan İslam özel sektörü diyorlar. Bir taraftan Azınlıklar Raporu'na tepki gösteriyorlar, diğer taraftan ticarette azınlık yaratmaya kalkıyorlar. Peki, yarın AB'li abileri, ablaları 'Hıristiyan Özel Sektörü ' kurmaya kalkarsa ne diyecekler Ticaretin dini mi olurmuş Ayrıca bu millet, 'Yeşil Sermaye' denen şeyin ne olduğunu gördü. İslamın adı kullanılarak binlerce insan dolandırıldı. Bana göre böyle bir şeyi kesinlikle hayata geçiremezler. Çünkü en başta Claudia Roth ablaları, Verheugen abileri izin vermez..." 

Cisimleri gördüğüm gibi değil, düşündüğüm gibi boyarım. 
Pablo Picasso 

Protesto notası "Nota, müzik notası değildir. Öyle her zaman nota verilmez, şartların oluşması lazımdır." 
Tayyip Erdoğan, geçen yıl Irak'ta 11 askerimizin başlarına çuval geçirilmesi olayından sonra, "ABD'ye nota verilecek mi " sorusuna, böyle yanıt vermişti. Dün gazetelerdeki haberleri görmüşsünüzdür 
"Bush yönetiminin, Makedonya'yı tanıması üzerine Yunanistan ABD'ye protesto notası verdi" 
Demek ki neymiş Nota vermek için biraz ulusal duyarlılık, biraz yürek gerekiyormuş. 

Otomobil reklamı Cumhuriyet'te "Peugeot 307"nin reklamında slogan şeklinde soru 
"O'na sahip olamamak ne kadar utanç verici " 
Ve yanıt 
"Ne yazık ki utanç duygusunun pençesindesiniz ve O'na sahip olmadan bu duygudan kurtulamayacaksınız." 
Utançtan kaç paraya kurtulabiliriz diye acentesine sorduk... Hediyesi 37 milyar lira dolayında imiş Peugeot 307'nin... 
Kırk yıllık reklamcı Cüneyt Koryürek'in reklamla ilgili yorumu da aynı yöndeydi "Utanç verici"... 

ABD Başkanı Bush'a, tüm dünyadan kutlama mesajı yağıyormuş. O mesajların kaçı "yürekten" acaba 
Haldun Ertem 

Eserlerimiz Kültür ve Turizm Bakanlığı, Bulgaristan ve Kosova'daki yapıların onarımı için kolları sıvamış... Bakanlık, Bulgaristan'ın Razgrad kentindeki Maktul İbrahim Paşa Camii için 375 milyar, Köstendil'deki Fatih Camii için 384 milyar, Prizren'deki Sinan Paşa Camii için 125 milyar, Osmanlı Mezarlığı'nın bakımı için 40 milyar, Gazi Mehmet Paşa Hamamı için 90 milyar ve Selanik'teki Atatürk Evi için 200 milyar lira ayırmış. Habere sevindik. Meraklandık da... Kültür Bakanlığı'nın parası var da neden müzelerin kimi bölümleri ve çok sayıda kütüphane elemansızlıktan kapalı .. 

RTÜK ahlakı Gazetelerde haberler... RTÜK, ceza yağdırdı... RTÜK, dikkat çekti... RTÜK ihtar verdi... RTÜK ayrıntılarda çok hassas... Ekranda "b.k" gibi bir sözcük duyulursa derhal ceza geliyor. Öpüşmeler yatağa doğru ilerlerse RTÜK, denetçileri hassaslaşıyor... Ne var ki derin devletli, mafyalı, silahlı, karanlık sahneler konusunda herhangi bir itirazı olmuyor RTÜK'ün. Halkımız da bu özgürlükten doya doya yararlanıyor... Örneğin, önceki gece Kurtlar Vadisi reyting sıralamasında Beşiktaş - Bilbao maçını bile sollamış, birinci olmuş... TC adını yakında MC yani Mafya Cumhuriyeti olarak değiştireceksek, gidiş hiç de fena değil... 



</TEXT>
</DOC>
