<DOC>
<DOCNO> 267136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/soneko04.html </URL>
<DATE> 2004/08/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Coşkun Faiz-döviz-borsa üçgeninde oynayan kesim kriz beklentisinde 
</HEADLINE>
<TEXT>

     Sanayi ve Ticaret Bakanı Ali Coşkun, faiz-döviz-borsa üçgeninde oynayan kesimin, dış ticaret açığı ve cari ödemeler dengesini çok öne çıkararak, ülkeyi adeta suni kriz beklentisi içine sokmak istediğini söyledi. 
     73. İEF ile ilgili basınla sohbet toplantısı düzenleyen Coşkun, ekonomik gündemi değerlendirdi. Son dönemde, dış ticaret açığı ve ödemeler dengesi konusunda farklı değerlendirmeler görüldüğüne dikkat çeken Coşkun, bu unsurların tek başına yorumlanmasının yanlış olacağını kaydetti. 2000 ve 2001 yıllarında enflasyon ve faizin yüksek olduğunu, döviz rezervlerinin minimum seviyede bulunduğunu ve piyasada güvenin sarsıldığını hatırlatan Coşkun, bir çok olumsuz faktör arasında cari ödemeler dengesinin çok önemli olduğunu kaydetti. 
     2003 yılı sonrası ekonomik dengelerin kurulduğunu, enflasyonun düştüğünü, sanayi üretiminin ve ihracatın arttığını kaydeden Coşkun, yeni yatırımların da şekillenmeye başladığını kaydetti. Böyle bir ortamda dış ticaret açığının GSMH'nin yüzde 4'ünün altında olduğuna da dikkat çeken Coşkun, açığın herhangi bir tehlike doğurmayacağını söyledi. Yapılan ithalatın büyük çoğunluğunun yatırım ve ara mallarında gerçekleştiğini dile getiren Coşkun, tüketim malı ihracatının endişe edecek seviyede olmadığını vurguladı. 
     
     ''DEVELÜASYON DAVULU'' 
     Bakan Coşkun, şunları söyledi 
     ''Yıllarca rant ekonomisiyle yaşanan ülkemizde, yüksek faiz, yüksek enflasyon çılgınlığı içinde rant kesiminin devlet bütçesini tahrip eder seviyedeki faiz ödemeleri karşısında günlük olarak sıcak paranın da etkisiyle, faiz-döviz ve borsa üçgeninde oynayan kesimin elinden bu kaymak gelir kaymaya başlayınca, olaylardan ne kadar etkilendiklerini takdirlerinize bırakıyorum. O kesimler de 'acaba yeniden suni kriz çıkar da o alışkanlığı kısmen de olsa devam ettirebilir miyiz ' düşüncesinde. Bunu 1.5 ay önce de denediler. O zaman devalüasyon davulu çaldılar. Dış ticaret açığı ve cari ödemeler dengesini çok öne çıkararak, ülkeyi adeta suni kriz beklentisi içine sokmak istiyorlar. Ülkede böyle bir endişe yok. Bu endişenin olmayışı, uluslararası rating kuruluşlarının açıklamalarında da dikkat çekiyor.'' Bakan Coşkun bu konuda geç kalınmış bir durumun olmadığını, olayı yakından takip ettiklerini ve gerektikçe önlem aldıklarını kaydedererek, ''Yeni tebdir gerektirecek bir durum yok'' dedi. 
     Coşkun, Eylül ayında ödemeler dengesinin turizm gelirleri, işçi dövizleri ve görünmeyen kalemlerdeki artışlarla iyileşeceğini ifade etti. 
     Ali Coşkun, ödemeler dengesi sorununun gümrük duvarlarının kalkacağı 2005 yılı sonrası büyüyebileceği yönündeki soruyaysa, ''Türkiye ekonomisi açık denizlerdeki bir gemi gibi dalgalara göğüs gerecek durumda gözüküyor'' diye konuştu. 
     
     UZAKDOĞULU OTOMOTİV ŞİRKETİ 
     Bakan Coşkun, Uzakdoğulu bir otomotiv şirketinin İzmit Körfezi'nde yatırım yapmak için girişimde bulunduğunu söyledi. 700 milyon dolarlık yatırımla 500 bin adet civarı üretim yapacak firmanın, üretiminin büyük kısmını ihraç edeceğini ve yatırımını zaman içinde artıracağını kaydeden Bakan Coşkun, şöyle konuştu 
     ''Bize müracaat eden kuruluş, İzmit Körfezi'nde yatırımı araştırıyor. İzmit teşvik alanında değil ama büyük bir yatırım, istihdam ve ihracat geliri. Orada yatırım yapılması ülke yararınaysa teşvik vermeniz gerekiyor. Bunun için de Endüstri Bölgeleri Yasası'nı değiştirdik. Hükümetin yetkileri dahilinde böyle bir yetkiyi de kullanacağımızı söyledik. Biz imkanlarımızı söyledik. Şimdi firma fizibilite çalışmalarını yapıyor. Ümit ederiz ki ülkemiz cazip olur. İrlanda'dan Bulgaristan'a kadar diğer ülkeler de yatırımcıyı kendi ülkesine çekme yarışında.'' Yabancı sermayeden benzeri bir çok talebin geldiğini bildiren Coşkun, bu taleplerin Türkiye ile AB arasında müzakerelerin başlaması sonrası yatırıma dönüşeceğine ilişkin sözler aldıklarını ifade etti. Bazı kesimlerin uluslararası sermayeye verilen bedelsiz arsa, enerji ve vergi teşviklerini eleştirdiğini söyleyen Bakan Coşkun, Macaristan, Polonya gibi ülkelerin daha fazlasını verdiğine dikkat çekti. 
     Bakan Coşkun, fuara katılan gelişmekte olan ülke temsilcileriyle yaptığı görüşmelerde, bu ülkeler tarafından Türkiye'nin örnek ülke olarak değerlendirildiğini saptadığını kaydederek, ekonomideki istikrar nedeniyle 73. İEF'nin geçen yıllara göre daha canlı geçtiğini kaydetti. 
     
</TEXT>
</DOC>
