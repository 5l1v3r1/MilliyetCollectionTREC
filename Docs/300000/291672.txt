<DOC>
<DOCNO> 291672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun03.html </URL>
<DATE> 2004/11/24/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Kanada İran'a yeniden büyükelçi gönderecek 
</HEADLINE>
<TEXT>

     İran asıllı Kanadalı gazeteci Zehra Kazemi'nin öldürülmesiyle ilgili soruşturmadaki aksaklıklar nedeniyle İran'daki büyükelçisini çeken Kanada, Tahran'a yeni bir büyükelçi göndereceğini açıkladı. 
     Kanada Dışişleri Bakanı Pierre Pettigrew, Gordon Venner'in Kanada'nın yeni Tahran büyükelçisi olarak İran'a gideceğini söyledi. 
     Pettigrew, Kanada'nın Uluslararası Atom Enerjisi Ajansı'nın UAEA Yönetim Kurulu'na başkanlık ettiği dönemde büyükelçinin, Kanada'nın, İran'ın nükleer programına yaklaşımını temsil etmekle sorumlu olacağını belirtti. 
     İran asıllı Kanada vatandaşı gazeteci Zehra Kazemi'nin öldürülmesiyle ilgili yürütülen soruşturmadaki aksaklıklar nedeniyle, Kanada geçen Temmuz ayında büyükelçi Philip MacKinnan'ı İran'dan çekmişti. 
     Kazemi, Tahran'da bir cezaevi önünde yapılan protesto gösterisini izlerken gözaltına alınmış, 10 Temmuz 2003'de gözaltındayken kafatasında kırık ve beyin kanaması nedeniyle ölmüştü. 
     İran'da, gazeteci Kazemi'nin ölümüyle ilgili açılan dava henüz sonuçlanmadı. 
     
</TEXT>
</DOC>
