<DOC>
<DOCNO> 255594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun18.html </URL>
<DATE> 2004/07/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çakıcı, sormadan her şeyi anlattı 
</HEADLINE>
<TEXT>

     Avusturya Federal Kriminal Dairesi BK , Türkiye'de organize suç örgütü elebaşısı olduğu iddiasıyla aranan Alaattin Çakıcı'nın yakalandığı sırada ''heyecanlanıp, sormadan her şeyi anlattığını'' bildirdi. 
     Avusturya Federal Kriminal Dairesi tarafından Çakıcı'nın yakalanmasına ilişkin basına yapılan yazılı açıklamada, Çakıcı'nın ülkenin güneyindeki Graz kenti yakınlarında İtalya'ya gitmek üzereyken, ''EKO-Cobra'' adlı antiterör timleri tarafından dün TSİ 19.00'da yakalandığı kaydedildi. 
     Güney otoyolu üzerinde yapılan genel bir arama sırasında dikkat çeken Çakıcı'nın önce sahte kimlik belgelerini gösterdiği, polis tarafından gözaltına alınınca gerçek kimliğini açıklayıp, Türkiye'den kaçış nedenlerini tüm detaylarıyla anlattığı bildirildi. 
     Kriminal Dairesi yetkilileri, ''Çakıcı'nın yakalanmasına Avusturya polisi kadar Avusturya'daki Türk irtibat görevlilerinin de büyük katkısı olduğunu'' kaydettiler. 

     
</TEXT>
</DOC>
