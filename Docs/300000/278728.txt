<DOC>
<DOCNO> 278728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo29.html </URL>
<DATE> 2004/10/09/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
Türkiye 4- Kazakistan 0 Maç bitti 
</HEADLINE>
<TEXT>

     2006 Dünya Kupası elemelerinde 2. grupta yapılan maçta Türkiye, Kazakistan'ı 4-0 yenerek gruptaki ilk galibiyetini aldı. 
     Milli takım ikinci yarıya, ilk 45 dakikaya oranla daha iyi başladı. İlk yarıda solda oynayan Nihat sağa, sağdaki Gökdeniz de sol kanada geçince, milliler hücumda daha etkili olmaya başladı. 50. dakikada Nihat'ın golüyle farkı 2'ye çıkaran ay yıldızlılar, 56. dakikada Fatih ile bir penaltı atışından yararlanamadı. Bu devrede oyunun kontrolünü elinde tutan milli takımın 78. dakikada da Fatih ile, 88. dakikada da Hamit ile birer topu direkten döndü. Milliler, 90. dakika ve uzatmalarda Fatih ile 2 gol daha bularak karşılaşmadan 4-0 galip ayrılarak, 2. gruptaki ilk galibiyetini almış oldu. 
     Kazakistan ise 2. yarıda hiçbir varlık gösteremedi. Milli takımın etkili oyunu karşısında zor anlar yaşayan konuk ekip, Rüştü'nün koruduğu kalede tek bir tehlikeli pozisyon yaratamadı ve İstanbul'dan 4-0'lık yenilgiyle ayrıldı. 
     
     İLK YARI 

     16. dakikada Nihat'ın sağdan ortasında, Fatih'in penaltı noktası üzerinden kafa vuruşunda, top yandan auta çıktı. 
     17. dakikada Nihat'ın sağdan yerden yaptığı ortada savunmadan seken topla ceza alanı çizgisi önünde buluşan Gökdeniz, mükemmel bir vuruşla meşin yuvarlağı filelere göndererek milli takımı 1-0 öne geçirdi. 
     26. dakikada Smakov'un sol çaprazdan yaklaşık 20 metreden kullandığı serbest atışta, top üstten auta gitti. 
     37. dakikada Serkan'ın sağdan ortasında, ceza alanı içinde topla buluşan Necati, topu soldan bindirme yapan Nihat'ın önüne bıraktı. Ancak, araya giren Dubinskiy, meşin yuvarlağı uzaklaştırarak, gol tehlikesini önledi. 
     Kalan dakikalarda tarafların çabası sonucu değiştirmedi ve Türkiye, Kazakistan önünde ilk yarıyı 1-0 önde tamamladı. 
     
     
     İKİNCİ YARI 

     48. dakikada Gökdeniz'in pasıyla sağdan ceza alanına giren Nihat'ın şutunda, top az farkla yandan auta gitti. 
     50. dakikada Nihat'ın yaklaşık 25 metreden sert şutunda, kaleci Novikov'un müdahelesine rağmen top filelere gitti ve milli takım 2-0 öne geçti. 
     Golden sonra kolundan sakatlanan Novikov'un yerine kaleye yedek kaleci Morev geçti. 
     55. dakikada Gökdeniz'in pasıyla ceza alanına giren Necati, Familtsev'in müdahalesiyle kendini yerde buldu. Hakem Hrinak, tereddütsüz penaltı noktasını gösterdi. 56. dakikada Fatih'in kallandığı penaltı atışında, oyuna yeni giren kaleci Morev topu kornere çelerek 3. golü engelledi. 
     61. dakikada Ümit'in sağ çaprazdan sert şutunda kaleci Morev topu yumruklayarak uzaklaştırdı. 
     67. dakikada Nihat'ın ceza alanı dışından sert şutunda, top kaleci Morev'de kaldı. 
     68. dakikada Ümit'in sağ kanattan ortasında altıpas içinde hiçbir futbolcu topa dokunamadı. 
     74. dakikada Ümit'in sağdan ortasında Tuncay'ın ceza alanı içinden kafa vuruşunda, top yandan auta gitti. 
     78. dakikada Ümit'in sağdan ceza alanına gönderdiği topu altıpas içinde kontrol eden Fatih'in sert şutunda, meşin yuvarlak yan direkten döndü. Dönen topu savunma uzaklaştırdı. 
     81. dakikada Servet'in uzun pasında soldan ceza alanına giren Tuncay, çaprazda kaleci ile karşı karşıya kaldığı pozisyonda vuruşunu yaptı, ancak meşin yuvarlak kaleciye çarparak kornere gitti. 
     89. dakikada Hamit'in ceza yayı içinden yerden şutunda, yan direğe çarpan top auta çıktı. 
     90. dakikada ani gelişen milli takım atağında Hasan'ın pasında Tuncay topu penaltı noktası üzerinde göğsüyle indirdi ve üzerine gelen kalecinin yanından meşin yuvarlağı Fatih'e çıkardı. Fatih de boş kaleye topu göndererek, milli takımın 3. golünü attı. Bu aynı zamanda milli takımın tarihindeki 500. golü oldu. 
     Uzatma dakikalarında Kazakistan ceza alanı içinde oluşan karambolde, Fatih topu kalecinin uzanamayacağı yerden ağlara göndererek skoru belirledi 4-0. 
     

     KÜNYE 
     

TÜRKİYE 4 - KAZAKİSTAN 0 Stat Fenerbahçe Şükrü Saracoğlu Hakemler Vladimir Hrinak xxx, Vlastislav Laskovsky xxx, Marian Ruzbarsky xxx Slovakya Türkiye Rüştü xx, Ümit xxx, Tolga xx, Servet xx, Deniz xx, Gökdeniz xxx Dk. 69 Tuncay xx , Serkan xx Dk. 64 Hasan xx , Hüseyin xxx, Nihat xxx Dk. 84 Hamit , Necati xxx, Fatih xxx Kazakistan Novikov x Dk. 52 Morev xx , Lyapkin x, Familtsev x, Avdeyev x, Dubinskiy xx, Itrismetov x, Chichulin x Dk. 33 Baltiyev x , Karpovich x, Smakov x Dk. 59 Kozulin x , Nizovtsev x, Buleshev x Goller Dk. 17 Gökdeniz, Dk. 50 Nihat, Dk. 89 ve 90 Fatih      
</TEXT>
</DOC>
