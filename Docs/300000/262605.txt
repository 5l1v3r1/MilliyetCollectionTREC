<DOC>
<DOCNO> 262605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/guncel/agun.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci tren faciası 
</HEADLINE>
<TEXT>


Ankara'dan İstanbul'a giden Başkent Ekspresi, Tavşancıl'da Adapazarı Ekspresi ile kafa kafaya çarpıştı. Kazada 6 kişi hayatını kaybetti, 85 kişi de yaralandı... 

ŞÜKRAN ÖZÇAKMAK, PINAR AKTAŞ, YURTTAŞ TÜMER, GÖKHAN KARAKAŞ, SERHAT OĞUZ, DİNÇER ŞEREF, OSMAN KARA, İstanbul 

Türkiye, Sakarya Pamukova'daki hızlandırılmış tren faciasından 20 gün sonra, bu kez Kocaeli'nde iki yolcu treninin kafa kafaya çarpışmasıyla sarsıldı. İstanbul'dan kalkan Adapazarı Ekspresi ile Ankara'dan hareket eden Başkent Ekspresi'nin, Gebze Tavşancıl beldesinde çarpışması sonucu Başbakanlık Acil Durum Yönetimi Genel Müdürlüğü'ne göre 6 kişi öldü, 85 kişi de yaralandı. Yetkililer, kazaya Başkent Ekspresi'nin kırmızı ışıkta durmamasının neden olduğunu öne sürdü. Başbakanlık Acil Durum Yönetimi Genel Müdürlüğü kazanın Başkent Ekspresi'nin kırmızı ışıkta durmaması nedeniyle meydana geldiğini belirtti. 
Hızlandırılmış tren faciasının ardından duran tren seferleri, cumartesi günü yeniden başlamıştı. Türkiye 5 gün sonra yeniden bir tren kazasıyla sarsıldı. Biri yemek vagonu 4 vagondan oluşan Başkent Ekspresi, makinistler Soner Gürkan ile Hasan Yücedağ yönetiminde 10.20'de Ankara'dan hareket etti. Eskişehir'de 91 yolcu alan tren, İzmit'te bazı yolcularını indirdi. Kaza sırasında trende 153 yolcuyla 9 personel bulunduğu belirtildi. 8 vagonlu Adapazarı Ekspresi de 15.17'de Haydarpaşa Garı'ndan Durmuş Akgül ile Özcan Özel yönetiminde yola çıktı. 

İlk vagon parçalandı 
İstasyondan yeni kalkan Adapazarı Ekspresi'nin 150 - 200 metre ileride bulunan makasa doğru 30 kilometre hızla ilerlediği, kırmızı ışıkta durmayan Başkent Eskpresi'nin de 60 - 80 kilometre hızla gelip çarptığı öne sürüldü. Çarpışmanın etkisiyle iki trenin lokomotifi birbirine girdi. 
Kazanın ardından vagonlarda can pazarı yaşandı. Makinistlerinden Soner Gürkan, TCDD'de geçici işçi olarak çalışan Seyfi Göktepe ve Recep Öztürk'le, Abdullah Aydın, Feray Ocaktan ve Dilara Ocaktan hayatını kaybetti. Kurtarma ekipleri, cesetlerden ikisini lokomotiflerden, ikisini de vagonlardan çıkardı. Yaralılardan bazıları kendi imk nlarıyla hastanelere ulaşmaya çalıştı. Yara almadan kurtulanlar da yardıma koştu. 

Sıkışanlar güçlükle kurtarıldı 
İstanbul, Kocaeli ve Sakarya'dan olay yerine ulaşan ekipler, Adapazarı Ekspresi'nin birinci vagonunda sıkışan yolcuları, üst kısımdan güçlükle çıkardı. Kocaeli, Gebze ve İstanbul'un Anadolu yakasındaki hastaneler alarma geçirildi. Çevrede güvenlik çemberi oluşturulurken, askeri birlikler de kazaya müdahale etti. D - 100 Karayolu'nun Tavşancıl - Gebze bölümü trafiğe kapatıldı. Kolu kırılan makinist Yücedağ, "Bize yeşil yanıyordu, tam geçmek üzereyken aniden kırmızı yandı. Diğer tren duruyordu. Nasıl oldu ben de anlamadım. Geçerken aniden kırmızı yandı. Ondan sonrasını hatırlamıyorum" dedi. 
Ulaştırma Bakanı Binali Yıldırım, İçişleri Bakanı Abdülkadir Aksu ile Bayındırlık ve İsk n Bakanı Zeki Ergezen, olay yerinde inceleme yaptı. 

Yıldırım'dan karayolu savunması 
Hızlandırılmış tren faciasının ardından da istifa çağrıları yapılan Yıldırım, öncekine benzer ifadelerle "İstifa edecek bir şey görmüyorum. Karayollarında her yıl 4700 kaza oluyor, 5000 kişi ölüyor" dedi. Tren kazalarının TCDD'de ve toplumda büyük tedirginliğe neden olduğunu kaydeden Yıldırım, şunları söyledi 
"Pamukova kazasından sonra demiryollarındaki 50 yıllık birikmiş sorunların çözümü için daha dikkatli bir çalışma programına başladık. Bazen kötü şeyler üst üste meydana geliyor. Ölenlere Allah'tan rahmet, yaralılarımıza acil şifalar diliyorum. Önceki kazada yaşanan spekülasyonlara yer vermemek için kısa zamanda kamuoyunu bilgilendireceğiz. Her şey araştırılacak." 

Evini bir daha arayamadı 

Kazada hayatını kaybeden Başkent Ekspresi'nin makinistlerden Soner Gürkan, geride genç bir eşle Buse 10 ve Buğra 3 adlı iki çocuk bıraktı. Gürkan'a, Başkent Ekspresi'nde başka bir makinistin yerine görev yapacağı gece yarısı telefonla bildirildi. Kazadan yarım saat önce görüştüğü eşi Kezban'a "Akşam, İstanbul'a varınca ararım" diyen Gürkan, bir daha arayamadı. TCDD yetkilileri ise kazada ölen makinist Gürkan'ın başka makinistin yerine gelmediği kendi görev çizelgesine göre hareket ettiğini kaydetti. 

Makinist atlamış 

Sendika tamsilcileri, Başkent ve Adapazarı Ekspresi'nin Tavşancıl'da karşılaştığı zamanlarda Adapazarı Ekspresi'nin kendisinden daha hızlı olan diğer trene yol verdiğini, bu kez bunun gerçekleşmemiş olabileceğini de iddia etti. Birleşik Taşımacılar Sendikası BTS İstanbul Şube Başkanı Mithat Ercan, Adapazarı Ekspresi'nin iki makinistinden birisi olan Durmuş Akgül'ün treni görünce lokomotiften atladığını ve yaralı olarak kurtulduğunu söyledi. Ercan, bunun, ekspresin durakladığı ya da yavaş gittiği anlamına geldiğini öne sürdü. 

Sezer Eğitime önem verin... 

Cumhurbaşkanı Ahmet Necdet Sezer, kazanın ardından yayımladığı mesajında bir daha böyle üzücü olaylar yaşanmaması için alınan önlemlerin uygulanması ve eğitime özen gösterilmesinin büyük önem taşıdığını bildirdi. Ulaştırma Bakanı Binali Yıldırım ve Kocaeli Valisi Erdal Ata'dan bilgi aldıktan sonra yazılı açıklama yapan Sezer, "Pamukova'daki olaydan kısa süre sonra yeni bir kaza meydana gelmesi ulusumuzu derinden etkilemiştir" dedi. TBMM Başkanı Bülent Arınç da "Elim tren kazası nedeniyle tüm vatandaşlarımızın sakin ve sağduyulu olmaları gerekmektedir" diye konuştu. CHP, kazayı yerinde incelemek üzere Merkez Yönetim Kurulu MYK üyesi ve İstanbul milletvekili Mehmet Ali Özpolat başkanlığında bir heyet oluşturdu. MHP Genel Başkanı Devlet Bahçeli de, hükümetten tüm tedbirleri almasını ve ihmali söz konusu olanların cezalandırılmasını istedi. 

TCDD'de ölüm sessizliği... 

Tavşancıl'daki kazadan sonra TCDD sessizliğe gömüldü. Genel Müdür Süleyman Karaman odasına kapanıp herhangi bir açıklama yapmazken, Ulaştırma Bakanlığı ve TCDD yetkilileri ile durum analizi yapmak için bir araya geldi. Karaman'ın kazayı duyduğunda rahatsızlık geçirdiği iddiası kulislere yansıdı. Açıklama yapılmasını bekleyen çok sayıda basın mensubuna, ilk olarak Ulaştırma Bakanlığı Müsteşar Yardımcısı Muammer Türker tarafından bilgi verileceği kaydedildi. Daha sonra açıklamaların Başbakanlık Kriz Masası tarafından yapılacağı ifade edildi. TCDD yetkilileri de "Hiçbir açıklama yapmaya yetkimiz yok. Bilgi vermemiz için Başbakanlık'ın onayı gerekiyor, şu anda tüm yetki onlarda" dedi. 


</TEXT>
</DOC>
