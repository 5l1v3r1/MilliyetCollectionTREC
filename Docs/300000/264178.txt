<DOC>
<DOCNO> 264178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur25.html </URL>
<DATE> 2004/08/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Hacı adayları belirlendi... 
</HEADLINE>
<TEXT>

     İstanbul'dan hacca gitmek için başvurarak kayıt yaptıran adayların kura çekimi Süleymaniye Camii'nde yapıldı. 
     İstanbul Müftüsü Prof. Dr. Mustafa Çağrıcı, kura çekimi öncesi yaptığı konuşmada, 2005 yılı hac başvurularında Türkiye genelinde müracaat patlaması yaşandığını belirtti. 
     Buna rağmen geçen yıl 100 bin olan hac kontenjanının bu yıl 70 bine düşürüldüğüne dikkati çeken Çağrıcı, ''Kontenjanların arttırılıp arttırılmayacağı Suudi yetkililerin tavrına bağlı'' dedi. 
     İstanbul'dan 2005 yılında Hac vazifesini yapmak için 37 bin 798 kişinin müracaat ettiğini kaydeden Çağrıcı, bunlar arasında sadece 11 bin 29 kişinin kesin kayıt hakkı kazanabileceğini söyledi. 
     Müracaatlar arasında yapılan incelemede, İstanbul'dan 2 bin 368 kişinin ''mükerrer müracaatları'' olduğunun tespit edildiğini bildiren Çağrıcı, ''İlk defa hacca gitmek isteyen kişiler varken, ikinci veya daha fazla defalar hacca gitmek, kontenjan uygulaması olduğu sürece caiz değil, adil değildir'' diye konuştu. 
     Daha sonra, kura çekimine gelen adaylar arasından, sembolik olarak 5 erkek, 3 kadın adaya kura çektirildi. 
     
</TEXT>
</DOC>
