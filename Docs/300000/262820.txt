<DOC>
<DOCNO> 262820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo12.html </URL>
<DATE> 2004/08/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Özberk Zafer Biryol'un formsuzluğu bizi bir süre daha etkileyecek... 
</HEADLINE>
<TEXT>

     Konyaspor, hafta sonu yapacağı Çaykur Rizespor maçında kontrollü oynayıp 3 puan almayı hedefliyor. 
     Teknik Direktör Sakıp Özberk, Çaykur Rizespor maçı hazırlıklarının sürdüğünü belirterek, formsuz futbolcuların form grafiğinin giderek yükseldiğini, bunun da kendilerine mutlu ettiğini söyledi. Özberk, futbolcuların sezonun ikinci maçında galibiyete inanarak hırslı ve istekli çalıştıklarını bildirdi. 
     Ligde bir galibiyet ve beraberlikle bile sıralamanın birden değiştiğini ifade eden Özberk, şunları söyledi 
     ''Bu yüzden gollü galibiyet yerine 3 puan peşindeyiz. Daha kontrollü oynayacağımız Çaykur Rizespor maçında taraftarımızın da desteğiyle galibiyete ulaşmak istiyoruz. Tabii ki gollü galibiyet moral ve motivasyonumuz açısından çok iyi olur.'' Sezon boyunca uygulamak istedikleri taktik üzerinde çalıştıklarını, bunu oturtmaları durumunda hedeflerine ulaşacaklarını vurgulayan Özberk, bunun için de kadroda yer alacak futbolcuların kısa sürede formlarını yükseltmeleri gerektiğini anlattı. 
     
     ''ZAFER BİRYOL KENDİNİ TOPARLIYOR'' 
     Özberk, Konyaspor'un gol silahı Zafer Biryol'un transfer sezonunda çok yıpratıldığını belirterek, ''Transfer döneminde psikolojik açıdan olumsuz etkilenen Zafer Biryol'un formsuzluğu bizi bir süre daha etkileyecek. Biryol, kendini toparlıyor. Kısa sürede ağları havalandırmaya başlayacak. Yükselen form grafiği sevindirici'' dedi. 
     Takımda şu anda defans bölgesinde sıkıntı yaşadıklarını vurgulayan Özberk, ''Transfer sezonu henüz kapanmadı. Bize yetenekli bir oyun kurucu gerekiyor. Oyun kurucu almamız durumunda daha organize futbol oynayacağız. Diğer mevkilerde eksiğimiz yok'' diye konuştu. 
     
</TEXT>
</DOC>
