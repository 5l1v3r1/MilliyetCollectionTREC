<DOC>
<DOCNO> 250646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur46.html </URL>
<DATE> 2004/06/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
KESK'ten Pazar günü Kadıköy'de yapılacak gösteriye çağrı... 
</HEADLINE>
<TEXT>

     KESK Genel Başkanı Sami Evren DİSK, KESK, HAK-İŞ, TMMOB, TTB, Küresel Barış ve Adalet Koalisyonu, İşgale Karşı Komiteler ile NATO ve Bush Karşıtı Birlik olarak, tüm İstanbul halkını 27 Haziran Pazar günü Kadıköy'de yapılacak ''İşgale, NATO'ya ve Bush'a karşı Büyük İstanbul Buluşması''na davet ettiklerini söyledi. 
     Evren, KESK Genel Merkezi'nde DİSK Genel Başkanı Süleyman Çelebi'nin de katıldığı basın toplantısında, Kadıköy'de gerçekleştirilecek büyük buluşmaya, Türkiye'nin dört bir yanından binlerce savaş, NATO ve Bush karşıtı insanın geleceğini bildirdi. 
     Evren, şunları kaydetti 
     ''Bu gösteri, demokratik tepkinin açığa çıktığı en büyük gösteri olacaktır. İşimizi gücümüzü bırakıp, çoluğumuzla çocuğumuzla bu gösteriye destek vermemiz gerekir. Çünkü, bugün basına yansıyan Bush'un çantasındaki kararlar, İstanbul'da teyit ettirilecek. Bunlar içinde Türkiye'nin işgal güçlerine destek vermesi, Irak'taki kirli savaşa bulaştırılması ve halkları birbirine kırdırmanın planları var. Biz ne kadar güçlü ve görkemli bir ses çıkartırsak, Bush'un çantasındaki kararlar anlamsızlaşır, hükümet buna cesaret edemez. Ayrıca hükümetin Bush'a konukseverliğini Türk halkının göstermeyeceğinin ayrı bir göstergesi olacak. Bu barışçı gösteriye tüm halkımızın duyarlı bir şekilde katılması için her türlü tedbir ve güvenlik önlemi alınmıştır. Bütün İstanbul halkını, bu barışçıl gösteriye katılmaya katılmaya davet ediyoruz.'' 
     
     ''AKSARAY METRO YERİNE KADIKÖY'' 
     Büyük buluşmayı gerçekleştiren kuruluşlar adına hazırlanan ortak basın açıklamasını okuyan KESK Genel Sekreteri Mustafa Avcı da, ''Amacı, Ortadoğu'nun yoksul halklarına karşı yeni savaş stratejilerinin belirlenmesi olan bu zirveye karşı, emek ve demokrasi güçleri olarak sesimizi ve öfkemizi yükselteceğiz. Bu sese, geleceğine ve onuruna sahip çıkmak isteyen tüm halkımızın kulak vereceğini biliyoruz'' dedi. 
     Daha önce büyük buluşmanın Aksaray Metro önünde yapılacağının açıklandığını, ancak ilgili makamların Avrupa Yakası'ndaki tüm alanları emek ve demokrasi güçlerine kapattığını ifade eden Avcı, bu tutumu protesto ettiklerini bildirdi. 
     Avcı, bu nedenle Kadıköy İskele Meydanı'nda saat 12.00'de gerçekleşecek büyük buluşma için saat 10.00'dan itibaren Rıhtım Caddesi başında buluşularak iskeleye yürüyeceklerini belirterek, ''NATO, savaş zirvesi için hazırsa, savaş karşıtları da işgale, NATO'ya ve Bush'a karşı büyük buluşma için hazırdır'' dedi. 
     
     SAĞLIK SORUNLARINA KARŞI UYARI 
     Türk Tabipleri Birliği adına konuşan İstanbul Tabip Odası Başkanı Prof. Dr. Gencay Gürsoy da hekimlerin hastanelere ulaşması bile problem iken hastaların nasıl ulaşacağı konusunda hiçbir çözüm yolunun önerilmediğini belirterek, halkın zirve boyunca çok ciddi sağlık sorunu yaşayabileceği endişesini taşıdıklarını söyledi. 
     Ambulans potansiyelinin önemli bir kısmının zirveye tahsis edildiğini, tıbbi personel yeterli görülmediği için dışardan teknik personel getirilmeye çalışıldığına işaret eden Prof. Dr. Gürsoy, ''İstanbul halkının hastalık durumunda sorunun nasıl çözüleceği belli değil. Hekim örgütleri olarak bu endişeyi kamuoyu ile paylaşıyor, yetkilileri uyarıyoruz'' dedi. 
     TMMOB İl Koordinasyon Kurulu Temsilcisi Meftun Gürdallar da İstanbul'da yapılan hazırlıkların tamamen zirvenin güvenliğine yönelik olduğunu, halkın güvenliğine yönelik hazırlık yapılmadığını öne sürdü. 
     Zirve vadisinde yolların beton bariyerlerle kapatıldığını, olası bir deprem halinde bariyerlerin nasıl kaldırılacağı ve ambulansların bu alanlara nasıl gireceğinin bilinmediğini ifade eden Gürdallar, ayrıca vadideki oda ve derneklerin çalışma özgürlüğünün de engellendiğini savundu. 
     Gürdallar, gerekli önlemlerin alınmaması halinde suç duyurusunda bulunacaklarını sözlerine ekledi. 
     
</TEXT>
</DOC>
