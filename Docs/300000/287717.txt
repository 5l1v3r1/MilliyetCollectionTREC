<DOC>
<DOCNO> 287717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko09.html </URL>
<DATE> 2004/11/10/ </DATE>
<TIME> 10.18 </TIME>
<AUTHOR>  </AUTHOR>
<HEADLINE>
Köprülerde YTL hazırlığı... Yeni yılda otomobiller 3 YTL'ye geçecek... 
</HEADLINE>
<TEXT>

     1 Ocak 2005'te Yeni Türk Lirası'na YTL geçişle birlikte, Fatih Köprüsü ve otoyollar ilk kez kuruşla tanışacak. 
     Yeni yılın ilk saatlerinde otomobiller 3 YTL, kamyon ve TIR gibi büyük araçlar ise 21 YTL karşılığında köprülerden geçiş yapacak. 
     Aynı şekilde paralı otoyollardan ise bölge ve güzergah özelliklerine göre, 1 YTL 50 Yeni Kuruş ile 10 YTL 50 Yeni kuruş ödenerek geçiş yapılabilecek. 
     YTL ile ilgili hazırlıkları sürdüren Karayolları Genel Müdürlüğü, boğaziçi köprü gişelerinde geçişlerin sağlıklı yürütülmesi için teknik düzeyde çalışmalar sürdürülüyor. 
     Edinilen bilgiye göre, 1 Ocak'tan itibaren boğaziçi köprü gişelerini kullanacak olan araçlar, YTL'ye göre geçiş yapacak. Geçişlerini Otomatik Geçiş Sistemi OGS kartı ile yapan abonelerin kart okuma işlemi, gişe okuyucularında yapılacak yeni düzenlemeyle devam edilecek. 
     
     OTOMOBİLLER 3 YTL ÖDEYECEK 
     TL'den altı sıfır atılması sonrasında İstanbul boğaziçi köprülerinden halen 3 milyon lira karşılığında geçiş yapan küçük tip binek araçları, yeni uygulamanın başlayacağı saatten itibaren köprüden 3 YTL, bir başka deyişle 300 Yeni kuruş karşılığı geçiş yapabilecekler. 
     İşletmedeki paralı otoyollardan halen 1 milyon 500 bin TL ile 10 milyon 500 bin TL arasında değişen ücretlerle geçiş yapan araçlar da, yeni uygulama sonrasında bu güzergahlardan 1 YTL 50 Yeni kuruş ile 10 YTL 50 Yeni kuruş ödeyerek geçiş yapabilecekler. 
     
     FATİH SULTAN MEHMET KÖPRÜSÜ, KURUŞLA TANIŞACAK 
     Ödemelerin bozuk para ile yapılabileceği de dikkate alındığında, 1973 Yılında hizmete alınan 1. Boğaziçi köprüsü kuruşlarla, aradan geçen 32 yıl sonra ikinci kez tanışırken, 1984 yılında işletmeye alınan Fatih Sultan Mehmet köprüsü ile işletmedeki tüm paralı otoyollar ise yeni tanışmış olacak. 
     1 Temmuz 2004 tarihinden itibaren yürürlüğe giren ve halen uygulanmakta olan tarife doğrultusunda, Boğaziçi köprülerinden 3 milyon lira, otobüs, kamyon ve treylerlerden 7 milyon lira, 6 ve daha yukarı akslı kamyon ve TIR'lardan ise 21 milyon lira geçiş ücreti alanıyor. İşletmedeki paralı otoyollardan ise bölge ve güzergah özelliklerine göre 1.5 milyon lira ile 10 milyon 500 bin lira arasında değişen ücret karşılığında geçişler yapılıyor. 
     
</TEXT>
</DOC>
