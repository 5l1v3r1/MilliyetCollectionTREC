<DOC>
<DOCNO> 273632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko14.html </URL>
<DATE> 2004/09/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tüzmen Doların trendi şu anda normal, sıkıntı olacağını zannetmiyorum 
</HEADLINE>
<TEXT>

     Devlet Bakanı Kürşad Tüzmen, dolardaki artışın normal bir trend olduğunu belirterek, ''Çok fazla bir sıkıntı olacağını zannetmiyorum. Türkiye ekonomisi çok kuvvetli, bunu çeşitli testlerle defalarca görmüş olduk'' dedi. 
     Bakan Tüzmen, 10. Uluslararası Metal İşleme ve Teknolojileri Fuarı'nın TATEF 2004 açılışında, gazetecilerin dolardaki yükselişe ilişkin sorularını yanıtladı. 
     Tüzmen, ''Normal, bu trendi normal bir şekilde izleyecek öyle gözüküyor. Ufak tefek dalgalanmalar oluyor ama şu aşamada ben 1 milyon 500 binin üzerindeki bir kurun Türkiye'de ihracatçıya biraz daha yardımcı olacağını ve ithalat baskısını biraz daha azaltabileceğini düşünüyorum'' diye konuştu. 
     Doların daha aşağı indiğinde, 1 milyon 350-1 milyon 400 bin lira seviyesinde ithalat baskısının son derece yüksek olduğuna işaret eden Tüzmen, ''Şu anki seyri ihracatçıya biraz daha yardımcı olabilecek seviyede ama sorunları tamamiyle çözecek bir seviyede değil. Normal karşılıyorum, piyasa bu tip dengeleri kendi içerisinde zamanla bulacaktır'' dedi. 
     Tüzmen, yıl sonu dolar kuru tahminin sorulması üzerine de, şunları kaydetti 
     ''1 milyon 500-1 milyon 600 bin aralığında bir değerle kapatır diye düşünüyorum. Bakalım, önümüzdeki ay belirleyici olacaktır. Ekim ve Kasım esas belirleyici olacaktır. Şu anda trend normal bir trend, çok fazla bir sıkıntı olacağını zannetmiyorum. Türkiye'de ekonomi artık çok kuvvetli. Bunu çeşitli testlerle defalarca görmüş olduk. Artık 150 milyar dolar dış ticaret hacmi olan bir ülkeyiz ve GSMH'ın yarısı da, yani bu ülkede üretilen bütün mal ve değerlerin yarısı da tamamiyle dış ticaretten elde ediliyor. 
     Artık dış ticaretimiz GSMH'mızın yarısına eşit. Dolayısıyla böylesine kuvvetli bir ekonomide baktığınız zaman dış ticaret açığımız da olacaktır ama çevrilebilir bir açık olarak gözükecek, yüzde 20'ler civarında olacaktır toplam açığın dış ticarete oranı.'' 
     
     ''TÜRKİYE EV ÖDEVİNİ İYİ YAPTI'' 
     Türkiye'nin önünün çok açık olduğunu her zaman söylediğini dile getiren Tüzmen, cari açığın normal sınırlar içinde olup olmadığı şeklindeki bir başka soruya da, ''Tabi böyle olması lazım. Gelişmekte olan bir ülke ekonomisinin gösterdiği bütün özellikleri Türkiye ekonomisi gösteriyor'' karşılığını verdi. 
     Tüzmen, ''AB sürecinde önemli bir zina yasası var ve 6 Ekim'den sonra eğer olmazsa doların daha da yükseleceği beklentisi var. Bu konuda ne söyleyeceksiniz '' sorusu üzerine de, şöyle dedi 
     ''Türkiye bence çok önemli hazırlıklarını yaptı, çok iyi çalıştı, ev ödevlerini iyi yaptı. Ben herhangi bir sıkıntıyla karşılaşacağımızı zannetmiyorum. Önümüzdeki dönem, Türkiye'nin, kendi ekonomisini en güçlü şekilde ileriye doğru taşıdığı bir dönem olacak.'' 
     
</TEXT>
</DOC>
