<DOC>
<DOCNO> 295741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/siyaset/axsiy02.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çare Barajsız 100 üye 
</HEADLINE>
<TEXT>


AKP'lilerden sonra CHP'liler de yüzde 10 barajın indirilmesine karşı çıktı. Barajın yüksek olduğunu söyleyen Prof. Özbudun, 100 üyenin barajsız seçilmesini önerdi 

SALİHA ÇOLAK Ankara 


AB yetkililerinin seçim sistemindeki yüzde 10 ülke barajının inmesi yönündeki uyarıları Başbakan Recep Tayyip Erdoğan ve Adalet Bakanı Cemil Çiçek'in açıklamalarıyla yeni bir boyut kazanırken, hükümet ve muhalefet milletvekilleri "Türkiye milletvekili" formülüne sıcak bakmaya başladı. 

AKP'liler karşı 
Yüzde 10'luk barajın korunması gerektiğini düşünen Erdoğan, basına yansıyan açıklamalarında 100 üyenin barajsız Türkiye milletvekili olarak seçilmesini önerdi. Çiçek de barajı savunurken, çözümün başkanlık sisteminde olduğunu belirtti. 
Tartışmayı Milliyet'e değerlendiren Anayasa Komisyonu Başkanı AKP'li Burhan Kuzu, barajın indirilmesi halinde oluşacak çoklu yapıda AB yolunda ilerlenemeyeceğini savundu. Kuzu, çözümün başkanlık sisteminde olduğunu, geçici olarak Türkiye milletvekilliğinin yeterli olacağını kaydetti. 
CHP'li İnal Batu, AKP ve CHP'nin barajdan yana olduğunu belirterek, Türkiye milletvekilliğiyle sorunun çözülebileceğini kaydetti. CHP'li Zeynep Damla Gürel de, "Yüzde 10 ülke barajı çok yüksek ama bunu indirerek siyasette demokrasi adına çok ileri birşey yapmazsınız. Parti içi demokrasiyi de sağlayacak köklü bir değişiklik gerekiyor" dedi. 

Yüzde 10 baraj yüksek 
Prof. Dr. Ergun Özbudun da yüzde 10 ülke barajının demokratik ülkelere göre çok yüksek olduğunu belirterek şunları kaydetti 
"İki parti de barajın yüksekliğinden yararlandı. Barajın indirilmesi yerine Türkiye milletvekilliği olabilir. 550 üyeden 100'ünün milli listeden barajsız seçilmesi, belki üzerinde realist olarak durulabilecek bir formül olabilir. Hem istikrar, hem geniş temsil açısından faydalı olabilir." 


</TEXT>
</DOC>
