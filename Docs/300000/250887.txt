<DOC>
<DOCNO> 250887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo08.html </URL>
<DATE> 2004/06/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çeyrek finalde elenen İngilizler yine olay çıkarttı... 
</HEADLINE>
<TEXT>

     Dilek Kocabaş bildiriyor 

2004 Avrupa Futbol Şampiyonası çeyrek finalinde Portekiz'e penaltı atışları sonucunda elenen İngilizler, İngiltere'de yaşayan Portekizlilere saldırdı. Norfolk'daki bir Portekiz barında Portekizlilerle birlikte maçı izleyen 80'e yakın İngiliz, maçın umdukları gibi sonuçlanmaması üzerine dışarıda toplanıp, içerdeki Portekizlilere taş ve şişe yağdırmaya başladı. 
     10 kişinin tutuklandığı ve aralarında polislerin de bulunduğu pek çok kişinin yaralandığı olay sırasında, bardaki Portekizlileri ilk etapta 10'a yakın polisin koruduğu, yarın saat sonra destek kuvvetlerin yetişmesiyle kalabalığın dağıtılabildiği belirtildi. 
     Maçın yerel saatle 22.00'de sona ermesinden sonra gece yarısına kadar süren olayların ardından bölgede düzenin sağlandığı, ancak saldırıya uğrayan barın bütün camlarının ve kapısının da kırıldığı açıklandı. 
     Güney Londra'da Portekizlilerin yaşadıkları bölgede ise polis aynı tür olayların yaşanmaması için geniş güvenlik önlemleri aldı. Londra'da yaşayan Portekizliler, sabaha kadar oluşturdukları konvoylarla zafer turları attı. 
     Öte yandan İngiltere'nin Avrupa Şampiyonası'ndan elenmesi İngiliz basınında bugün geniş yer aldı. SKY TV ve diğer pek çok haber kanalı, gelişmeyi ilk haber olarak yayınladı. Bu arada takımın elenmesinin yarattığı hayal kırıklığını ortaya koyan röportajlar da bültenlerde geniş biçimde yer aldı. Bu röportajlara katılan İngilizler, şimdi artık gözlerini 2 yıl sonra yapılacak Dünya Kupası'na diktiklerini belirtiyor. 

     
</TEXT>
</DOC>
