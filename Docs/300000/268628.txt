<DOC>
<DOCNO> 268628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/siyaset/siy01.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hutbeye Atatürk tırpanı 
</HEADLINE>
<TEXT>


Meclis camiinde okunan hutbede Atatürk ve silah arkadaşlarından söz edilen bölüm çıkarıldı. İmam Aygün, 'hutbeleri hep kısa tutarız' dedi 

Saliha Çolak - Ankara 


CHP, 30 Ağustos Zafer Bayramı öncesinde okunan cuma hutbesinde, bayrama ilişkin metinden Atatürk ve silah arkadaşlarından söz edilen bölümün çıkarıldığını iddia ederek Meclis gündemine taşıdı. CHP Ordu Milletvekili Sami Tandoğu, Devlet Bakanı Mehmet Aydın'ın yanıtlaması istemiyle TBMM Başkanlığı'na verdiği soru önergesinde, 27 Ağustos'ta okunan hutbede Atatürk ve silah arkadaşlarından söz edilmediğini bildirdi. Meclis Camii'nde, cuma namazı sırasında olayı farkettiğini, hutbe metnini isteyip okuduğunda, iptal edilen bölümler olduğunu gördüğü kaydeden Tandoğu, memleketi Ordu ve başka yerlerde de hutbelerde Zafer Bayramı'ndan hiç bahsedilmediğini saptadığını kaydetti. 
Tandoğu'nun önergeye ek olarak Aydın'a gönderdiği "Çıkarılan bölümlerin de yer aldığı" hutbe metninden, Kurtuluş Savaşı sırasında yürütülen mücadeleden ayrıntılı olarak bahsedilen bölümlerle Atatürk'ün Kurtuluş Savaşı'nda milletin azmini anlattığı sözlerinin çıkarılması dikkat çekti. 

Diyanet inceliyor 
Diyanet İşleri Başkanlığı yetkilileri, "Gaziantep Şehit Kamil Bedrettin Ayni Camii'nde 30 Ağustos'la ilgili hutbenin tam okunmadığına dair iddialar var. Bunu inceliyoruz. Sayın vekilin iddialarına ilişkin de inceleme başlatıldı" dedi. Diyanet'in internet sitesindeki metin ise eksiksiz yayınlandı. 
Meclis Camii imamı Mustafa Aygün de olayda "Kasıt yok" dedi. Aygün, Meclis'te uygulamanın hep bu şekilde gerçekleştiğini, hutbenin tümünün okunmadığını söyledi. Aygün şunları söyledi "Genel kurul çalışmaları oluyor. Hutbenin tümünü okumuyoruz. Zafer Bayramı nedeniyle de hutbeyi kısa tuttum. Hepimiz cumhuriyetin çocuklarıyız. Ben Atatürk'e ilahi yazan bir insanım. Atatürk'e saygısızlık yapmam diye bir şey söz konusu olamaz. Mevlitlerde Atatürk'ü zikrederim." 

Bu bölüm çıkarıldı 

"...Yokluklar içinde ve en zor şartlarda, üzerine saldıran yedi düvele karşı, tarihte benzeri görülmemiş bir destan yazan Müslüman Türk milletinin savaş meydanındaki kahramanlığını ve azmini başkumandan Gazi Mustafa Kemal şöyle anlatıyor .. " 


</TEXT>
</DOC>
