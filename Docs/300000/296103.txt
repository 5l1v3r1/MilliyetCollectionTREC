<DOC>
<DOCNO> 296103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/siyaset/siy02.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hitler de böyle çıktı' 
</HEADLINE>
<TEXT>


CHP'li Topuz, son günlerde AKP'den gelen başkanlık sistemi önerilerini, "İktidar, toplumsal ve anayasal denetim mekanizmalarını etkisizleştirerek, tüm gücü başkanda toplamak istiyor. Bu çağdışılıktır" dedi 

ANKARA Milliyet 


CHP Grup Başkan Vekili Ali Topuz, AKP'lilerin başkanlık sistemine ilişkin açıklamalarının gerçek amaçlarını yansıtmadığını ileri sürerek, "Başkanlık sistemiyle istedikleri, toplumsal ve anayasal denetim mekanizmalarını etkisizleştirerek tüm gücü başkanda toplamaktır. Bu, çağdışı bir yaklaşımdır" dedi. Topuz, dün TBMM'de düzenlediği basın toplantısında, AKP'nin başkanlık sistemini tartışmaya açtığını, bu girişimin 17 Aralık öncesi AB ülkelerine mesaj verme kaygısı taşıdığını öne sürdü. Anayasa Komisyonu Başkanı Burhan Kuzu'nun değerlendirmelerini hayretle karşıladığını dile getiren Topuz, şunları söyledi "Kuzu, ellerindeki sayısal çoğunlukla Anayasa'yı değiştirerek başkanlık sistemine 3 - 5 gün içinde geçilebileceğini söylüyor. Başbakan'ın hayali de, önceden bilindiği gibi, ABD'deki başkanlık sistemidir. Almanya'da Hitler'i de böyle bir anlayış yaratmıştır ve sonuçları ortadadır. Türkiye'de iktidar partisinin tüm kurumlarla savaşı var. Siyasi partilere tahammülleri yok. Çünkü uzlaşı değil, hükmetmek istiyorlar. Yargıyla, bürokrasiyle, askerle, cumhurbaşkanıyla, işçi ve memurla karşı karşıyalar, kavga ediyorlar. Tüm bunlardan sonra bu iktidar hukuku çiğneyerek, toplumsal ve anayasal denetim mekanizmalarını etkisizleştirerek, tüm gücü başkanda toplamak istiyor. Bu, çağdışı bir yaklaşımdır. Atatürk istese padişah ve diktatör olurdu. Devletin kurumlarını yok etmek ve tüm yetkileri başkanda toplayarak demokratik düzeni ortadan kaldırmak istiyorlar." 





</TEXT>
</DOC>
