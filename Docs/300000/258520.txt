<DOC>
<DOCNO> 258520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy02.html </URL>
<DATE> 2004/07/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TBMM, devlet hastanesi gibi... 
</HEADLINE>
<TEXT>

     TBMM'nin 10 ay süren ikinci yasama yılında toplam 88 bin 617 kişiye sağlık hizmeti vererek adeta bir devlet hastanesi gibi çalışan Meclis'in Sağlık Merkezi, günde ortalama 400 kişiye hizmet verdi. 
     TBMM bünyesinde yer alan sağlık merkezi 1 Ekim 2003 ile 28 Haziran 2004 tarihleri arasında toplam 22 bin 617 kişiye 
     hizmet verdi. Bu rakamın 20 bin 806'sını milletvekili ve bakmakla yükümlü olan yakınları oluştururken, 62 bin 488 personel ve bakmakla yükümlü olduğu yakını ile 5 bin 323 emekli personel de sağlık merkezinden hizmet aldı. Meclis'in sağlık merkezinden hizmet alanların 11 bin 59'u ise hastaneye sevkedildi. Sağlık merkezinin bünyesinde bulunan laboratuvarda ise 8 bin 71'i milletvekili ve bakmakla yükümlü olduğu yakını, 28 bin 144'ü personel ve bakmakla yükümlü olduğu yakını, 1682'si de emekli personel olmak üzere toplam 37 bin 897 tetkik yapıldı. 10 aylık sürede toplam 30 bin 86 reçete karşılığı ilacın verldiği Meclis ecza dolabından ise 1550 milletvekili ve bakmakla yükümlü olduğu yakını ile 28 bin 6 personel ve bakmakla yükümlü olduğu yakını yararlandı. Öte yandan sağlık hizmetleri harcamalarıyla ilgili faturalar üzerinde yapılan denetimler sonucunda 8.5 trilyon liralık tasarrufa gidilirken, ayrıca Başkanlık Divanı kararı gereği tedavi yönetmeliğinde yapılan düzenlemeyle, hastane ve eczanelerle yapılan anlaşmalarla yüzde 10 ile 20 arasında indirim sağlandı. 

ANKA 
     
</TEXT>
</DOC>
