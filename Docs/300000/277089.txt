<DOC>
<DOCNO> 277089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun03.html </URL>
<DATE> 2004/10/04/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Alarm verildi, St. Helen yanardağı patlamak üzere... 
</HEADLINE>
<TEXT>

     ABD'nin Washington eyaletinde bulunan St. Helen yanardağının patlamak üzere olduğu bildirilirken, bölgede alarm seviyesinin en üst seviyeye çıkarıldığı ve yanardağın çevresinin tamamen boşaltıldığı bildirildi. 
     St Helen yanardağında önceki gün tespit edilen ve yaklaşık 50 dakika süren sarsıntılardan sonra, dün de 25 dakika süren bir sarsıntı tespit edildiği belirtildi. Bilim adamları bu sarsıntıların ve titreşimlerin eriyen kayalar ya da mağmanın yüzeye çıkmak üzere olduğuna işaret ettiğini kaydediyorlar. 
     Amerikan CBS televizyonunun haberine göre, bilim adamları St. Helen yanardağında beklenen volkanik patlamanın 57 kişinin ölümü ve eyaletin kuzeybatı bölgesinin küllerle kaplanması ile sonuçlanan 18 Mayıs 1980'deki patlama kadar şiddetli olmayacağına inanıyor. Ancak 23 Eylül'den bu yana devam eden sarsıntıların 1980'den bu yana tespit edilen en güçlü sismik enerjiye işaret ettiğini belirtiyorlar. 
     Yanardağ için alarm seviyesi 3'e çıkarılırken, bunun her an volkanik bir patlama yaşanabileceği anlamına geldiği kaydediliyor. St. Helen Yanardağı Cuma günü havaya tüf ve buhar bırakmaya başlamış, bilim adamları ise dün daha ileri boyutta volkanik gazlar tespit etmişti. 
     Bu arada, yanardağ çevresindeki binlerce insan eşyalarını toplayarak bölgeyi terkederken, yüzlerce meraklı insanın da nispeten güvenli bölgelerde çadırlar kurarak yanardağın nasıl patlayacağını izlemek üzere bekledikleri bildirildi. 
     
</TEXT>
</DOC>
