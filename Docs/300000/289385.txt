<DOC>
<DOCNO> 289385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/ekonomi/eko04.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'YTL'de A serisinin iyisinden bize ayırın' 
</HEADLINE>
<TEXT>


YTL için para koleksiyoncuları şimdiden sıraya girdi. Paraların kolay tükenen ve bulunması zor olan A01 serisine sahip olmak için yurtdışından bile talep geliyor 


Yurtdışındaki ve yurtiçindeki para koleksiyonerleri, yeni yılda tedavüle girecek sekizinci emisyon Yeni Türk Lirası'nın YTL ilk serisine sahip olmak için şimdiden sıraya girdi. 1 Ocak 2005'ten itibaren kullanıma girecek YTL için tüm kamu kurumları ile özel sektörün yoğun çalışmaları sürerken, koleksiyonerler de YTL'lerin ilk serisini heyecanla bekliyor. 
Emisyonların ilk serisi olan A01 serisinin çabuk tükendiğine ve kolay bulunmadığına işaret eden koleksiyonerler, YTL'lerin şu anda bir antika değerinin olmadığını, ancak koleksiyoncuların ilk seri paralara çok ilgi gösterdiğini belirtiyorlar. 

Çil para peşinde 
Para koleksiyonlarında banknotların ilk serilerinin ve özellikle hiç kullanılmamış olanlarının çil para değerli olduğunu kaydeden koleksiyoncular, nadir bulunan eski paralara bazen değer biçilemediğini ifade ediyor. Piyasada çok bulunması nedeniyle şu anda tedavülde olan 'milyonlu' banknotların uzun bir süre antika değeri taşımayacağını da belirten koleksiyoncular, ancak piyasaya çıkmasına az bir süre kalan YTL'ler için ilgi ve talebin daha şimdiden oluştuğunu kaydediyor. 
Yeni çıkacak k ğıt YTL'lerin ilk serisi için dünyanın değişik ülkelerindeki yabancı koleksiyonerlerden talep almaya başladıklarına dikkat çeken koleksiyoncular, YTL hakkında özellikle internet yoluyla bilgi alındığını belirtiyor. Para ve pul koleksiyoncusu Vedat Duman, YTL'nin daha piyasaya çıkmadan koleksiyonerler tarafından aranır hale geldiğini belirterek, şunları söyledi 
"Yurtdışındaki koleksiyoncular, 'Bize de YTL ayırın' diyorlar. Örneğin son olarak Japonya'da ve Kanada'da oturan bazı Türk koleksiyoncular telefon açarak YTL ayırmamı istedi." Para koleksiyonculuğunu başlı başına bir kültür olarak niteleyen Duman, "Sıradan bir kişi bile bugünden koleksiyon yapsın. Belki 5 - 10 sene sonra Türkiye AB'ye girecek ve YTL de antika olarak koleksiyonlarda yerini alacak" dedi. 

150 bin dolara da var 
Para banknotları, hiç kullanılmamış çil para veya çok temiz olursa koleksiyoncularca ilgi görüyor. Her emisyonun banknotu A'dan başlayıp, alfabeye göre devam ediyor. 
Üretilen seri para, örneğin A01'den A90'a kadar devam etmezse o zaman az olduğundan fiyatı artıyor. Bugüne kadar geçilen yedi emisyon döneminde çıkarılan ve tedavülden kaldırılmış k ğıt paralar, ne kadar az ve temiz olursa o kadar değerli oluyor. 
Koleksiyoncular birinci emisyon dönemine ait k ğıt paralara 40 dolar ile 150 bin dolar, üçüncü emisyon dönemine ait paralara ise ortalama 100 ile 2 bin 500 dolar arasında değer biçiyor. Dördüncü emisyon dönemine ait k ğıt paralar 200 ile 800 dolar arasında, beşinci emisyon dönemine ait k ğıt paralar ise 110 ile bin dolar arasında değişen fiyatlarla meraklılarına sunuluyor. Şu anda tedavülde olan bol sıfırlı liralar ise yedinci emisyonda bulunuyor. 

'50 liraya bahçe alınırdı' Pul ve para koleksiyoncusu Vedat Duman, birinci emisyon 1000 liranın bugün 100 - 150 bin dolara alıcı bulabildiğini ve Cumhuriyet tarihinin en değerli koleksiyon parası olduğunu söyledi. 5 Aralık 1927'de çıkan Türk tarihinin en değerli parasının ön yüzünde Atatürk portresi, arka yüzünde 'Sakarya demiryolu hattından bir görünüm'ün bulunduğunu anlatan Duman, bu paradan piyasada sadece 23 tane kaldığını kaydetti. Birinci emisyon 1000 liranın değerinin, döneminde de 'inanılmaz' yüksek olduğunu ifade eden Duman, "O yıllarda Türk parasının değeri çok büyük. Birinci emisyon 50 lira ile Sıhhiye'den büyük bir bahçe alınırdı" dedi. 


</TEXT>
</DOC>
