<DOC>
<DOCNO> 257457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur54.html </URL>
<DATE> 2004/07/22/ </DATE>
<TIME> 23.36 </TIME>
<AUTHOR>  </AUTHOR>
<HEADLINE>
Bazı yaralılar İstanbul'a yollanacak 
</HEADLINE>
<TEXT>

     Sakarya'da meydana gelen tren kazasında yaralananlar için İstanbul'daki 4 hastanın acil servislerinin hazır bekletildiği bildirildi. 
     AA muhabirine bilgi veren İl Sağlık Müdürlüğü Kriz Merkezi'nde görevli Dr. Türkay Esin, ilk etapta 10, daha sonra da 5 ambulansın kaza bölgesine gönderildiğini söyledi. 
     Dr. Esin, İstanbul'a getirilecek yaralılar için Kartal Dr. Lütfi Kırdar Eğitim ve Araştırma, Haydarpaşa Eğitim ve Araştırma, Şişli Etfal Eğitim ve Araştırma ile Haseki Eğitim ve Araştırma hastanelerinin acil servislerinin hazır hale getirildiğini bildirdi. 
     Kaza yerine ulaşan ilk ambulansın, 3 yaşındaki bir çocuğu alarak İstanbul'a getirmek için saat 22.28'te yola çıktığını anlatan Dr. Esin, kafa travması geçiren ve yakınlarına henüz ulaşılamayan bu çocuğun, Kartal Dr. Lütfi Kırdar Eğitim ve Araştırma Hastanesi'nde tedavi altına alınacağını kaydetti. 
     Dr. Esin, 10 yaralının daha yolda olduğunu belirterek, 15-20 yaralının İstanbul'a getirilebileceğini söyledi. 
     İstanbul'a getirilecek yaralılar hakkında bilgi aldıklarını belirten Dr. Esin, Kızılay ile koordinasyonu sağlayarak gerekli kanı hazırladıklarını kaydetti. 
     
</TEXT>
</DOC>
