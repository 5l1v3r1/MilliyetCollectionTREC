<DOC>
<DOCNO> 277155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko24.html </URL>
<DATE> 2004/10/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Satıcı İhracatın, sadece Gümrük, DTM ve TİM ile geliştirilmesi zor... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ihracatın sadece Gümrük, Dış Ticaret Müsteşarlığı ve TİM ile geliştirilmesinin zor olduğunu belirterek, ''Maliye, Hazine, Merkez Bankası, Tarım, Sanayi, Çevre Bakanlığı, Enerji ve daha birçok devlet kurumunun davranışlarını ve reflekslerini ihracat odaklı geliştirmek gerekiyor'' dedi. 
     Satıcı, 7. Dış Ticaret Haftası'nın açılışında yaptığı konuşmada, bugün ihracatın 60 milyar dolara, hatta bu rakamın da üzerine çıkmak için ivmelendiğini, yükselen Türkiye için daha fazla, daha karlı ve daha tasarımcı bir ihracata gereksinim duyulduğunu kaydetti. 
     Son 20 yılda bazı kısa dönemler hariç, döviz kazandırıcı faaliyetler ve ihracata dayalı bir ekonomi politikası geliştirilmediğini ifade eden Satıcı, bugün Türkiye'nin tek parti hükümeti tarafından yönetildiğini, bu nedenle ilk bakışta kırılması zor gözüken köhneleşmiş yaklaşımları, modern çağa ayak uyduracak, hatta onun önüne geçecek yaklaşımlara dönüştürmemek için herhangi bir mazeretin bulunmadığını söyledi. 
     Bunun, tek başına hükümetin veya siyasetin görevi olmadığını dile getiren Satıcı, şöyle konuştu 
     ''Yıllar boyu krizlerin yarattığı devlet ve iş dünyası arasındaki güvensizliği hiçbir siyasi proje bir günde çözemez. Fakat dış ticaret ailesinin bu konuda önemli bir avantajı bulunmaktadır. Dış ekonomik ilişkilerin önemli sac ayağı olan dış ticaretin devletteki ve özel sektördeki yüzü, çok uzun zamandan beri omuz omuza çalışmakta, hatta tabiri caizse savaşmaktadır.'' -''ÜRETİCİLERİN ÖNÜNE DİKİLEN ENGEL KAMU KESİMİ''- Oğuz Satıcı, bugün sadece bankalar yoluyla değil sermaye piyasaları yoluyla da kaynak yaratmaya çalışan üreticilerin önüne dikilen engelin kamu kesimi olduğunu savundu. 
     Özelleştirmenin, kamu müesseselerini siyasetin irrasyonel davranışlarından kurtararak, özel sektörün yaratıcı gücüne teslim etmek anlamına geldiğini, ancak bunu yadsıyan davranış tarzlarının zaten az olan kaynakları iyice verimsiz hale getirdiğini ifade eden Satıcı, şöyle devam etti 
     ''Kamu, bir yandan borçlanma senetlerinin üzerindeki faizle tasarrufları kendine doğru çekerken, diğer yandan sermaye piyasalarını kullanarak KİT'leri elinden çıkarmadan, halka arz yoluyla kaynak elde etmektedir. Fakat bu kaynaklar, özel sektör şirketlerinin halka arzlarında olduğu gibi doğrudan yatırımlara değil, tam tersine kamu zararlarının finansmanına gitmektedir. Bu tip bir kısır döngü özel tasarrufların tükenişini beraberinde getirebilir.'' 
     
     ''HALKA ARZ MODELİ, BÜYÜMENİN ÖNÜNÜ TIKAR'' 
     Satıcı, özelleştirmeleri halka arz modeliyle gerçekleştirmeye çalışmanın sürdürülebilir büyümenin önünü tıkayacağını savundu. 
     Türkiye'de yapılan bir hesaba göre 2.5 milyon kayıtlı şirket bulunduğunu, fakat resmi rakamların sadece 40 bin ihracatçının varlığından bahsettiğini belirten Satıcı, ''Bir başka deyişle ülkemizde faaliyet gösteren milyonlarca şirketin varlığına rağmen, ülkeyi sadece 40 bin firma sırtlamaktadır. Hatta ihracatta ilk 5 bin firma yarattığı hacimle Türkiye'yi ivmelendiriyor desek yanlış olmaz'' dedi. 
     Değişimin önemine de işaret eden Satıcı, ''Bugün değişmekten başka çaremiz yok. Değişimi gerçekleştirmek, geleceği tasarlamaktır diyerek çok farklı ama faydalı bir denizde yelken açtık. Değişim zor. Anlaşılan yolculuk çetin olacak. Fakat yeteri kadar gücümüz var ve 3. bin yılın gereklerine ilk adapte olanın yarışı kazanacağının bilincindeyiz'' şeklinde konuştu. 
     Birbirinin tamamlayıcısı Türk iş dünyası ile devletin beraberce değişerek Türkiye'yi layık olduğu yere taşıyacağını vurgulayan Satıcı, şöyle devam etti 
     ''Yarın bu değişim bir zorunluluk olarak karşımıza çıkacaktır. O zaman neden bugün yapmayalım . Kazanan taktiği değiştirmeyin derler. Fakat biz kazanan taktik konusunda tam uzlaşamadık. İhracatın kazanç olduğu biliniyor, fakat onu geliştirecek ve sürekli kılacak olan topyekün çabanın yolları konusunda tam bir netlik yok. İhracatın sadece Gümrük, DTM ve TİM ile geliştirilmesi ise zor. Maliye, Hazine, Merkez Bankası, Tarım, Sanayi, Çevre Bakanlığı, Enerji ve daha birçok devlet kurumunun davranışlarını ve reflekslerini ihracat odaklı geliştirmek gerekiyor. Değişmemiz gerekiyor. Değişim zor. Fakat yılmamak gerek.'' 
     
     ''DEĞİŞİM VE DAYANIŞMA'' 
     İhracattaki başarının devamlılığı için taşıdıkları sorumlulukların arttığını ifade eden Satıcı, ''Bu yolda tek başımıza yürüyebiliriz. Fakat tek başımıza da yapabileceğimizin sınırlı olduğu ortada. Eğer daha çok ihracat ve daha çok katma değere ihtiyaç var ise o zaman beraber yürüyeceğiz. Kol kola, omuz omuza, bürokrasisiyle, siyasetiyle, sivil toplum kuruluşlarıyla ve halkımızla beraberce yürüyeceğiz'' dedi. 
     Türkiye'nin aydınlık geleceğini değişim ve dayanışma olgularının belirleyeceğini vurgulayan Satıcı, şöyle devam etti 
     ''Çünkü, Türkiye'nin aydınlık geleceğini bu iki olgu belirleyecektir. Bugün önümüzde duran tüm sorunları aşacak zihniyet devrimini bu iki olgu gerçekleştirecektir. Hep beraber, dayanışma içinde değişime doğru inanarak ve kararlılıkla yola çıktığımız gün, ihracatçılar olarak Türkiye'nin geleceğine yapacağımız katkının bugünkü ile kıyaslanamayacak boyutlara varacağına inanıyoruz.'' Oğuz Satıcı, bu değişim sürecinin Türkiye'yi ihracatta 100 milyar dolarlara, 2023'te 500 milyar dolara ve hatta daha üstüne taşımasını temenni etti. 
     
</TEXT>
</DOC>
