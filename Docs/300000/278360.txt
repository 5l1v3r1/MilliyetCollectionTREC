<DOC>
<DOCNO> 278360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko05.html </URL>
<DATE> 2004/10/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kadın hortumcular 
</HEADLINE>
<TEXT>

     Neşet KARADAĞ ADANA, DHA 

GAZİANTEP'te, ailesine ait döviz bürosu kanalıyla topladığı paralarla kayıplara karışan eski bankacı 27 yaşındaki Betül Kurt aranırken, Adana'da çalıştıkları banka ve yatırımcı kuruluşları trilyonlarca lira dolandırdığı öne sürülen banka müdürü ve memuru 5 kadın mahkemelerde hesap veriyor ya da aranıyor. 
     Adana'da, bir borsa şirketinde yatırım uzmanı olarak çalışan 23 yaşındaki Ebru Demirok'un geçen yıl 6 trilyon lira ile ortadan kaybolması banka ve borsa çevrelerini şoke etti. Alacaklıları tarafından öldürülme korkusuyla bir ay kaçtıktan sonra polise teslim olan Demirok hakkında ağır ceza ve asliye ceza mahkemelerinde 28 ayrı dava açıldı. Tutuklu yargılandığı mahkemelerde Demirok verdiği ifadelerle herkesi şaşırttı. Dolandırdığı para miktarının iddia edildiği gibi 6 trilyon olmadığını, yaklaşık 200 milyar lira olduğunu iddia eden Demirok, "Benden şikayetçi olanlar Ceyhanlı hemşehrilerimdir. Poşetler dolusu bana para getirdiler. Hepsi de paralarının para kazanmasını düşünüyordu. Başka düşündükleri bir şey yoktu. Benim 6 trilyon lira ile kaçtığımı duyanlar benden şikayetçi olmuş. Bu kişilerin çoğunun parasını ödedim. Yüklü miktarda para ile borsa oynadım. Kaybedince açığımı kapatmak istedikçe battım'' dedi. 
     Tüm davalarından tahliye olan Demirok, Adana 4'ncü Ağır Ceza Mahkemesi'ndeki bir davasından 2 yıl hapis cezasına mahkum edildi. Diğer davaları ise devam ediyor. 
     
     2 TRİLYON İDDİASI 
     Adana'da bir bankanın Baraj Yolu ve Toros Şubeleri'nin müdürlüğünü yapan 49 yaşındaki 2 çocuk annesi Gülay Uyanık ise zimmetine 2 trilyon lira geçirdiği iddiası ile geçen yıl kayıplara karıştı. Evini, otomobilini satıp kirada oturan Uyanık, uzun aramalardan sonra polis tarafından yakalandı. Sevk edildiği adliyede tutuksuz yargılanmak üzere serbest bırakılan Uyanık hakkında müşterinin hesaplarındaki paraları zimmetine geçirdiği iddiası ile Adana 2'nci Ağır Ceza Mahkemesi'nde 2 ayrı Emniyeti suiistimal ve zimmet' davası açıldı. Banka avukatı E. Sevinç Gözübüyük, Uyanık'ın tutuklanmasını ve yurt dışına çıkma yasağı konulmasını istedi. 2'nci Ağır Ceza Mahkemesi heyeti, duruşma öncesi incelediği dosyayı Bankalar Kanunu'na göre yetkisizlik kararı alıp, bankanın merkezinin bulunduğu İstanbul Ağır Ceza Mahkemesi'ne gönderdi. Uyanık, İstanbul 4'ncü Ağır Ceza Mahkemesi'nde yargılanıyor. 
     
     KARI-KOCA ABD'YE KAÇTI 
     Yine bir bankanın Saydam ve Merkez şubelerinde çalışan 39 yaşındaki Alper Erkovan ve eşi 38 yaşındaki Serpil, 3 yıl önce yakınları adına çıkarttıkları kredi kartlarıyla bankadan 100 milyar lira çekip, 660 bin ABD Doları da Amerika'daki bir bankaya transfer ettikten sonra ABD'ye kaçtı. Bankadaki arkadaşlarına "İzmir'de bir yakınımız öldü'' diyerek izne ayrılarak izlerini kaybeden bankacı karı - kocanın ABD'ye transfer ettiği para, dolandırıcılığın farkına erken varılması üzerine Amerika'daki banka uyarılarak bloke edildi. Türk ve Amerikan polisi, 3 yıldır banka dolandırıcısı karı - kocayı arıyor. 
     
     ALTILI GANYAN YAKTI 
     Adana bir bankanın Atatürk Şubesi'nde çalışan 43 yaşındaki Şükran Biricik, ganyan bayi kayınbiraderinin 6'lı ganyan borcu nedeniyle 16 milyar lirayı zimmetine geçirdi. Adana 3'üncü Ağır Ceza Mahkemesi'nde 10 yıla kadar ağır hapis cezası istemiyle bir süre tutuklu yargılanan 18 yıllık banka memuru 2 çocuk annesi Şükran Biricik, savunmasında, "Aldığım paraları yerine koyacaktım. 8 milyar lira yatırdık. Eğer serbest kalırsam kalan 8 milyarı da yatıracağım'' diye ifade verince serbest bırakılmıştı. Biricik'in dava dosyası da yetkisizlik kararı ile İstanbul 4'ncü Ağır Ceza Mahkemesi'ne gönderildi. 
     
     'İSTESEYDİM BİR KAÇ TRİLYONLA KAÇARDIM' 
     Bir bankanın Çukurova Şubesi'nde yaklaşık 3 yıldır şube müdürü olarak çalışan 34 yaşındaki Edibe Yeşim Över, çalıştığı bankadan 950 milyar lira parayı zimmetine geçirdiği iddiasıyla 12 yıla kadar ağır hapis cezası istemiyle tutuklu yargılanıyor. Adana'nın tanınmış müteahhitlerinden Sıtkı Kulak'ın 5 milyar lirasını da haberi olmadan zimmetine geçirdiği iddia edilen Över, "Sıtkı Kulak'ın hesabında büyük para hareketleri oluyordu. Hesabından 5 milyar lira eksik çıksaydı mutlaka haberi olurdu. Bankadan bu parayı almak için bana suçlamada bulunuyor. Müşterilerimin bana güveni vardı. Böyle bir suçlamayı kabul etmiyorum. İsteseydim bir kaç trilyonu alıp giderdim'' diye kendini savundu. İşadamı Sıtkı Kulak ise, ailece tanıdığı banka müdiresi Över'den şikayetçi olduğunu belirterek, "47 yıldır bankanın müşterisiyim. Böyle bir olayla muhatap olduğum için üzgünüm. İmzamı taklit ederek hesabımdaki 5 milyar lira paramı çeşitli tarihlerde 100 ayrı işlem yaparak çekmiştir. Bana iftirada bulunduğu için kendisinden şikayetçiyim. Benim muhatabım bankadır. Allah'tan bulsun'' dedi. 
     
     
Son kadın Betül Kurt GAZİANTEP EGSBank'ta müşterilerin vadeli hesaplarını kırarak ya da hesaba para yatırmayarak milyarlarca lirayı zimmetine geçirdiği iddiasıyla bir süre tutuklu yargılandıktan sonra tahliye olan Kurt'un, geçen hafta aniden ortadan kaybolması ortalığı karıştırdı. Kurt'un babası Doğan ve kardeşi Orkun Kurt'un ortak olduğu Caner Döviz Bürosu ortaklarından diş hekimi A.S. ve ismi açıklanmayan bir kişinin Cumhuriyet Savcılığı'na Kurt hakkında suç duyurusunda bulunmaları üzerine, Kurt'un döviz bürosuna ait 10 milyon dolarla kaçtığı dillerde dolaşmaya başladı. Gazetelerde çıkan haberleri suç duyurusu kabul eden Gaziantep Cumhuriyet Savcılığı tarafından başlatılan soruşturma kapsamında Kurt'a ulaşılamazken, babası Doğan ile kardeşi Orkun gözaltına alındı. İfadeleri alındıktan sonra baba oğul serbest bırakıldı. Baba Doğan, kızının nerede olduğunu bilmediğini iddia ederken, döviz bürosundan alacağı olanlara alacaklarını ödemeye hazır olduklarını öne sürdü. Emniyet Müdürlüğü yetkilileri, iddialar konusunda Kurt'un arandığını söyledi. Yetkililer, "Savcılığa iki kişi şikayette bulunmuş ama sonradan şikayetlerini geri almışlar. Döviz bürosunda bir sıkıntı yaşanmış. Ancak, bankacı Betül'ün yüklü parayla kaçıp kaçmadığı ancak kendisini yakalamamız sonucu ortaya çıkacak'' dedi. 
     
</TEXT>
</DOC>
