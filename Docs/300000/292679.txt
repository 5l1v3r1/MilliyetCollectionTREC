<DOC>
<DOCNO> 292679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur21.html </URL>
<DATE> 2004/11/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erol Aksoy'un tablo ve antikaları satışa çıkıyor 
</HEADLINE>
<TEXT>

     Tasarruf Mevduatı Sigorta Fonu'na devredilen Erol Aksoy'a ait İktisat Bankası'nın 322 tablo ve 34 antikadan oluşan koleksiyonu müzayedeyle gelecek ay satışa çıkarılıyor. Aralarında, Osman Hamdi Bey'in başyapıtı, "Kaplumbağa Terbiyecisi"nin de bulunduğu koleksiyon için toplam 8 trilyon liralık başlangıç bedeli belirlendi. 
     TMSF'den yapılan açıklamada, koleksiyonun sanatseverler, koleksiyoncular ve özel müze girişimcileri için büyük fırsat niteliği taşıdığı bildirildi. 12 Aralık günü yapılacak olan satıştan önce eserler 3-11 Aralık günleri arasında Antik Palace'da sergilenecek. 
     TMSF'nin satışa sunduğu bu koleksiyonda en yüksek bedel 1 trilyon 950 milyar lirayla Osman Hamdi Bey'in "Kaplumbağa 
     Terbiyecisi" isimli tablosu için belirlendi. 
     Türk resminin gelişmesine katkıda bulunan ve fotoğraf büyütme yöntemini kullanarak Türk resminin figür çalışmasına öncülük eden Osman Hamdi Bey'in diğer önemli eserlerinin de satışa çıkacağı müzayedede, Türk resminin çağdaşlaşmasında ve uluslararası tanıtımında önemli rol oynamış ustalardan Sabri Berkel'in 14 eseri de yer alacak. 
     Kendi kuşağı içindeki sanatçılar arasında "uçarı" denebilecek bir üslupla Türk Resim Sanatı Tarihi'ne ismini yazdırmış olan ve birçok önemli ressamın öğretmeni olan İbrahim Çallı'nın 5 eseri bu müzayede de alıcı arayacak. 
     koleksiyonda, Abidin Dino, Bedri Rahmi Eyüboğlu, Avni Arbaş ve Zeki Faik İzer gibi önemli Türk ressamlarının eserleri ile çağdaş koleksiyon niteliği taşıyan eserlere imza atan Bedri Baykam, Adnan Çoker gibi çağdaş Türk ressamlarının da tabloları yer alıyor. Müzayedenin en değerli eserleri arasında, Osman Hamdi Bey'in başyapıtı, tuval üzeri yağlıboya "Kaplumbağa Terbiyecisi"nin yanı sıra, Nazmi Ziya'nın "Sokak Manzarası", Süleyman Seyyid'e ait natürmort, Sabri Berkel'in başyapıtları, Nurullah Berk ve Zeki Faik İzer'in en önemli çalışmalarından örnekler, Halil Paşa, Vecih Bereketoğlu, Naci Kalmukoğlu ve Sami Yetik'e ait tablolar ve Tristiom Ellis, Fausto Zonaro, Fabius Brest, Albert Mille, Franz Mayer imzalı "İstanbul" konulu eserler blunuyor. Satışa sunulacak eserler arasında çoğunluğu çini olan, antika özelliği taşıyan ve 16-17'nci yüzyıla tarihlenen İznik Koleksiyonu da yer alıyor. Açık artırma yöntemi ile gerçekleştirilecek satışa katılmak için 2 milyar 500 milyon lira tutarında teminat yatırılması gerekiyor. 
     
</TEXT>
</DOC>
