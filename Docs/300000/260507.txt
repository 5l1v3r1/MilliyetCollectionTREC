<DOC>
<DOCNO> 260507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko30.html </URL>
<DATE> 2004/08/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hazine'den, piyasa yapıcısı olmak isteyen bankalara çağrı 
</HEADLINE>
<TEXT>

     Yeni dönemde piyasa yapıcısı olmak isteyen bankalar, söz konusu taleplerini en geç 12 Ağustos 2004 Perşembe günü mesai bitimine kadar Hazine'ye bildirecekler. 
     Hazine Müsteşarlığı'ndan yapılan açıklamada, Eylül 2003 - Ağustos 2004 dönemi piyasa yapıcılığı uygulamasının 31 Ağustos 2004 tarihinde sona ereceği hatırlatıldı. 
     Açıklamada, 1 Eylül 2004 Çarşamba gününden itibaren yeni dönem piyasa yapıcılığı sistemine geçilmesinin öngörüldüğü belirtilerek şöyle denildi 
     ''Bu kapsamda, Eylül 2004 - Ağustos 2005 dönemini kapsayacak yeni dönem Piyasa Yapıcılığı Sistemi'nin uygulama usul ve esaslarını belirleyecek piyasa yapıcılığı sözleşme taslağı'nın bir örneği Müsteşarlığımız internet sayfasına konulmuştur.'' Yeni dönemde en fazla 12 bankanın piyasa yapıcı olarak seçilmesinin öngörüldüğü ifade edilen açıklamada, piyasa yapıcı olmak isteyen bankaların, söz konusu taleplerini en geç 12 Ağustos 2004 günü mesai bitimine kadar Hazine Kamu Finansmanı Genel Müdürlüğü'ne yazılı olarak iletmeleri gerektiği kaydedildi. 
     
</TEXT>
</DOC>
