<DOC>
<DOCNO> 296859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo27.html </URL>
<DATE> 2004/12/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ali Sami Yen'deki derbiyi 780 Fenerbahçe taraftarı izleyebilecek 
</HEADLINE>
<TEXT>

     Galatasaray ile Fenerbahçe futbol takımları arasında yarın yapılacak yılın son derbi maçı öncesinde sıkı güvenlik önlemleri alınacak. 
     Beşiktaş-Çaykur Rizespor maçında ölümle sonuçlanan üzücü olay sonrası alınan önlemlerin ardından yapılacak ilk derbi olması nedeniyle önem taşıyan karşılaşmada, bu maç sonrasında alınan kararlar titizlikle uygulanacak. 
     
     780 FENERBAHÇELİ 
     Fenerbahçeli taraftarlara Ali Sami Yen Stadı'nın eski açık tribününde 780 kişilik yer ayrıldı. 
     Seyircilerin stada topluca götürülüp getirilmesi uygulaması artık yapılmayacak. Fenerbahçeli taraftarlar, eski açık tribünün konuk takım girişinden, güvenlik önlemleri içinde stada girecek. Taraftarlar, münferit olarak gelecek ve onların güvenliğiyle ilgili tüm önlemler orada alınmış olacak. 
     Bu arada protokol tribününe, kendilerine yer tahsis edilenler dışında kimsenin girişine izin verilmeyecek. 
     Futbol Federasyonu'nun, konuk takımın, evsahibi takımın ve GSİM'nün tahsis ettiği biletleri başkasının kullanmasına izin verilmeyecek. Listelerden, kimlerin geldiği belirlenecek. 
     
     3 BİN 200 POLİS GÖREV YAPACAK 
     Derbi maçta 3 bin 200 polis ve buna ek özel güvenlik elemanları görev yapacak. 
     Maç sabahı saat 09.30'da Futbol Federasyonu temsilcisi, stat güvenlik amirleri, evsahibi ve konuk takım yetkililerinin katılacağı bir değerlendirme toplantısı yapılacak. Bu toplantıda alınan kararlar, maç saatine dek uygulanacak. Tribün merdivenlerinin boş durumda olduğu belirlenene kadar da maçın başlamasına izin verilmeyecek. 
     Konuk takıma ayrılan tribünde, evsahibi takım taraftarı olması veya tersi durumda, bu taraftarlar başka tribüne aktarılmayacak, önlemler kapsamında rakip tribüne giren taraftarlar stat dışına çıkarılacak. 
     
</TEXT>
</DOC>
