<DOC>
<DOCNO> 292155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur52.html </URL>
<DATE> 2004/11/25/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Uzanlar'ın Pamukova çiftliğinde aramayı bilimsel kurul yapacak 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Uzan Ailesi'nin Pamukova'daki eski çiftliğindeki arama çalışmalarını Yeraltı Aramacılık Bilimsel Araştırma Kurulu'nun yapacağı bildirildi. 
     Türkiye Jeofizik Mühendisleri Odası Başkanı Prof. Dr. Ahmet Ercan, AA muhabirine yaptığı açıklamada, sahibi olduğu Yeraltı Aramacılık Bilimsel Araştırma Kurulu'nun, TMSF ile varılan anlaşmayla, çiftlikteki arama çalışmalarını üstlendiğini söyledi. 
     Pamukova'ya giderek çiftlikte keşif yaptıklarını da ifade eden Ercan, ''Elektromanyetik ışınlama yöntemiyle duvar içlerine baktık. Bu bir keşif çalışması idi. Tam donanımlı olarak yeniden arama yapacağız'' dedi. 
     Firmasının, kendi alanında dünyadaki ilk üç kuruluştan biri olduğunu belirten Ercan, şunları kaydetti 
     ''TMSF yetkilileri yurtdışından bir şirketle çalışmayı düşünüyorlardı. Bize başvurdular. Çalışmayı kabul ettik. Çiftlikteki yapılar çok iyi ve her koşul tasarlanarak yapılmış. Evlerin her yerinde elektronik devreler mevcut. 9 şiddetindeki bir depreme dayanıklı yapılar. Yeraltında gizli yerler olabilir. Yeraltı radarıyla röntgen çekeceğiz. Ultrasonla duvarların sonografisi çekilecek. Gömülü dehliz, depo veya oda gibi yapılar olup olmadığını anlamak için mikrogravite uygulayacağız.'' Prof. Dr. Ercan, yarın petrol arama işiyle ilgili olarak İran'a gideceğini, dönüşünde çiftlikte çalışmalara başlayacaklarını sözlerine ekledi. 
     
</TEXT>
</DOC>
