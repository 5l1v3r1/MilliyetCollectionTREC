<DOC>
<DOCNO> 279854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas05.html </URL>
<DATE> 2004/10/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tıka-basa mideyle teravihe gitmeyin... 
</HEADLINE>
<TEXT>

     Metin FERAH BOLU, DHA 

ABANT İzzet Baysal Üniversitesi Tıp Fakültesi Dekanı Prof.Dr. Cihangir Uyan, iftarda karınlarını tıka-basa doyurarak teravih namazına giden kalp hastalarına kalp krizi uyarısında bulundu. 
     Kalp damarlarında darlık, kalp kapakçıklarında problem ya da kalp yetmezliği olan hastaların iftarda aşırı yemesinin sakıncalarını hatırlatan Prof. Dr. Uyan, "Kalp hastalarının, sahurdan sonraki açlık döneminden sonra iftarda karınlarını tıka-basa doyurmaları, göğüs ağrısına, çarpıntı, nefes darlığı, tansiyonun yükselmesine ve buna bağlı olarak beyin kanaması, felç ve kalp krizi gibi sıkıntıların ortaya çıkmasına neden olabilir'' dedi. 
     Kalp hastalığı olanların, iftarda masadan doymadan kalkmalarını, beyaz et, sebze-meyve yemelerini, tansiyonu olanların da tuzsuz yemelerini öneren Prof. Dr. Cihangir Uyan, "Sofrandan karınlarını tamamen doyurmadan kalkmalı, teravih namazından sonra bunu hafif yiyeceklerle telafi etmelidirler. Tıka-basa dolu bir mideyle teravih namazına gitmek, kalp hastalarında riski daha da arttırıyor. Kalp-damar hastaları, teravih namazına hafif yiyecekler yiyerek gitmelidirler. Dolu mideyle hızlı bir şekilde namaz kılmak, kalbin işini arttırarak tansiyonu yükseltecektir. Bu da hoş olmayan sonuçların ortaya çıkmasına neden olabilir'' diye konuştu. 
     Ramazan ayında uzun bir açlık döneminden sonra alınan iftar yemeği ve hareketsizliğin kan yağlarının yükselmesine neden olacağını belirten Uyan, "Ramazan nedeniyle gündüz içilemeyen sigarayı iftar ile sahur arasında içmeye kalkmak son derece riskli. Bir tane sigaranın bile damarda spazma neden olarak kalp krizine neden olduğu unutulmamalıdır. Mide boş iken direk sigarayla oruç açılması, nikotin seviyesinin artmasına, tansiyonun yükselmesine, nabzın hızlanmasına neden olur. Bu da akciğer ödemiyle, tansiyon yükselmesine bağlı beyin kanamasına, damardaki spazma bağlı kalp kriziyle istenmeyen ölümlere neden olabilir'' dedi. 
     
</TEXT>
</DOC>
