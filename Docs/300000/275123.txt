<DOC>
<DOCNO> 275123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur03.html </URL>
<DATE> 2004/09/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Öfkeli öğretmenden kiracıya 6 kurşun 
</HEADLINE>
<TEXT>

     DHA 
ELAZIĞ'da tartıştığı kiracısının başına 6 kurşun sıkıp öldüren tarih öğretmeni Adnan Eroğlu polise teslim oldu. 
     Olay, Hastane Caddesi'ndeki Kaya Market'te önceki gün saat 22.00 sıralarında meydana geldi. Balakgazi Lisesi'nde tarih öğretmeni 42 yaşındaki Adnan Eroğlu, iki yıldır alamadığını ileri sürdüğü kira parasını konuşmak için kiraya verdiği markete gitti. 
     Marketi işleten kiracısı 36 yaşındaki Filit Kaya ile tartışan öğretmen Eroğlu, belindeki tabancasını çekip 6 el ateş etti. Kaya, başına aldığı 6 kurşunla olay yerinde yaşamını yitirirken, emekliliğine 2 yıl kaldığı bildirilen öğretmen Eroğlu polise teslim oldu. 
     Gözaltına alınan Eroğlu verdiği ifadesinde, iki yıl önce dükkanını kiraya verdiği Filit Kaya'nın, ısrarla ödeme yapmadığını belirterek, "Kira ödemeyeceğini söylüyor ve beni öldürmekle tehdit ediyordu. Beni tehdit ettiğine dair daha önce cumhuriyet savcılığına suç duyurusunda da bulunmuştum. Konuşmak için gittiğimde tehditlerini sürdürdü. Öfkeme hakim olamadım'' dedi. 
     Adliyeye sevk edilen Eroğlu, tutuklanarak cezaevine gönderildi. 
     
</TEXT>
</DOC>
