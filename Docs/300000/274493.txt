<DOC>
<DOCNO> 274493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun11.html </URL>
<DATE> 2004/09/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Alman sevgilisini rehin alan Türk polis tarafından öldürüldü 
</HEADLINE>
<TEXT>

     Evren Aydemir bildiriyor 

Almanya'nın Neuss kentinde sevgilisini rehin alarak öldürmekle tehdit eden Türk, polis tarafından öldürüldü. 
     Neuss polisi, 21 yaşındaki Türkün, kendisinden ayrılarak bir ''kadınlar evi''nde yaşayan aynı yaştaki sevgilisini bu evden alıp zorla aracına bindirerek götürmeye çalıştığını, polisin olay yerine gelmesi üzerine de sevgilisinin boynuna bıçak dayayarak öldürmekle tehdit ettiğini bildirdi. 
     Sevgilisinin ve kendisinin üzerine benzin de döken kişinin, sevgilisini ve daha sonra kendisini de öldürmekle tehdit ettiğini ifade eden polis, bu kişinin özel polis timinin SEK müdahalesi sırasında bir kurşunla ağır yaralandığını ve hastaneye kaldırılamadan olay yerinde öldüğünü belirtti. 
     Rehin alınan kadınınsa boynundan hafif yaralandığı ve şok geçirdiği kaydedildi. 
     Neuss'ta gece yarısı meydana gelen rehin alma olayı sırasında yaklaşık 100 polisin görev yaptığı açıklandı. 
     
</TEXT>
</DOC>
