<DOC>
<DOCNO> 275686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo30.html </URL>
<DATE> 2004/09/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Trabzonspor keyifli bir yolculuktan sonra İspanya'da... 
</HEADLINE>
<TEXT>

     Trabzonspor kafilesi, Athletic Bilbao ile yapacağı UEFA Kupası 1. tur rövanş maçı için İspanya'ya geldi. 
     Bordo-mavili kafile, yaklaşık 5 saat süren uçak yolculuğunun ardından maçın oynanacağı stada 45 kilometre uzaklıktaki Victoria Havaalanı'na indi. 
     Karadeniz ekibi ile birlikte uçakta bulunan taraftarlar, yolculuk süresince horon teperek, şarkılar söyleyerek takımlarına destek verdiler. 
     Öte yandan, ishal olan kaleci Petkoviç'e, uçakta serum tedavisi uygulandı. 
     Kulüp başkanı Atay Aktuğ, uçakta gazetecilere yaptığı açıklamada, Athletic Bilbao'nun çok iyi bir takım olduğunu ifade ederek, ''Biz bu takımı Trabzon'da yendik, burada da yeneriz düşüncesiyle sahaya çıkarsak çok kötü bir sonuçla karşı karşıya kalabiliriz. Ciddiyeti elden bırakmadan sahaya çıkıp mücadelemizi yaparsak, istediğimiz sonucu elde edebiliriz'' dedi. 
     Aktuğ, Athletic Bilbao'un hedefleri olan bir takım olduğunu ve geçtiğimiz hafta Real Madrid gibi bir takımı yendiğini hatırlatarak, ''Özellikle iç sahada daha etkili oynuyorlar. Taraftarı takımlarını destekleme anlamında, rakip üzerinde inanılmaz baskı uyguluyor. Bu nedenle işimiz kolay değil. Ama biz de Trabzonspor'uz, hedeflerimiz var. Bu hedefler doğrultusunda, şartları sonuna kadar zorlayıp turu geçmek zorundayız'' diye konuştu. 
     Gazetecilerin, Beşiktaş'ın Ziya Doğan'a yaptığı teklifle ilgili sorularına ise Aktuğ, ''Etik açıdan hiç de hoş olmayan bir teklif'' diye cevap verdi. 
     Trabzonspor'un bu akşam saatlerinde bir idman yaparak maçın hazırlıklarını sürdüreceği öğrenildi. 
     
</TEXT>
</DOC>
