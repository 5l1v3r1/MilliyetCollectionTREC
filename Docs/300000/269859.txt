<DOC>
<DOCNO> 269859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur50.html </URL>
<DATE> 2004/09/07/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Başbakan Erdoğan, TÜSİAD heyetini kabul etti... 
</HEADLINE>
<TEXT>

     Başbakan Recep Tayyip Erdoğan, 36 ilde uygulanan Teşvik Yasası'nın 2 yıl içinde sonuç verebileceğini belirtti. 
     Doğu ve Güneydoğulu işadamlarından kendi memleketlerinde yatırım yapmalarını isteyen Erdoğan, ''Bu, özellikle terörü enlemek bakımından önemli'' dedi. 
     Başbakan Erdoğan, TÜSİAD Başkanı Ömer Sabancı başkanlığındaki heyeti Başbakanlık Yeni Bina'da kabul etti. Basına kapalı gerçekleşen kabule ilişkin açıklama yapan Sabancı, bu kabulden önce AB Genel Sekreteri Murat Sungar ile görüştüklerini söyledi. Görüşmede, Kopenhag Kriterleri konusunda 6 Ekim'de çıkacak ilerleme raporuna bağlı olarak, Türkiye'nin ne noktada olduğu konusunda Sungar'dan bilgi aldıklarını ifade eden Sabancı, kendilerinin de önümüzdeki 3 ay içerisinde AB lobi faaliyetleri konusunda bilgi verdiklerini söyledi. 
     Dışişleri Bakanı ve Başbakan Yardımcısı Abdullah Gül ile de görüştüklerini ifade eden Sabancı, Gül'ün kendilerine, AB'nin Genişlemeden Sorumlu Üyesi Günter Verheugen ile yaptıkları görüşmeyi anlattığını söyledi. 
     Sabancı, Türkiye'nin enerji konusu ile ilgili olarak Enerji ve Tabi Kaynaklar Bakanı Hilmi Güler, ekonomideki gelişmelerle ilgili olarak Maliye Bakanı Kemal Unakıtan ile görüştüklerini kaydetti. 
     Ömer Sabancı, Başbakan Erdoğan ile görüşmelerinde ise ağırlıklı olarak AB ve ekonomi konuları üzerinde görüş alış-verişinde bulunduklarını söyledi. 
     Sabancı, bir soru üzerine, Maliye Bakanı'na sundukları bir raporu yarın Başbakan Erdoğan'a vereceklerini söyledi. 
     Raporlarının, ''özelleştirme, kayıt dışı ekonominin azaltılması, yatırım ortamının iyileştirilerek yerli ve yabancı sermayeden daha çok yatırımın Türkiye'ye çekilmesi'' konularını içerdiğini ifade eden Sabancı, yapısal reformlar konusunda hükümetin çeşitli çalışmalar içerisinde olduğunu gördüklerini kaydetti. 
     
     İŞADAMLARINDA MÜTHİŞ YATIRIM İŞTAHI'' 
     Alınan bilgiye göre, TÜSİAD heyeti, Erdoğan ile yaptığı görüşmede, hükümeti AB konusundaki çalışmaları nedeniyle kutladı. 
     Adana, Mersin ve Tarsus'ta yapılan toplantılarda edindikleri izlenimleri de aktaran Sabancı, bu toplantılar neticesinde işadamlarında müthiş bir ''yatırım iştahı'' gördüklerini kaydetti. 
     Cari açığın, büyümeden kaynaklanan finanse edilebilir bir süreç olduğuna dikkati çeken Sabancı, hala yapılması gereken reformlar olduğunu ve bu reformların hükümet tarafından gerçekleştirilebileceğine inandığını kaydetti. 
     Sabancı, 36 ilde uygulanan yatırım teşviki ile ilgili yasayı çok olumlu bulduklarını, buna paralel olarak yasada sektörel farklılaşmaya gidilmesi gerektiğini bildirdi. 
     
     AB'YE ''MÜZAKERE HAZIRLIKLARINA BAŞLADIK'' MESAJI 
     Sabancı, AB'ye artık ''müzakere hazırlıklarına başladık'' mesajını verecek çalışmalar yapılması gerektiğine dikkati çekti. 
     Kıbrıs konusunda pek bir gelişme olmadığını vurgulayan Sabancı, AB'den bu konuda somut adım atılmadığını, bunun için Kıbrıs kamuoyunun harekete geçirilmesi gerektiğini kaydetti. 
     Başbakan Erdoğan da görüşmede reformlar konusunda yapılan ve yapılmayanları anlattı. Teşvik Yasası'nın iki yıl içinde sonuç verebileceğini belirten Erdoğan, Doğu ve Güneydoğulu işadamlarına kendi memleketlerine yatırım yapmaları konusunda çağrıda bulundu. Konunun özellikle terörü önlemek açısından önemli olduğuna işaret eden Erdoğan, 17 Aralık'tan itibaren doğrudan yabancı yatırım beklediklerini belirtti. Ancak işadamlarından bu tarihten önce yabancı yatırımcıları Türkiye'ye yatırım yapmaları konusunda özendirmelerini istedi. 
     TÜSİAD heyeti de yabancı yatırımcıları özendirdiklerini belirterek, Türkiye'de yaşanan yargı süreci ve yasal çerçevenin yabancı yatırımcıları Türkiye'de yatırım yapmaları konusunda olumsuz etkilediğini vurguladı. 
     Yaklaşık 2 saat süren görüşmede, Devlet Bakanı Ali Babacan, Başbakanlık Müsteşarı Ömer Dinçer de bulundu. 
     
</TEXT>
</DOC>
