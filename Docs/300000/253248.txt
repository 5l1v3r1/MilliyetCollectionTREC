<DOC>
<DOCNO> 253248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun21.html </URL>
<DATE> 2004/07/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
NATO'dan Irak güvenlik güçlerinin eğitimine destek... 
</HEADLINE>
<TEXT>

     NATO'nun Irak güvenlik güçlerinin eğitimine destek vermesinin ardından, NATO yetkilileri Irak'ta Savunma Bakanı Hazım El Şalan ile görüştü. 
     NATO Güney Avrupa Müttefik Kuvvetler Başkomutanı Amiral Gregory G. Johnson, görüşmenin ardından yaptığı açıklamada, başkanlık ettiği 3 kişilik heyetin görevinin, NATO'nun ihtilaflı siyasi liderlerine öneride bulunmak olduğu belirterek, bir rapor hazırlayacaklarını söyledi. 
     Johnson, NATO'nun ne yapmak isteyeceği ya da neyi yapabileceği gibi siyasi kararların daha sonra Brüksel'de alınması gerektiğini belirtti. 
     Amiral Johnson, ayrıca Irak güvenlik güçlerinin eğitiminin Irak'ta mı yoksa ülke dışında mı olacağı, ortak NATO bayrağı altında mı yoksa müttefiklerin bireysel olarak mı yapacağı ya da NATO'nun Irak güçlerine silah yardımı yapıp yapmayacağı gibi konularda hala karar verilmediğini söyledi. 
     İstanbul'da düzenlenen NATO zirvesinde, Irak konusunda kabul edilen bildirinin ardından ilk kez bir NATO heyeti Irak'ı ziyaret etmiş oldu. 
     Heyette, Johnson'ın dışında İngiliz Büyükelçi Brian Curran ve İtalyan Tuğgeneral Nicola Ficco yer alıyor. 
     
</TEXT>
</DOC>
