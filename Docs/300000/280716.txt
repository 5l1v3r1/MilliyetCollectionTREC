<DOC>
<DOCNO> 280716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy30.html </URL>
<DATE> 2005/03/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan, bir grup AKP'li milletvekili ile biraraya geldi 
</HEADLINE>
<TEXT>

     Başbakan Recep Tayyip Erdoğan, partisine mensup bir grup milletvekiliyle yemek yedi. 
     Erdoğan, TBMM'de AK Parti Grup Yönetim Kurulu Salonu'nda partisine mensup 20 milletvekiliyle öğle yemeğinde biraraya geldi. Yemek, basına kapalı gerçekleştirildi. 
     Yemekte Ankara Milletvekili Vahit Erdem, Hatay Milletvekili Fuat Geçen, Ağrı Milletvekili Mehmet Melik Özmen, Adana Milletvekili Zeynep Ayhan Tekin Börü, Kütahya Milletvekilleri Soner Aksoy ve Hüsnü Ordu, İstanbul Milletvekilleri Mustafa Ataş, Mehmet Sekmen, Mustafa Baş, Mehmet Beyazıt Denizolgun ve Gaziantep Milletvekili Nurettin Aktaş'ın da aralarında bulunduğu 20 AK Parti milletvekilinin Başbakan Erdoğan'a sorunlarını anlattıkları ve Hükümet politikaları ile ilgili değerlendirmelerde bulundukları öğrenildi. 
     Hatay Milletvekili Fuat Geçen'in yemekte Başbakan Erdoğan'a, ''Yolsuzluklarla ilgili 'Etik Kurul' oluşturalım. Kamuoyunda yolsuzluğa karşı tepki var. Yolsuzlukların üzerine giderek bunu kıralım'' dediği bildirildi. 
     Kırıkkale Milletvekili Vahit Erdem'in de, ''Hükümetimiz çok partili hayatımızda tek başına iktidara gelen az sayıdaki hükümetlerden biri. Bu avantajın iyi değerlendirilmesi, ülke sorunlarına bu açıdan yaklaşılması gerekir'' dediği öğrenilirken, milletvekillerinin bazı üst düzey bürokratları Başbakan Erdoğan'a şikayet ettikleri de kaydedildi. 
     Gelir İdaresi Başkanlığı'nın kurulması ile ilgili yasa tasarısına değinen Başbakan Erdoğan'ın da milletvekillerine hesap uzmanları, denetçiler, müfettişler ve gelirler kontrolörlerinin aynı çatı altında toplanması gerektiğini söylediği öğrenildi. 
     
</TEXT>
</DOC>
