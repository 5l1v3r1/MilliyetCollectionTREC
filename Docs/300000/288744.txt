<DOC>
<DOCNO> 288744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun29.html </URL>
<DATE> 2004/11/14/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Bavyera televizyonunda Türkiye'nin AB üyeliği tartışması 
</HEADLINE>
<TEXT>

     Alman Bavyera Televizyonu'nda Türkiye'nin AB üyeliğiyle ilgili olarak canlı yayınlanan tartışmada, Hıristiyan Sosyal Birlik Partisi CSU Milletvekili Gerd Müller'in Türkiye'ye ''imtiyazlı ortaklık'' önerisi destek görmedi. 
     ''Cafe Europa'' adlı programa, Berlin'den Prof. Alparslan Yenal, MNG şirketi Yönetim Kurulu üyesi ve Avrupa Türkleri Birliği ETU Genel Koordinatörü Hüseyin Baraner, Birlik 90 Yeşiller Partisi Berlin üyesi Bilkay Önay, Sosyal Demokrat Parti SPD Avrupa Parlamentosu Milletvekili Wolfgang Kreissl Dörfler ve CSU Milletvekili Gerd Müller katıldı. 
     Dörfler, Türkiye'nin üyeliğinin AB'nin gelecekteki savunma ve dış politikası açısından çok önemli olduğunu belirtirken, Müller de partisinin bugüne dek Türkiye'nin üyeliğine karşı bilinen tezlerini tekrarladı. 
     Prof. Yenal, Türkiye'nin tam üye olarak alınmasının AB'ye büyük mali külfet getireceği iddialarının gerçekçi olmadığını, Türkiye'nin farklı coğrafya ve kültürden geldiğini ileri sürenlerin, onlarca yıldan bu yana tam üyelik vaat ederken, farklı coğrafyadan hiç bahsetmediklerini belirtti. 
     Baraner de, CDU üyesi olmasına rağmen partisinin ''imtiyazlı ortaklık'' önerisini reddederek, Türkiye'ye yıllardan bu yana verilen sözlerden dönülemeyeceğini söyledi. Türkiye'nin her zaman olumsuz yönlerini ele alanları eleştiren Baraner, Türkiye'nin tam üyeliğinin AB'ye yeni bir vizyon kazandıracağını kaydetti. 
     Yeşiller Partisi üyesi Önay ise kendisine Türk kadınlarıyla ilgili olarak yöneltilen bir soru üzerine, ''Alman medyası, ya kara çarşaflı kadınları, ya da daha önce açık filmlerde rol alan Sibel Kekilli'yi ön plana çıkarmayı tercih ediyor. Her iki kadın tipi de tipik bir Türk kadını değildir. Bizim kadınlarımızın yüzde 90'ı benim ve bu stüdyoya gelen Türk kadınları gibi modern ve türbansızdır'' dedi. 
     
</TEXT>
</DOC>
