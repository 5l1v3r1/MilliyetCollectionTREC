<DOC>
<DOCNO> 295804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun21.html </URL>
<DATE> 2004/12/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Güney Kore lideri Roh'dan Irak'a sürpriz ziyaret 
</HEADLINE>
<TEXT>

     Güney Kore Devlet Başkanı Roh Moo-hyun, Irak'a süpriz bir ziyaret yaptı. 
     Roh'un sözcüsü Lee Byung-wan, Roh'un, Fransa'dan Güney Kore'ye dönerken, bölgede görev yapan 3600 Güney Koreli askere moral vermek amacıyla Irak'ın kuzeyindeki Erbil kentini ziyaret ettiğini bildirdi. 
     Lee, Roh'un Erbil ziyaretinin, Laos, İngiltere, Polonya ve Fransa gezileri çerçevesinde planlandığını kaydetti. 
     Güney Kore televizyonu YTN de üniforma giyen Güney Kore Devlet Başkanı Roh Moo-hyun'un, askerlerle 2 saat boyunca görüştüğünü ve kahvaltı ettiğini duyurdu. Askerlerin, Roh'un ziyaretini alkışlarla karşıladığı belirtildi. 
     Roh, askerlerle görüşürken, ''Herkesin iyi olduğunu duydum, bu yüzden endişelenmedim ama kendi gözlerimle göreyim istedim'' dedi. 
     Roh'un yarın erken saatlerde ülkesine dönmesi bekleniyor. 
     Güney Kore hükümeti, Irak'taki askerlerinin görev süresini 2005 yılı sonuna kadar uzatmıştı. 
     
</TEXT>
</DOC>
