<DOC>
<DOCNO> 257804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/spo04.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve hasret bitiyor 
</HEADLINE>
<TEXT>


Trabzonspor , 2004 - 2005 sezonunu bugün açacak, H.Avni Aker'de taraftarıyla buluşacak. Bordo - Mavili takım, Lemi'nin jübilesi için de saat 19.00'da Malatyaspor ile karşılaşacak 


Sahaya iniyorlar 
ŞAMPİYONLAR Ligi ikinci ön eleme ilk maçında 28 Temmuz'da Skonto Riga ile karşılacak olan Trabzonspor, sezonu da erken açıyor. Karadeniz ekibi, bugün 16.00'da H.Avni Aker Stadı'nda sahaya çıkacak, taraftarıyla özlem giderecek. Açılışta Milli Takım kampında bulunan Emre Aygün'ün dışındaki 24 futbolcu yer alacak. Volkan Konak'ın da aralarında bulunduğu altı sanatçı verecekleri konserle seyircileri coşturacak. 

Yeniler tanıtılacak 
KARADENİZ ekibinde yeni transferlerden Belçikalı Bernd Thijs, Malatya'dan alınan Celaleddin ve Ankaragücü'nden renklere bağlanan Adem Koçak da ilk kez Bordo - Mavili forma ile taraftarın huzuruna çıkacak. Trabzonspor, saat 19.00'da da Letonya ekibi Skonto Riga sınavı öncesi son ciddi provasını verecek. Malatyaspor ile eski futbolcuları Lemi Çelik'in jübile maçında karşı karşıya gelecek. 

İmzalar atıldı 

İşlem tamam 
TRABZONSPOR, Güney Koreli eski futbolcusu Lee Eul Young'un transferine resmiyet kazandırdı. İstanbul'a önceki akşam giden Genel Sekreter Yusuf Ziya Yılmaz, dün Lee Eul Young'un menajeriyle son kez bir araya geldi ve anlaşma sağladı. 

Young kampta 
TARAFLARIN yaptıkları görüşmede mukaveleye son şeklini verdikleri bildirildi. Yılmaz, "Young ile menajeri aracılığıyla iki yıllık sözleşme imzaladık" dedi. Milli takımda bulunan Young, kampın sona ermesinin ardından Trabzon'a gelecek. 

Trabzon'da top başı 

BORDO - Mavililer üç günlük izinin ardından Skonto Riga ile oynanacak olan Şampiyonlar Ligi 2. Ön Eleme maçının hazırlıklarına başladı. Teknik Direktör Ziya Doğan yönetiminde gerçekleştirilen antrenman yaklaşık 1.5 saat sürdü. Çift kale maçta Doğan, hata yapan futbolcularını sık sık uyardı. 

Aktuğ'dan dönüş yok 

BAŞKAN Atay Aktuğ, İbrahim Ege hakkında verilen kararlarının sabit olduğunu, bu konuyu kapattıklarını söyledi. Aktuğ, "Yönetim kurulunun bu oyuncu hakkında karar vereceği biçimindeki söylentiler doğru değil. Bu konuda geri dönüş yok" dedi. Trabzonspor Başkanı, bir veya iki oyuncu daha alarak, transferi kapatacaklarını sözlerine ekledi. 


</TEXT>
</DOC>
