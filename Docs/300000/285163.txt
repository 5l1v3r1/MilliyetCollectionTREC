<DOC>
<DOCNO> 285163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo32.html </URL>
<DATE> 2004/11/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Karaman Aldığımız galibiyetler tesadüf değil... 
</HEADLINE>
<TEXT>

     Kayserispor Teknik Direktörü Hikmet Karaman, aldıkları galibiyetlerin tesadüf olmadığını söyledi. 
     Karaman, AA muhabirine yaptığı açıklamada, her geçen hafta takımını daha iyi tanıma fırsatı bulduğunu söyledi. 
     Akçaabat Sebatspor ve Malaytaspor karşısında aldıkları galibiyetleri ''tesadüf ve sürpriz'' olarak değerlendirenleri eleştiren Karaman, şöyle devam etti 
     ''Aldığımız galibiyetler tesadüf değil. Kayserispor'u küçümseyenler varsa bunda yanıldıklarını görmüşlerdir. Bize şans tanımayanlar, Malatyaspor'a farklı mağlup olacağımızı söyleyenler, Kayserispor'un bugününden haberi olmayanlardır. Biz, Malatya deplasmanına kazanmak ve üç puanı almak için gitmiştik. Bütün çalışmalarımızı da bu yönde yapmıştık. Takım olarak galibiyeti alacağımıza da inanmıştık. Sonuç olarak da gülen taraf biz olduk. Ligde ikinci galibiyetimizi alarak puanımızı 8'e yükselttik. Artık, koşan, mücadele eden, kazanmak için savaşan bir Kayserispor var. Bundan sonra puan kaybetmek istemiyoruz.'' 
     
</TEXT>
</DOC>
