<DOC>
<DOCNO> 298545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur05.html </URL>
<DATE> 2004/12/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TTK Başkanı Ermenilerin katlettiği 519 bin kişiyi tek tek ortaya koyarım 
</HEADLINE>
<TEXT>

     Türk Tarih Kurumu TTK Başkanı Prof. Dr. Yusuf Halaçoğlu, Türkiye'nin ''Ermeni soykırımıyla'' suçlanmasına ilişkin hiçbir belgenin bulunmadığını belirterek, ''Ama ben 519 bin kişinin isim isim, köy köy Ermeniler tarafından nasıl katledildiğini ortaya koyabilirim'' dedi. 
     Halaçoğlu, Rus, İngiliz, Amerikan, Fransız ve Ermeni gizli arşivlerinin açılması şartıyla, Türkiye, Ermenistan, İngiltere, Fransa, Almanya, Avusturya, Rusya ve ABD'den bilimadamlarının yer alacağı bir komisyon tarafından bu konunun enine boyuna araştırılmasını önerdi. 
     AA muhabirinin sorularını yanıtlayan Prof. Dr. Halaçoğlu, ''Ermeni soykırımı'' konusunda hiçbir doğru dürüst belgenin bulunmadığını söyledi. 
     Ermenistan arşivlerinin incelemeye açılmasını isteyen Halaçoğlu, ''Sürekli soykırımdan bahsedenlerin, kendi arşivlerinde neler olduğunu ortaya koyma zorunlulukları vardır. Bakalım Hınçakların arşivlerinde neler yatıyor Türkleri nasıl öldürdüklerini, bunları nasıl planladıklarını, hangi sebeple bunu yaptıklarını muhtemelen orada göreceğiz'' diye konuştu. 
     
     ''İKİSİNİ DE ORTAYA KOYMUŞ OLURUZ'' 
     Osmanlı arşivlerini açtıklarını, internete bile koyduklarını belirten Halaçoğlu, şöyle devam etti 
     ''Bütün dünya arşivlerini araştırdık ve şunu gördük Bizi soykırımla suçlayacakları hiçbir şey yok. 
     Ermeniler sıkıntı çektiler mi, bir trajedi diye nitelendirilebilecek olaylar yaşandı mı Evet. Peki Türkler açısından Ermeniler aynı şeyi yaptılar mı Daha fazlasını... Ermenilerle ilgili trajedi aslında Müslüman toplum için çok daha fazlasıyla yaşandı. O zaman ikisini de ortaya koymuş oluruz. 
     Sürekli meydan okuyan, sürekli birini suçlayan insana hadi gel iddialarını ispat et dediğinizde karşınıza belge sunmuyorsa, o zaman bu adam abartıyor ve uyduruyor dersiniz.'' 
     
     ''ERMENİ LOBİLERİNİ TATMİN...'' 
     Fransa'da konunun ''trajedi'' olarak tanımlandığına işaret eden Halaçoğlu, bu konuda şu değerlendirmeleri yaptı 
     ''O dönemde Fransa'nın Ermenilerle ilişkisi acaba hangi boyuttaydı Acaba Fransa Ermenileri Anadolu'da nasıl kışkırttı, Osmanlı ordusuna karşı nasıl silahlandırdı Ermenileri kendi adına nasıl kullandı Ordusunda ne kadar Ermeni lejyoner vardı Ermeni lejyonerlerin doğum yerleri nerelerdi Bunlar, Osmanlı Ermenileri miydi, Ermenistan Ermenileri miydi Çanakkale savaşları öncesinde Ermenilerle ilişkileri hangi ölçüde kurdu Onları nasıl bir plan dahilinde silahlandırma amacında bulundu 1914-1918 yılları arasında Fransa için ölen Ermeniler kimlerdi 
     Fransa ile bu konuyu tartışmaya başladığımızda bunlar ortaya çıkacak. Yani o zaman Fransa'nın 'trajedi' dediği olayda kendisinin ne kadar parmağı vardı, bunları da ortaya çıkarmış olacağız. Eğer kendilerine güvenebiliyorlarsa bu konuda da gelsinler.'' Tarihi tartışma ortamında belgelerin önem kazandığını vurgulayan Halaçoğlu, ''İşte bütün kaçınmalarının nedeni de bu. Belgeleyemedikleri bir söylemin siyasi boyutlarda bugünkü konuma gelmiş olmasının avantajından vazgeçmek istemiyorlar. Söylerken kolay ama 'masaya oturalım bunu tarihçiler tartışsın' dediğimizde kabul etmemelerinin nedeni de bu. Çünkü o zaman belge sunmak zorundalar'' diye konuştu. 
     Fransa'nın konuyu ileri sürerek orada yaşayan Ermeni lobilerini tatmin etmeye çalıştığını belirten Halaçoğlu, bu ülkenin, bugün 1918 yılında Ermenilere verdiği sözün bedelini ödediğini, Fransa'nın o dönemde Ermenilere ''Kilikya'da devlet kurma'' sözü verdiğini belirtti. 
     
     ''OSMANLI MAHKEMELERİNDE YARGILANDILAR'' 
     Halaçoğlu, aşı deneylerinde Ermeniler'in kobay olarak kullanıldıklarına ilişkin iddiaları değerlendirirken de, ''Aşı denemelerini yapanların yarısının Ermeni olduğunu ispat edersem ne olacak Kendi üzerlerinde kendi doktorlarının deney yaptıkları için üç tanesinin bu aşıdan dolayı öldüklerini ortaya koyarsam ne olacak '' diye sordu. 
     Konunun masada konuşulması önerisini yineleyen Halaçoğlu, Türkiye'nin ''Ermeni soykırımıyla'' suçlanmasına ilişkin hiçbir belgenin bulunmadığını belirtti. Halaçoğlu, şunları söyledi 
     ''Ama ben 519 bin kişinin isim isim köy köy Ermeniler tarafından nasıl katledildiğini ortaya koyabilirim. 
     Ayrıca suiistimalde bulunduğu iddia edilen memurların Osmanlı mahkemelerince yargılandıklarını da ortaya koyabilirim.'' 
     
     ''KOMİSYON KURALIM'' 
     Ermenistan Soykırım Müzesi Müdürü'nün medyaya yansıyan sözlerini anımsatan Halaçoğlu, Müdür'ün TTK heyetini ''güvenilir bulmadığı'' yolundaki sözlerini eleştirdi. 
     Ermeni heyetinin 2005 yılında Viyana'da yapılması öngörülen görüşmeye gelip gelmeyeceğine ilişkin bir açıklığın bulunmadığını kaydeden Halaçoğlu, şöyle konuştu 
     ''Bize güvenmeme gibi bir beyanat vermelerini anlamakta zorluk çekiyorum. Çünkü bana güvenmek zorunda değiller. Bir şirket kurmuyoruz, sonuç olarak bilimadamlarıyla bir tartışma yapacağız. Bilimadamlarının birbirlerine güvenip güvenmemesi tartışma sırasında o kadar önem taşımıyor, sadece ortaya koyacağımız belgeler üzerinde konuşacağız. Haliyle ne onun bana güvenmesi, ne benim ona güvenmem gerekiyor bu tartışma sırasında. Güvenmeleri o kadar önemli değil, bu tartışma ortamında bilim adamı ağırlığını taşıyarak, insan olma değerlerini unutmayarak, medeni insan olarak o tartışmayı yapmak durumundayız. Biz bu türden bir tartışma için her zaman hazırız. 
     Türk ve Ermeni heyeti arasındaki görüşme iki ayrı belge değişimi sürecinden sonra 2005 yılında Viyana'da olacaktı. Ama biraz karanlık görünüyor. Bu görüşmeye gelmezlerse bizdeki belgelerini yayınlayacağız.'' Halaçoğlu, Rus, İngiliz, Amerikan, Fransız ve Ermeni gizli arşivlerinin de açılması şartıyla, Türkiye, Ermenistan, İngiltere, Fransa, Almanya, Avusturya, Rusya ve ABD'den bilim adamlarının da yer alacağı bir komisyon tarafından, bu konunun enine boyuna araştırılmasını önerdi. Halaçoğlu, ''Biz buna her zaman açığız'' dedi. 
     
</TEXT>
</DOC>
