<DOC>
<DOCNO> 296525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun43.html </URL>
<DATE> 2004/12/10/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
Grossman "17 Aralık Türkiye için başlangıç olacak" 
</HEADLINE>
<TEXT>

     ABD'nin siyasi işlerden sorumlu Dışişleri Bakan Yardımcısı Marc Grossman, Türkiye'nin AB ile müzakerelere 2005 yılının ilk yarısında başlamasını umduklarını belirterek, 17 Aralık'taki Türkiye kararının, ''başlangıç'' olacağına işaret etti. 
     Türk-Amerikan Dernekleri Asamblesi'nin ATAA 25. yıllık toplantısında konuşan Marc Grossman, Türkiye'de artan Amerikan karşıtlığından duyulan rahatsızlığı dile getirdi ve Felluce'de olanlarla ilgili tartışmanın ''müttefik ve dost'' ülkeler olarak yapılmasının önemli olduğunu söyledi. 
     Grossman, Kuzey Kıbrıs'ın tecridinin azaltılması yönünde ABD'nin ''tanıma dışında'', elinden gelen her şeyi yapmakta kararlı olduğu mesajını verdi. 
     Mark Grossman ayrıca terör örgütü PKK'nın, ABD tarafından terörist bir örgüt olarak tanındığına dikkat çekerek, bu tehdidi ortadan kaldırma sözü verdi, ancak şu sırada ABD'nin Irak'taki önceliğinin bu olmadığını söyledi. 
     ABD Dışişleri Bakan Yardımcısı, dini özgürlüklerin ilerletilmesine destek vererek, Heybeliada Ruhban Okulu'nun açılması telkinini konuşmasında yineledi. 
     ATAA toplantısında, Türk-Amerikan ilişkilerini ilgilendiren bir dizi konuda değerlendirmelerde bulunan Grossman, AB'nin 17 Aralık kararının, Türkiye'nin son yıllarda hayata geçirdiği önemli reformların yansıması olacağına inandığını ve müzakerelerin 2005 yılının ilk yarısında başlamasını umduğunu kaydetti. Grossman, müzakere tarihi alınmasının, Türkiye için sadece bir başlangıç olacağına işaret ederek, asıl sürecin bundan sonra başlayacağını söyledi. Grossman, Türkiye'nin üyeliğinin, Türkiye için olduğu kadar ABD ve AB'nin de iyiliğine olduğunu vurguladı. 
     AB'nin getirebileceği koşullar konusunda, neyin kabul edilebilir, neyin edilemez olduğuna Türkiye'nin karar vereceğini belirten Grossman, ''Umarım bir tarih verilecek ve koşullar Türkiye açısından da kabul edilebilir olacak'' dedi. 
     Türkiye'de Amerikan karşıtlığının bazı bölgelerde ve medyada arttığını söyleyen Grossman, bu konudaki endişelerini, Türkiye'nin Washington Büyükelçisi Faruk Loğoğlu ve bazı Türk parlamenterlerle paylaştıklarını anlattı. 
     Türk kamyon şoförlerinin Irak'ta öldürülmesinden duyduğu üzüntüyü dile getiren ve başsağlığı dileklerini ileten Grossman, demokratik, istikrarlı ve toprak bütünlüğü korunan bir Irak'tan Türkiye ve ABD'nin ortak çıkarı olduğunu kaydetti. Mark Grossman, insanların televizyonda rahatsız edici görüntüleri görünce, Felluce'nin özgürleştirilmesi için sarf edilen çabaları ''unuttuğunu'' söyleyerek, ''Umarım insanlar bu tartışmayı, müttefik ve dostlar olarak sürdürecek'' dedi. Grossman, bu durumu düzeltmenin ABD'nin ve Türk hükümetinin ortak sorumluluğu olduğunu öne sürdü. 
     Grossman, Kıbrıs'ta çözüm yönünde ''tarihi fırsatın'' kaçırılmasından duyduğu üzüntüyü dile getirerek, Kuzey Kıbrıs'ın tecridinin azaltılması için ABD'nin elinden gelen bütün çabayı göstermekte kararlı olduğunu vurguladı. Grossman, ''tanıma dışında'', ABD'nin, bu tecridi azaltmak için elinden gelen her şeyi yapacağını söyledi. 
     PKK konusunda ABD'nin harekete geçmemesini eleştiren bir soru üzerine Grossman, bu konuda Türkiye ile PKK'nın birlikte çalışacağını kaydetti. Grossman, ''son 10-15 yılda PKK konusunda Türkiye'ye, ABD'den daha fazla yardım eden yoktur'' dedi ve PKK'nın terörist örgütler listesinde yer aldığını belirterek, ''PKK tehdidini elimine edeceğiz'' dedi. Türk halkının, bu konuda dürüst bir şekilde görüşünü ifade ettiğini söyleyen Grossman, buna karşılık Irak'ta ABD'nin, şu sırada başka öncelikleri olduğunu vurguladı. Grossman, ''PKK, daha önce olduğundan daha az terörist değil. Türkiye'de de faaliyetlerine devam ediyor. PKK tehdidini ortadan kaldırmak istiyoruz'' dedi. 
     Türk-Amerikan ilişkilerinin ''güçlü kalmaya devam ettiğini'' söyleyen Grossman, bu bağların ilerletileceğini de kaydetti. 
     
     BÜYÜKELÇİ LOĞOĞLU 
     Türkiye'nin Washington Büyükelçisi Faruk Loğoğlu da konuşmasında, Türk-Amerikan ilişkilerinde zaman zaman güçlükler yaşandığına işaret ederek, bazen karşılıklı ''sert sözler'' kullanılabildiğini kaydetti. 
     Ancak Loğoğlu, bu eleştirilerde iki ülkenin de birbirinin ''duyarlılıklarına'' dikkat ederek, ''ölçülü'' bir yaklaşım kullanmasının önemine işaret etti. 
     
</TEXT>
</DOC>
