<DOC>
<DOCNO> 293883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur04.html </URL>
<DATE> 2004/12/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Çocuklarının gözleri önünde eşini vurdu 
</HEADLINE>
<TEXT>

     DHA 

İZMİR'in Bornova İlçesi'nde, tartıştığı eşi 31 yaşındaki Emine Savran'ı iki çocuğunun ve kayınpederinin gözleri önünde vuran 35 yaşındaki Erol Savran, polise teslim oldu. Ağır yaralanan Emine Savran, hastaneye kaldırıldı. 
     Bir turizm şirketinde servis şoförlüğü yapan Erol Savran geçen pazartesi saat 23.50 sıralarında, kendisini terkedip babasının yanına dönen eşi Emine Savran'ın kaldığı Kızılay Mahallesi 479 sokak 10 numaradaki apartmana geldi. 
     Kayınpederi 55 yaşındaki Resul Çevi'nin üçüncü kattaki evine çıkan Erol Savran, eşinden eve geri dönmesini istedi. Emine Savran'ın olumsuz yanıt vermesi üzerine ruhsatsız tabancasını çıkaran Erol Savran, 3 yaşındaki kızı Gamze ve Malazgirt İlköğretim Okulu beşinci sınıfta okuyan oğlu 11 yaşındaki Ali ile kayınpederinin gözleri önünde eşine ateş etti. 
     Öfkeli koca Erol Savran olay yerinden kaçarken, göğsüne isabet eden kurşunla yaralanan Emine Savran, babası Resul Çevi tarafından Ege Üniversitesi Hastanesi'ne kaldırılarak tedaviye alındı. 
     Bornova'dan Ballıkuyu semtinde oturan eniştesi 43 yaşındaki Basri Özyürük'ün evine giden Erol Savran eşini vurduğunu anlattı. Bir inşaat şirketinde çalışan Basri Özyürük ikna ettiği Erol Savran'ı Basmane Polis Karakolu'na götürerek teslim olmasını sağladı. 
     Suçta kulladığı tabancayı da getiren Erol Savran'ın 89 promil alkollü olduğu saptandı. Pişman olduğunu söyleyerek, "Bir anlık öfkemin kurbanı oldum. Keşke onun yerine ben ölsem'' diyen Erol Savran hakkında yasal işlem başlatıldı. Soruşturmanın sürdüğü bildirildi. 
     
</TEXT>
</DOC>
