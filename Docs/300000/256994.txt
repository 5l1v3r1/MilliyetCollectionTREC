<DOC>
<DOCNO> 256994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/spor/axspo02.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum çabuk pes etti 
</HEADLINE>
<TEXT>


Köln Spor Akademisi'ndeki antrenör adaylarına ders veren Fenerbahçe Teknik Direktörü, "Bu sahadaki genç takım, mucize eseri şampiyon oldu. Şimdi Şampiyonlar Ligi finali bekleniyor. Ama esas hedefimiz gelecek sezon" dedi 


Fener'i örnek gösterdi 
FENERBAHÇE sahada çalıştı, Teknik Direktör Daum, Köln Spor Akademisi'ne devam eden 30 kadar antrenör adayına ders verdi. Sarı - Lacivertliler'i gösteren ve onlar hakkında yorumda bulunan Alman çalıştırıcı adaylara, "Bu sahada gördüğünüz takım bir mucizedir. Yeni ve çok genç olmasına karşın Türkiye şampiyonluğunu yakaladı. Şimdi herkes bu takımdan Şampiyonlar Ligi'nde final oynamasını bekliyor" diye konuştu. 

'Güzel olur ama...' 
DAUM'UN sözünü kesen antrenör adayları, bu sezon Şampiyonlar Ligi finalinin İstanbul'da olduğunu hatırlattı. Alman çalıştırıcı bunun üzerine de, şunları söyledi "Kendi seyircimiz önünde final oynamak tabii ki güzel olur. Bunu çok isteriz fakat bunu ne kadar başarabilecek güçteyiz, göreceğiz. Esas olarak bu hedefi önümüzdeki yıla koyduk. Hedeflerimizi tutturursak önümüzdeki yıl final oynamamamız için bir sebep olmaz." 

'Oyun değil sonuç' 
BEŞİKTAŞ'IN elinden aldıkları şampiyonluğu bir sürpriz olarak değerlendiren Fenerbahçe Teknik Direktörü'nün, "İstemeyerek şampiyon olduk diyebiliriz" şeklindeki yorumu gülüşmelere yol açtı. Futbolda artık iyi oyunun değil, sonucun önemli olduğunu vurgulayan Daum, buna örnek olarak da Yunanistan'ı gösterdi. Alman çalıştırıcı son olarak öğrencilere şu üç kuralı öğütledi "Güvenin, konsantre olun, inanın." 

Gergin idman 

CÜNEYT KARAKAYA 

ALMANYA'DA hazırlıklarını sürdüren Fenerbahçe'nin dün akşamki çalışması bir hayli gergin geçti. Çift kale maçta Daum'un belirlediği ideal onbir, diğer takımdan üst üste gol yiyince, Alman hoca çileden çıktı. Oyuncularından daha ciddi olmasını isteyen Daum aksi taktirde idmanı yarıda keseceğini söyledi. 
ANTRENMANDA yaşanan gerginlik bununla da bitmedi. Servet'in Fatih Akyel'e sert girdiği bir pozisyon sonrası iki futbolcu arasında tartışma çıktı. Luciano ile kaptan Ümit Özat ise yedikleri gollerin tartışmasını orta sahada tercüman Ali aracılığıyla yaptı. 

Tanıştırayım Alex 

YUSUF KOBAL 

DAUM, futbolcularına Alex'in oyun stilini videodan izlettiriyor. Brezilya Milli Takımı formasıyla Amerika Futbol Şampiyonası'nda harikalar yaratan Sambacı'nın maçlarını, özellikle yan yana görev yapacağı Tuncay, Ümit, Serhat ve Hooijdonk'a analiz ettiren Alman teknik adam, böylece oyuncuların Alex'i tanımalarını sağlıyor. Daum, Brezilyalı oyuncunun savunma yapmayı sevmediğini tespit edip, bu konuda en çok Ümit'e nasihatlar veriyor. 

Bülent artık 'Olgun asker' 

FENERBAHÇE formasıyla 23 golle krallığa ulaşan ancak futboldan çok erken yaşlarda kopmak zorunda kalan Bülent Uygun, şimdi Sivas'ta Olgunlar Ligi'nde mücadele veriyor. Kızılırmak 58 takımının kaptanlığını yapan Kral, artık toprak sahalarda zevk için top peşinde koşuyor. 

FENERBAHÇE GÜNLÜĞÜ 
Üçüncü sınav 
ALMANYA kampında bugün üçüncü hazırlık maçını oynayacak olan Fenerbahçe, Solingen kentinde Yurdumspor ile karşı karşıya gelecek. Türkiye saatiyle 20.30'da başlayacak karşılaşmayı Show TV 23.30'da banttan yayınlayacak. 

Sergei Rebrov West Ham'da 
BİR sezon Sarı - Lacivertli formayı kiralık olarak giyen, ancak Daum tarafından istenmeyen Sergei Rebrov, İngiltere Birinci Ligi ekiplerinden West Ham United ile anlaştı. Ukraynalı futbolcunun menajeri Sandor Varga, dün bu transferin bittiğini açıkladı. 

Hamit'ten ziyaret 
TÜRK Milli Takımı ve Shalke 04'ün önemli ismi Hamit Altıntop, dün Fenerbahçe kampına sürpriz bir ziyaret gerçekleştirdi. Almanya'da bulunan milli futbolcu, Ay - Yıldızlı ekipteki arkadaşları Tuncay, Serhat, Ümit, Fatih, Volkan ve Deniz'le hasret giderdi. 

'Mafya bunlar ' 
FENERBAHÇE'NİN en neşeli isimlerinden Tuncay Şanlı, takım arkadaşı Luciano'ya her fırsatta takılıyor. Brezilyalı'nın üzerine gelmesi üzerine yıldız futbolcu, "Bunlar Brezilya mafyası" demesi ise tüm takımı güldürdü. 


</TEXT>
</DOC>
