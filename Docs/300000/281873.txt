<DOC>
<DOCNO> 281873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy08.html </URL>
<DATE> 2004/10/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
KESK'ten toplu görüşme sürecine dava... 
</HEADLINE>
<TEXT>

     KESK, toplu görüşme sürecinin iptali ve yürütmenin durdurulması istemiyle Danıştay'da dava açtı. 
     KESK Genel Başkanı Sami Evren ile konfederasyon avukatı Oya Aydın, Danıştay'a gelerek dava dilekçesini verdiler. 
     Edinilen bilgiye göre, konfederasyonun dava dilekçesinde, toplu görüşme sürecinin iptali ve yürütmesinin durdurulması istendi. 
     Anayasanın 90. maddesinde daha önce yapılan değişiklikle, uluslararası sözleşmelerin yasa niteliğinde olduğuna dikkat çekilen dilekçede, bu çerçevede Uluslararası Çalışma Örgütü ILO sözleşmelerinin kamu çalışanlarına toplu pazarlık ve grev hakkı tanıdığı ifade edildi. Dilekçede, bu nedenle, toplu görüşme sürecinin iptal edilmesi ve kamu çalışanlarına toplu pazarlık hakkının tanındığının tespiti istendi. 
     Sami Evren, dilekçeyi vermelerinin ardından Danıştay önünde yaptığı açıklamada, davanın kazanılması halinde Türkiye'de demokrasinin kazanacağını söyledi. 
     Uluslararası sözleşmelere göre, memur sendikalarının hükümetle toplu görüşme değil, toplu sözleşme yapması gerektiğini kaydeden Evren, bu nedenle toplu görüşmeler başlamadan önce bu konuda şerh koyduklarını belirtti. 
     Hükümetin prosedür olarak yanlış yaptığını savunan Evren, ayrıca, Bakanlar Kurulu'nun Uzlaştırma Kurulu kararları değerlendirilmeden memurlara yapılacak zam oranlarını açıkladığını ifade etti. 
     Avrupa Birliği AB sürecinde, hükümetin Avrupa'daki tüm sosyal hakları Türkiye'deki çalışma sürecine de uygulaması gerektiğini belirten Evren, hükümetin demokratik davranmadığını ileri sürdü. 
     Evren, memurlara verilen kira yardımlarının kaldırılması konusunda Maliye Bakanı Kemal Unakıtan'ı eleştirerek, ''Dünyanın hiçbir yerinde bir bakan sosyal taraflarla görüşmeden, daha önce kazanılan bir hakkı kaldıramaz. AKP hükümeti, 17 Aralık'tan önce kabinede değişiklik yapmalıdır. Bir bakan, bireysel açıklamalarıyla hükümeti bağlayıcı kararlar alamaz'' diye konuştu. 
     
</TEXT>
</DOC>
