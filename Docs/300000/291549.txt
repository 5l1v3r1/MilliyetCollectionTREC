<DOC>
<DOCNO> 291549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur44.html </URL>
<DATE> 2004/11/23/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Petrol yüklü tankerdeki yangın söndürüldü... 
</HEADLINE>
<TEXT>

     Denizcilik Müsteşarlığı Çanakkale Bölge Müdürü Adnan Erdal, Çanakkale Boğazı açıklarında güvertesinde yangın çıkan Liberya bayraklı tankerdeki yangının söndürüldüğünü bildirdi. 
     Erdal, AA muhabirine yaptığı açıklamada, Çanakkale Boğazı'ndan çıkış yaptıktan sonra 16 mil açıkta Ege Denizi'nin uluslararası sularında Liberya bayraklı Gemmar Prokres adlı tankerin güvertesinde henüz bilinmeyen bir nedenle yangın meydana geldiğini hatırlatarak, ''Ham petrol yüklü tankerdeki yangın söndürüldü ve herhangi bir tehlike kalmadı'' dedi. 
     Erdal, içinde 30 civarında personel bulunan tankerin Bozcaada açıklarında demirletileceğini kaydetti. 
     Rusya'nın Tuatse Limanı'ndan yüklediği yaklaşık 74 bin ton ham petrolü İtalya'ya götürmekte olan Liberya Bayraklı Gemmar Prokres adlı tankerde, Çanakkale Boğazı'ndan geçiş yaptıktan sonra Ege Denizi açıklarında yangın çıkmıştı. 
     
     GEMİNİN YOLUNA DEVAM ETMESİNE İZİN VERİLDİ 

     Çanakkale Boğazı açıklarında güvertesinde yangın çıkan Liberya bayraklı tankerin, yangının söndürülmesinin ardından yoluna devam ettiği bildirildi. 
     Gemi Trafik Hizmetleri VTS yetkililerinden aldığı bilgiye göre, gemi kaptanı, gemide herhangi bir sorunun yaşanmayacağını, kendi imkanlarıyla yoluna devam edebileceğini belirten yazılı garanti mektubu verdi. 
     Bunun üzerine geminin seyrine izin verildiğini ifade eden yetkililer, gemiye VTS sahası dışına çıkıncaya kadar römorkörlerin eşlik ettiğini kaydettiler. 
     Rusya'nın Tuatse Limanı'ndan yüklediği yaklaşık 74 bin ton ham petrolü İtalya'ya götüren Liberya bayraklı Gemmar Prokres adlı tankerin, Çanakkale Boğazı'ndan geçiş yaptıktan sonra güvertesinde çıkan yangın büyümeden söndürülmüştü. 
     
</TEXT>
</DOC>
