<DOC>
<DOCNO> 269491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy26.html </URL>
<DATE> 2004/09/06/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Baykal ''Terörün adını koymakla kaçarak terörle mücadele olmaz'' 
</HEADLINE>
<TEXT>

     CHP Genel Başkanı Deniz Baykal, ''Terörün adını koymaktan kaçarak terörle mücadele olmaz. Teröre karşıyız, terör kötüdür, terörün dini imanı yoktur deyip yaygınlaştırmak, soyutlaştırmak ve somut bir hedef oluşturulmasına engel olmak terörle mücadele açısından çok doğru değil'' dedi. 
     Baykal, ATV'nin Ana Haber Bülteni'nde Ali Kırca'nın sorularını yanıtladı. Kuzey Osetya'nın Beslan kasabasındaki bir okulda teröristlerin rehin alma eylemiyle ilgili olarak, ''Uluslararası terör nasıl önlenecek, neler yapılmalıdır'' sorusuna verdiği yanıtta Baykal, bir süreden beri uluslararası çatışmaların nitelik değiştirdiğinin görüldüğünü ifade etti. Terörün teknolojiyi, hak ve özgürlükleri, demokratik rejimin olanaklarını sonuna kadar kullanarak insanlık tarihinin tanık olmadığı ölçekte dramatik tablolar yaratabildiğini söyleyen Baykal, şöyle konuştu 
     ''Gelinen noktayı bütün insanlığın yeniden değerlendirmesine ihtiyaç var. Bu artık global bir tehdit, sınırları aşan bir olay. Çareyi de hiçbir toplumun, hiçbir ülkenin kendi başına bulması olanaklı değil. Elbette teröre karşı mücadelenin bir yandan tekniğini, psikolojik, siyasal şartlarını tartışmak, değerlendirmek ve oluşturmak gerekiyor. Öte yandan da terörü besleyen kaynakları kurutmak, teröre destek olan oluşumları ortadan kaldırmak, bu da çok ciddi bir ihtiyaç. Burada uluslararası ortak anlayışa ve bir miktar fedakarlığa ihtiyaç var. Maddi fedakarlığa, belki de siyasi fedakarlığa ihtiyaç var. 
     Öncelikle şu temel anlayışı paylaşmak lazım ki, bu iş çığırından çıkıyor. Bunun hiç kimseye yararı yok. Osetya'daki olayı kim yapmışsa hiçbir şekilde yararlanmış olamaz. Zaten teröre karşı bir birikim vardı. Teröre karşı bu birikimin en etkili şekilde yansıyacağı bir durum oluşturdular. Kuzey Osetya'daki gibi okul çocuklarına yöneldiler. Terörün bile bir kuralı var, olması gerekiyor.'' 
     
     TERÖRÜN ADI 

     ''Rusya Devlet Başkanı ve Rus istihbarat yetkililerinin işin içine El Kaide'yi katma çabası içinde oldukları, böylece konunun Rusya'nın iç sorunu olmaktan çıkararak, bütün dünyada tepki gösterilen 'uluslararası terörün biz de hedefiyiz' diyerek olayı başka bir yere kaydırmak isteyenler var. Nerede duruyorsunuz'' şeklindeki bir başka soru üzerine de Baykal, bu konuyla doğrudan muhatap olanların kendi amaçlarına yönelik olarak takdim etme gayreti içine girebildiklerini, bazılarının da terör olayının niteliğini söylemekten kaçındığını, çoğu kere ''soyut terör'' şeklinde bir tavır geliştiğini ifade etti. Baykal, şöyle konuştu 
     ''Terörün adını koymak lazım. Adını koymaktan kaçarak terörle mücadele olmaz. 'Teröre karşıyız, terör kötüdür, terörün dini imanı yoktur' deyip yaygınlaştırmak, soyutlaştırmak ve somut bir hedef oluşturulmasına engel olmak, terörle mücadele açısından çok doğru değil. Bu olayda El Kaide'nin rolü var mıdır, yok mudur, varsa görmek lazım. Türkiye'de yaşadığımız olayda pekala vardı, ama onda koyamadık. İstanbul'daki saldırılarda da var. Resmi görüş, hükümetin tavrı, 'buna isim koymama, bunu nitelememe ve var olan kimliği ile doğrudan ona karşı çıkmama anlayışı' şeklinde kendini gösterdi. Saptırma varsa o da doğru değildir. Rusya'nın bu konuda iyi bir sınav vermediği açık.'' 
     
     VERHEUGEN'İN ZİYARETİ 

     AB Komisyonu'nun genişlemeden sorumlu üyesi Günter Verheugen'in Türkiye ziyaretinin bugünkü bölümünü de değerlendiren Baykal, AB'nin Türkiye'ye bakışında, etnik sorunlarla ilgili anlayışının çok önem taşıdığına dikkati çekti. Baykal, şunları kaydetti 
     ''Anayasa ve yasalarda yapılan değişiklerle Türkiye'de etnik farklılaşmaların temel hak ve özgürlüklerin kullanımına engel olmadığını görme anlayışına yönelik olduğu ifade ediliyordu. Bu doğrultuda ciddi adımlar atıldı. En son aşamaya gelinirken Verheugen, bu tablonun en net şekilde gözlemleneceği bir yer olarak Diyarbakır'a geldi. Çok doğaldır. 
     Verheugen'in gözlemleri de Türkiye'nin bu konuda atmış olduğu adımlarda Türkiye'nin AB'de üyelik müzakerelerini ertelemek için hiçbir gerekçenin, bahanenin kalmadığı noktasına getirmelidir, getirdiği de anlaşılıyor. Avrupa'da sağduyu kendini göstermeye başladı. Avrupa'nın alacağı karar, sadece Türkiye için değil, bizzat Avrupa'nın kendisi ve geleceği için önem taşıyor. Avrupa, Türkiye toplumunun, insanının getireceği dinamizme, enerjiye ihtiyaç duyulan bir noktadır. Dünyanın içine girdiği bu terör, uygarlıklar, kültür çatışması ortamında, Türkiye gibi bu doğrultuda 70 yıldır çok kararlı ve önemli adımlar atmış, çok büyük bir dönüşümü, değişimi ta 1921'lerden beri gerçekleştirmiş bir Müslüman topluma dahi, bütün şartları, talepleri yerine getirdiği halde sudan bahanelerle 'Sana üyelik statüsü kapalıdır' demenin tarihi ağır sorumluluğu olacaktır. Artık böyle bir dışlamanın hiçbir şartı kalmamıştır. 
     ''CHP'nin bu noktada katkısı ne olacaktır'' şeklindeki bir soruya da Baykal, bunu Türkiye'nin, kendilerinin meselesi olarak gördüklerini söyledi. Baykal, ''Atatürk, hukuk devrimlerinin, demokrasiye geçişinin, ekonomik değişimlerinin amacı budur. Bütün bunlar Özellikle Mustafa Kemal'in idealidir. Bu ideal doğrultusunda çalışılmıştır. Türkiye'nin AB'ye girmesi demek, bu idealin taçlandırılması demek. Türkiye'nin AB'ye girmesi demek, Mustafa Kemal'in görmek istediği yerin ortaya çıkmakta olduğunu görmek demektir. Bu davayı kendi meselemiz olarak görüyoruz'' diye konuştu. 
     
     ''LİNÇ OPERASYONUNUN PARÇASI OLMUYORLAR'' 

     Yargıtay Başkanı Eraslan Özkaya'ya haksızlık yapıldığına yönelik eleştirilerin hatırlatılması üzerine Baykal, Yargıtay Başkanı'nın saygın bir hukukçu olduğunu, mesleki kariyerinin son aşamasına, bu değerlendirmeyi alarak geldiğini söyledi. 
     Tartışmaların, kişisel olmanın ötesine geçtiğini belirten Baykal, adli yıl açılış töreninde, Yargıtay'ın, hem Birinci Başkanvekili Mater Kaban'ın konuşması, hem de Yargıtay'ın genel havasında, bu sorunun üstesinden gelinmekte olduğunu gördüğünü söyledi. Baykal, ''Her birisi bu ayırımı yapıyor, bir linç operasyonunun parçası olmuyorlar. Öte yandan, Yargıtay'ın zedelenen imajını toparlama gereğini ortaya koyuyorlar. Bu, bazı somut adımlar gerektiriyor'' dedi. 
     Olayın içinde, MİT'in payının, sorumluluğunun sorulmasına karşılık Baykal, Alaaddin Çakıcı'nın MİT ile kişisel bazda dahi olsa etkinliğinin, ilişkilerinin önem taşıdığının ortaya çıktığını, bunun yanlış olduğunu kaydetti. 
     Kişisel bazdaki ilişkilerin devam ettiğini kaydeden Baykal, bu ilişkilerin değerlendirmesinin nasıl yapılacağını beklediklerini ifade etti. 
     Başbakan Recep Tayyip Erdoğan'ın MİT ile ilgili yapması gereken şeyler bulunduğunu söyleyen Baykal, var olan ilişkilerin niteliğinin ortaya çıkarılması, yapılan yanlışlıkların değerlendirilmesi ve bunlarla ilgili önlemlerin alınması gerektiğini belirtti. 
     Baykal, yargının çok ciddi reforma da ihtiyacı olduğunu ifade etti. 
     
     ''CARİ AÇIĞIN YARATTIĞI TEDİRGİNLİK'' 

     Bir soruyu yanıtlarken Baykal, bir süredir cari işler açığını kaygıyla izlediklerini kaydetti. 
     Bu yıl içinde bir kriz beklentisinde olmadıklarını kaydeden Baykal, enflasyonun düşmesi, büyüme rakamlarının yükselmenin sevindirici olduğunu, ancak bunun çok tehlikeli borçlanma süreciyle götürüldüğünün anlaşıldığını söyledi. 
     Baykal, Türkiye'nin, çok tehlikeli dış ticaret açığı vermeye başladığını ifade ederek, IMF ve uluslararası kuruluşların, Türkiye'de kriz yaratmama konusunda gerekli ilgiyi göstereceği umudunun, cari açığın yarattığı tedirginliği telafi ettiğini vurguladı. 
     
     ''SABOTE EDERSEK, 15 GÜNDE ÇIKAMAZ'' 

     Türk Ceza Kanunu TCK tasarısında yer alan zinaya ilişkin tartışmaların hatırlatılması üzerine Baykal, tasarının mükemmel olduğunu söylemenin mümkün olmadığını ifade etti. 
     Tasarıya iyi niyetle katkı yaptıklarını, konunun AB açısından da önemi bulunduğunu belirten Baykal, ''O nedenle bu kotarıldı'' dedi. 
     Baykal, tasarının her maddesinin kendilerini ''tam mutlu ediyor'' demenin mümkün olmadığını ifade ederek, şöyle konuştu 
     ''İyi kötü bir beraberlik oldu. Bu tasarı ortaya çıktıktan sonra, AKP Grubu, kısa bir süre önce bize, 'Birkaç noktada hafif değişiklik önerisi düşünüyoruz, yardımcı olursanız çok memnun oluruz' dediler. 4 değişiklik önerdiler. İlk 3 maddeyle ilgili olarak önerilerini aldık, onlar bizim için kabul edilebilir değildi. Bugünkü Ceza Kanunu'nun maddelerini kabul edelim karşılıklı olarak dedik. Böylece mutabakat çıktı. 
     Parlamentoda AKP'nin bir sayısal sorunu yok. 400'e yakın maddesi olan kanun konuşulacak. Eğer biz bu kanunu sabote etmeyi, engellemeyi içimize sindirirsek, bu 15 gün içinde çıkamaz. 15 günde bu kanun çıksın istiyorlar. Ve bize, 'Getirdiğimiz değişiklikler dolayısıyla bizi sabote etmeyin, engellemeyin' dediler. 'Zinayı yasaklamak istiyoruz' dediler. Biz de 'Yasaklamanıza katkı vermek durumunda değiliz. Getireceğiniz düzenlemeyi, Ceza Kanunu'nu engellemek, her maddesinde söz alıp çıkmasını engelleyecek noktaya çekmeyi öngörmeyebiliriz. Ama burada getireceğiniz düzenlemenin Anayasa'ya aykırı olmaması lazım' dedik. Hiçbir aşamada, 'Gelin birlikte yasaklayalım' demedik. Yasaklamayı istiyor olmanızı anlayışla karşılayabiliriz, ama buna karşılık yapacağımız şey sabote etmemektir. Oy vermeyiz, fakat sabote etmeyiz.'' 
     
</TEXT>
</DOC>
