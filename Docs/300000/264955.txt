<DOC>
<DOCNO> 264955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun14.html </URL>
<DATE> 2004/08/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hz. Ali Türbesi'nin anahtarları Sistani'nin temsilcilerine devredilecek 
</HEADLINE>
<TEXT>

     Iraklı Şii lideri Mukteda El Sadr'ın yardımcılarının, Necef kentindeki Hz. Ali Türbesi'nin kontrolünü Iraklı Şiilerin en yüksek dini otoritesi Büyük Ayetullah Ali El Sistani'nin temsilcilerine devretmeye hazırlandığı bildirildi. 
     Sadr'ın yardımcılarından Şeyh Ali El Şeybani, Sistani'nin temsilcilerine Hz. Ali Türbesi'nin anahtarlarını teslim etmeyi önereceklerini, anlaşma sağlanması durumunda türbenin kontrolünün gün içinde devredilebileceğini söyledi. 
     Anahtarları teslim etmenin, türbenin yönetimini devretmek anlamına geldiğini belirten Şeybani, ''Burayı ziyaret eden sıradan insanlar olacağız'' diye konuştu. 
     Şeybani, milislerin türbeden çıkıp çıkmayacağına ilişkin bir soruya da ''Buraya girmek isteyen milisler, silahlarını dışarıda bırakacak'' şeklinde yanıtladı. 
     Irak hükümetini değil Irak halkını tatmin etmek istediklerini belirten Şeybani, Sadr'ın, Başbakan İyad Allavi'nin, Mehdi Ordusu'nun silahsızlandırılmasına ilişkin talebini hala kabul etmediğini belirtti. 
     
</TEXT>
</DOC>
