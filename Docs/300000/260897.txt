<DOC>
<DOCNO> 260897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur08.html </URL>
<DATE> 2004/08/05/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Pitbull'la gasp .. 
</HEADLINE>
<TEXT>

     Hüseyin ERSÖZ - BURSA DHA 
BURSA'da meydana gelen bir olayda pitbull cinsi köpekle gasp yapıldığı iddia edildi. Önceki gece yarısı pitbull köpeğin ısırdığı üniversiteli Mustafa Gülen, "Pitbull'u üzerime saldılar. 35 milyon liramı gasp ettiler'' dedi. 
     Çirişhane Mahallesi'nde önceki gece saat 01.00 sıralarında meydana gelen olay, polis kayıtlarına köpek ısırması' olarak geçti. Tutanaklara göre, 18 yaşındaki Yusuf Güler bir arkadaşının emanet olarak bıraktığı Daisy' isimli pitbull cinsi köpeği gezdirmeye sokağa çıktı. 
     Bu sırada arkadaşlarıyla birlikte gezen Niğde Üniversitesi Aksaray Meslek Yüksekokulu Otomotiv Bölümü son sınıf öğrencisi 22 yaşındaki Mustafa Gülen köpeği merak ederek yanına yanaştı. Pitbull, üniversiteliye saldırdı. Daisy'nin bacağından, elinden ve yüzünden ısırarak yara içinde bıraktığı Gülen, kaçarak zor kurtuldu. 
     Gülen Bursa Devlet Hastanesi'ne götürülerek yaraları pansuman edildi, kuduz tedavisine başlandı. Kuduz şüphesiyle Büyükşehir Belediyesi Veteriner Kliniği'nde müşahade altına alınan köpeği gezdiren Yusuf Güler ise tutuksuz yargılanmak üzere serbest bırakıldı. 
     
     PARASI ALINMIŞ 
     Pitbull'u gezdiren Yusuf Güler poliste "Kendisi alkollüydü. Yanıma gelip köpekle ilgili bana sorular sordu. Pitbull denilen bu muymuş' diyerek köpeğe tekme attı. Ne olduysa ondan sonra oldu'' dedi. 
     Isırılan Gülen de polis ifadesinde "Arkadaşlarımla bira içtikten sonra geziyorduk. Pitbull denilen köpeği sadece merak etmiştim, yakından görmek istemiştim'' dedi. Gülen dün evinde dinlenirken ise gasp iddiasında bulundu. 
     Gülen, "Gece mahallede arkadaşlarımla geziyordum. Elinde köpeği gezdiren ismini daha sonra öğrendiğim Yusuf Güler, arkadaşlarıyla birlikte önüme çıktı. Mahallemizde niye geziyorsunuz diye bana sataştı. Tartışmadan sonra dönüp giderken sırtıma köpeğin zinciriyle vurdu. Sonra köpeğe komut verip üzerime saldı. Arkadaşlarım korkudan müdahale edemedi, Bu sırada cebimdeki 35 milyon liramı gasp ettiler. Suç duyurusunda bulunacağım'' dedi. 
     Bursa Büyükşehir Belediyesi Veteriner Kliniği'nde gözetim altında tutulan Daisy'nin 7 ay önce yine birini ısırdığı ve 10 gün müşahade altına alındığı ileri sürüldü. 
     
</TEXT>
</DOC>
