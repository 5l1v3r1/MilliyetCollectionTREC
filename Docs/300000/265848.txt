<DOC>
<DOCNO> 265848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/gun07.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alfabeden önce Çince öğrenecekler 
</HEADLINE>
<TEXT>



Özel Elit Gençler Koleji Anaokulu'nda ilköğretime hazırlanacak çocuklar "A, B, C"den önce Çince ya da Rusça öğrenecek. 
Kolej Yönetim Kurulu Başkanı Ersin Özkan, okulda İngilizce ve Almanca eğitimi verildiğini belirterek, "Doğuya açılan kapı olarak Çince ve Rusçadan birini seçmeli olarak verelim diye düşündük. Çin büyük bir potansiyel. Rusya ile de ticari ve turistik ilişkilerimiz var" dedi. Yabancı dilin en iyi 4 - 12 yaşlarında öğrenildiğini, bu yaş grubundakilere aynı anda 4 dilin eğitimi verilebileceğini söyleyen Özkan, "Anaokulumuza 4 yaştan itibaren öğrenci alıyoruz. Dil seçimini aileleri yapacak" dedi. 
Yabancı Diller Bölüm Başkanı Adalet Yavuzer de, Çin ve Rusya'da yaz okullarına katılmayı planladıklarını, ayrıca öğrenci değişim programı uygulayacaklarını bildirdi. 


</TEXT>
</DOC>
