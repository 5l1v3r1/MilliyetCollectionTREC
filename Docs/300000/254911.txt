<DOC>
<DOCNO> 254911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonyas09.html </URL>
<DATE> 2004/07/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türk turizminde büyük artış .. 
</HEADLINE>
<TEXT>

     Türkiye Seyahat Acentaları Birliği TÜRSAB Başkanı Başaran Ulusoy, bu yılın ilk 6 ayında Türkiye'ye giriş yapan yabancı ziyaretçi sayısında geçen yılın aynı dönemine oranla yüzde 43.5 oranında artış gerçekleştiğini belirterek, ''Bu, olağanüstü yükseklikte bir artış oranıdır'' dedi. 
     A.A muhabirinin sorularını yanıtlayan Ulusoy, Türkiye'ye 2002 yılında giriş yapan yabancı ziyaretçi sayısının toplam 13 milyon civarında olduğunu hatırlatarak, bu rakamın 2001 yılına göre yüzde 14.5'lik bir artışı gösterdiğini ifade etti. 
     Ulusoy, artışın aynı zamanda, 11 Eylül olaylarına rağmen Avrupa'da elde edilmiş en büyük büyüme oranı olduğunu vurgulayarak, geçen yıl da Irak savaşı ve SARS hastalığının etkileri ile Kasım ayında İstanbul'da yaşanan terör olaylarına karşın, ziyaretçi sayısının 2002 yılına oranla yüzde 5.30 arttığını bildirdi. 
     Söz konusu koşullar altında bu rakamların önemli ve başarılı bir yükselişe işaret ettiğine dikkati çeken Ulusoy, ''2004 yılının Ocak-Haziran aylarını kapsayan ilk 6 aylık döneminde ülkemize gelen yabancı ziyaretçi sayısı, geçen yılın aynı dönemine göre yüzde 43.5 oranında artış göstermiştir. Bu, olağanüstü yükseklikte bir artış oranıdır'' diye konuştu. 
     Ulusoy, son 3 yılda Türkiye'ye gelen yabancı ziyaretçi sayısında sürekli artış yaşandığını anlatarak, şunları kaydetti 
     ''Ancak 2003 yılında büyük ölçüde Irak savaşının yarattığı kriz, ayrıca SARS'ın etkileri ve terör olayları nedeniyle, artış kaydedilmekle beraber, önceki beklentilerimizin altında kalmıştır. 
     Türkiye açısından koşulların normale dönmesiyle, esasen dalgalanmalara rağmen, son 20 yılda çok başarılı ve hızlı bir büyüme gösteren Türkiye turizmi, 2004 yılında olağanüstü bir yükseliş trendi ile gelişmeye devam etmektedir.'' 
     
     TÜRKİYE GÜNDEMDE 
     Son dönemde İstanbul'da yapılan uluslararası organizasyonlara da değinen TÜRSAB Başkanı Başaran Ulusoy, Eurovision Şarkı Yarışması, Dünya Gazeteler Birliği WAN Kongresi, OECD ve İKÖ'nün bakanlar düzeyindeki toplantıları ile NATO Zirvesi'nin Türkiye'yi uluslararası arenada sürekli gündemde tuttuğunu dile getirdi. 
     Ulusoy, sözlerini şöyle sürdürdü 
     ''Bu etkinliklerin her birinin, Türkiye'nin imajı, güvenlik durumu, uluslararası organizasyonlardaki başarısı ve genel tanıtımı açısından farklı yönlerden, farklı ölçeklerde etkileri oldu. Bu olayların etkileri, sadece bugün için kısa vadede değil, uzun vadede de sürecektir. 
     Türkiye'nin turizm tanıtımında son derece büyük katkılar sağlayan başta Eurovision olmak üzere, diğer bütün toplantılar ve son olarak NATO Zirvesi, elbette esasen olağanüstü bir artış hızıyla büyümekte olan Türk turizmine daha da ivme kazandıracaktır.'' Ulusoy, söz konusu uluslararası organizasyonların Türkiye'nin genel tanıtımı ve imajına yaptığı katkının yanı sıra, İstanbul'un dünya çapında bir kongre kenti olduğunu gösterdiğini ve bunun uzun vadede olumlu yansımalarının yaşanacağını sözlerine ekledi. 
     
</TEXT>
</DOC>
