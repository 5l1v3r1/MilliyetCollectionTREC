<DOC>
<DOCNO> 256493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun53.html </URL>
<DATE> 2004/07/19/ </DATE>
<TIME> 22.59 </TIME>
<AUTHOR>  </AUTHOR>
<HEADLINE>
İsrail, güvenlik duvarı için AB'den yardım istedi 
</HEADLINE>
<TEXT>

     İsrail, Uluslararası Adalet Divanı'nın Batı Şeria'da inşa edilen ''güvenlik duvarı''nın yasadışı olduğuna ilişkin kararını kabul etmemesi durumunda, BM'nin yaptırım uygulamasını isteyen Filistin'e karşı AB'den yardım istedi. 
     İsrail Dışişleri Bakanı Silvan Şalom'un makamından yapılan açıklamada, Şalom'un AB Ortak Savunma ve Dış Politika Yüksek Temsilcisi Javier Solana'ya güvenlik duvarı konusunda destek için çağrı yaptığı belirtildi. 
     Şalom'un açıklamasında, AB'nin BM Genel Kurulu'nda oylanacak güvenlik duvarıyla ilgili karar karşısında takınacağı tavrın, Avrupa'nın İsrail-Filistin çatışmasına karşı ''dengeli'' durabilme yeteneğinin göstergesi olacağı kaydedildi. 
     İsrail Dışişleri Bakanı Şalom'un Solana'dan AB'nin Filistin'in çabalarına karşı çıkması konusunda nüfuzunu kullanmasını istediği belirtildi. 
     İsrail'in güvenlik duvarı konusunda Uluslararası Adalet Divanı'nın kararına uyması yönünde bir taslağın görüşüldüğü BM Genel Kurulu'nun kararlarının bağlayıcılığı bulunmuyor. 
     Yaptırım uygulayabilecek BM Güvenlik Konseyi'nin bu yönde alacağı bir kararın ise İsrail'in en güçlü destekçisi ABD tarafından veto edileceğine kesin gözüyle bakılıyor. 
     
</TEXT>
</DOC>
