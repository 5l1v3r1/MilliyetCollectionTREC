<DOC>
<DOCNO> 258090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur28.html </URL>
<DATE> 2004/07/25/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Ataş Rafinerisi'ndeki yangın kontrol altına alındı 
</HEADLINE>
<TEXT>

     Mersin'deki Anadolu Tasfiyehanesi A.Ş. ATAŞ rafinerisi dolum tesislerinde çıkan yangının kontrol altına alındığı, ancak yangının çıktığı tankta bulunan 9 bin ton yakıtın, kontrollü bir şekilde bitene kadar yanmaya devam edeceği bildirildi. 
     ATAŞ tarafından yapılan yazılı açıklamada, rafinerinin 102 numaralı nafta benzinden önce üretilen ürün tankında, bu sabah saat 10.30 sıralarında henüz belirlenemeyen bir nedenle yangın başladığı kaydedildi. 
     Yangının, ATAŞ İtfaiyesi ile Mersin Büyükşehir Belediyesi İtfaiyesi'nin hızlı müdahalesiyle kontrol altına alındığı ve olayda ölen ya da yaralanan olmadığı belirtilen açıklamada, soğutma çalışmalarına devam edildiği ifade edildi. 
     Açıklamada, şöyle denildi 
     ''Soğutma çalışmaları sürerken, tankın içinde kalan nafta, kontrollü bir şekilde bitene kadar yanmaya devam edecektir. Söz konusu tank 50 metre çapında, 16 metre yüksekliğinde ve 15 bin ton ürün kapasitesine sahiptir. Tankın içinde ise 9 bin ton yakıt bulunmaktadır. 
     Tesisteki mevcut gelişmiş güvenlik standartlarının varlığı ve yangına erken müdahale edilmiş olması, olası bir tehlikenin en aza indirilmesinde büyük rol oynamıştır. Yangının çıkış nedeni detaylı incelemelerin ardından netlik kazanacaktır.'' 
     
</TEXT>
</DOC>
