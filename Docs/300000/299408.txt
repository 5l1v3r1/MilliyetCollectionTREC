<DOC>
<DOCNO> 299408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun05.html </URL>
<DATE> 2004/12/21/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'liler Rumsfeld'in gitmesini istiyor 
</HEADLINE>
<TEXT>

     Amerikalıların çoğunun, Irak'taki gelişmeler karşısında karamsar olduğu ve gidişatı beğenmediği ortaya çıktı. 
     ABC TV'siyle Washington Post gazetesince yaptırılan kamuoyu nabız yoklaması, Amerikan halkının yüzde 56'sının, Irak savaşının ''zahmetine değmediğini'' düşündüğünü gösterdi. 
     Amerikalıların yüzde 58'inin, Irak'ın ocak sonunda yapılması öngörülen seçimlerine hazır olmadığını da gösteren nabız yoklamasına göre, yüzde 54'lük kesim, Irak seçimlerinin adilane ve dürüstçe yapılmayacağını düşünüyor. 
     Irak savaşının Başkan George Bush'un popülaritesini düşürdüğü de kaydedilen nabız yoklaması, Bush'un Irak'taki yöntemini bugün destekleyenlerin oranının yüzde 48'de kaldığına işaret etti. Bu oran, iki yıl önce yüzde 66, geçen yıl ise yüzde 59 idi. 
     Araştırma, Amerikalıların yüzde 52'sinin Savunma Bakanı Donald Rumsfeld'in görevden ayrılmasını arzu ettiğini de gösterdi. Rumsfeld'e destek verenler yüzde 35'de kaldı. 
     Gallup şirketince yapılan araştırma da, Rumsfeld'in görevde kalmasını isteyen Amerikalıların oranının, yüzde 36 olduğunu gözler önüne serdi. 
     
</TEXT>
</DOC>
