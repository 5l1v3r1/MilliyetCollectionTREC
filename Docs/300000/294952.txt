<DOC>
<DOCNO> 294952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/soneko06.html </URL>
<DATE> 2004/12/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kamu Sen Gümrük Birliği ticaret açığını patlattı 
</HEADLINE>
<TEXT>

     Türkiye Kamu-Sen, Türkiye'nin dış ticaret açığının AB ile gümrük birliğine geçiş sonrasında adeta patlama yaşandığını bildirdi. Konfederasyon, gümrük birliği öncesindeki sekiz yıllık dönemde Türkiye'nin 69 milyar 80 milyon dolar olan toplam dış ticaret açığının, sonraki sekiz yılda 177 milyar 466 milyon dolara ulaştığına dikkat çekti. 
     Türkiye Kamu-Sen Araştırma Geliştirme Merkezi'nin yaptığı araştırmaya göre, 1987-1995'i kapsayan gümrük birliği öncesi dönemde 328 milyar 740 milyon dolar olan toplam dış ticaret hacmi sonraki sekiz yılda yüzde 133.8'lik artışla 768 milyar 787 milyon dolara yükseldi. Dış ticaret hacminin hızla büyüdüğü bu dönemde dış ticaret açığı da rekor düzeyde artış gösterdi. Gümrük birliği öncesindeki sekiz yılda 69 milyar 80 milyon dolar olan toplam dış ticaret açığı, bu uygulamanın başlamasıyla birlikte 1996- 2004 döneminde yüzde 157 oranında artarak 177 milyar 466 milyon dolar oldu. 
     Buna göre, 1987-1995 döneminde 7 milyar 675 milyon dolar olan yıllık ortalama dış ticaret açığı, 1996-2004 döneminde 19 milyar 718 milyon dolara yükseldi. 
     Kamu-Sen'in araştırmasında şu değerlendirmeye yer verildi 
     
     YILLIK 12 MİLYAR DOLAR FAZLADAN AÇIK 

     "Bu açıdan bakıldığında gümrük bBirliği anlaşmasının yürürlüğe girdiği 9 yıldan beri yıllık ortalama 12 milyar dolar fazladan dış ticaret açığı verilmekte. Yani gümrük birliği ülkemize yıllık ortalama 12 milyar dolar dış ticaret açığına mal oldu. Anlaşma maddelerinin tamamının uygulanmaya konulmasıyla birlikte canlı hayvan, et ve et ürünleri ile tarım ürünleri ithalatına koymakta olduğumuz kotanın da kalkacağını düşündüğümüzde, gümrük birliğinin önümüzdeki yıllarda toplumumuza maliyetinin çok daha ağır olacağı su götürmez bir gerçek olarak karşımıza çıkmakta." 

ANKA 
     
</TEXT>
</DOC>
