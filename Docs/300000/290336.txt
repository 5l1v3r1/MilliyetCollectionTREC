<DOC>
<DOCNO> 290336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/siyaset/siy02.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğu yazmak tabii ki suç değildir 
</HEADLINE>
<TEXT>


Kardemir'de yolsuzluk yapıldığı yönünde haber yapan 2 gazeteci hakkındaki tazminat davası reddedildi 


Kardemir A.Ş.'de, 1995 - 97 yılları arasında görevli 7 yöneticinin, yolsuzluk yaptıklarına ilişkin haber yapan 2 gazeteci hakkında açtıkları 210 milyar liralık manevi tazminat davası reddedildi. Mahkeme kararında, "Kardemir yönetimlerinde yolsuzluk yapıldığını herkes bilmekte ve bu haberlerle yakından ilgilenmekte" ifadeleri yer aldı. 
Karabük'te yerel yayın yapan Bizim Radyo Televizyonu BRTV İdare Meclisi Başkanı Gazeteci Mehmet Çetinkaya ve Haber Koordinatörü Mustafa Yanık, 2002'de yaptıkları haberlerinde, Kardemir'de özelleşme sürecinde özellikle 1995 ve 1997 yıllarında yolsuzluklar yapıldığına ilişkin iddialara yer vermişti. Karabük Asliye 1. Hukuk Mahkemesi de BRTV'nin haberlerinin bütün olarak ele alındığında, toplumun çıkarları göz önüne alınarak yapılmış yayınlar olduğu ve toplumda genel kanının, "Kardemir'de yolsuzluk yapıldığı yolunda olduğunu" belirterek, davanın reddine karar verdi. Karar metninde de, Kardemir yönetimlerinde yolsuzluk yapıldığını herkesin bilmekte olduğu ve bu haberlerle yakından ilgilendiği vurgulandı. 
Kararda, "Davacı Özcan Kıran'ın, Marmaris'te 3 katlı bir otelinin olduğu tespit edilmiştir. Yayında bahsedilen haber gerçektir" denildi. 



</TEXT>
</DOC>
