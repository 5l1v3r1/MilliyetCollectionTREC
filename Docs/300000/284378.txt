<DOC>
<DOCNO> 284378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonsiy06.html </URL>
<DATE> 2004/10/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sezer, TBMM'de kutlamaları kabul etti... Neşeli diyaloglar... 
</HEADLINE>
<TEXT>

     Cumhurbaşkanı Ahmet Necdet Sezer, 29 Ekim Cumhuriyet Bayramı dolayısıyla TBMM'de kutlamaları kabul etti. 
     Anıtkabir'de düzenlenen törenin ardından saat 09.15'da TBMM'ye gelen Cumhurbaşkanı Sezer'i Meclis Başkanı Bülent Arınç, askeri törenle karşıladı. Tören kıtasını, ''Bayramınız Kutlu Olsun'' diye selamlayan Sezer, tebrikleri kabul etmek üzere Tören Salonu'na geçti. Burada bir süre dinlenen Sezer'e Arınç da eşlik etti. 
     Cumhurbaşkanı Sezer'i kutlamak üzere bekleme salonundaki yerini ilk alan Genelkurmay Başkanı Orgeneral Hilmi Özkök oldu. Aynı dakika içinde salona giren anamuhalefet partisi lideri Deniz Baykal selamlaşarak Özkök'ün tam karşısında yerini aldı. Bunun üzerine Özkök, hemen yanında yer alacak ismin kim olduğuna da bakarak ''Bizi ayırmışlar mı '' dedi. Baykal da gülümseyerek ''evet'' yanıtını verdi. Bu arada, Başbakan Vekili Mehmet Ali Şahin Özkök'ün yanında kendisine ayrılan yere geldi. Anayasa Mahkemesi Başkanı Mustafa Bumin ve Danıştay Başkanı Ender Çetinkaya'nın da yerlerini almalarının ardından protokoldeki Yargıtay Başkanı Eraslan Özkaya'nın isimliği yerinden kaldırıldı. Özkaya'nın, eşinin sağlık sorunları nedeniyle bir süredir İstanbul'da bulunduğu öğrenildi. 
     Bekleme salonunda son olarak TBMM Başkanı Bülent Arınç yerini aldı. Bekleme sırasında yan yana bulunan Genelkurmay Başkanı Özkök ile Başbakan Vekili Şahin, CHP Genel Başkanı Baykal ile de Anayasa Mahkemesi Başkanı Bumin kısa bir süre sohbet ettiler. 
     Başbakan Recep Tayyip Erdoğan ile Dışişleri Bakanı Abdullah Gül ise AB Anayasası'nın imza töreni nedeniyle Roma'da olmalarından dolayı kutlama töreninde hazır bulunamadı. 
     İstiklal Marşı'nın okunmasının ardından saat 09.30'da başlayan kabul töreninde Sezer sırasıyla TBMM Başkanı Arınç, Başbakan Vekili Şahin, Genelkurmay Başkanı Orgeneral Özkök, Anamuhalefet Lideri Baykal, Anayasa Mahkemesi Başkanı Bumin, Danıştay Başkanı Çetinkaya, Bakanlar Kurulu üyeleri, kuvvet komutanları, orgeneraller ve oramiraller, YÖK Başkanı Prof. Dr. Erdoğan Teziç, TBMM Başkanvekilleri, DYP Genel Başkanı Mehmet Ağar, TBMM katip üyeleri ve idare amirleri, AK Parti ve CHP Grup Başkanvekilleri ile milletvekillerinin tebriklerini kabul etti. 
     Cumhurbaşkanı Sezer'e daha sonra Sayıştay Başkanı Mehmet Damar ile Yargıtay ve Danıştay Başsavcıları, Uyuşmazlık Mahkemesi Başkanı, Anayasa Mahkemesi üyeleri, Yargıtay 1. başkanvekilleri, Danıştay başkanvekilleri, Hakimler ve Savcılar Yüksek Kurulu Başkanı, Yüksek Seçim Kurulu Başkanı, Yüksek Hakem Kurulu Başkanı, Başbakanlık Müsteşarı, Ankara Valisi ve Büyükşehir Belediye Başkanı, korgeneraller, koramiraller, bakanlıkların müsteşarları, Atatürk Dil ve Tarih Yüksek Kurulu Başkanı, RTÜK Başkanı, Türkiye Bilimler Akademisi Başkanı, Merkez Bankası Başkanı, Rekabet Kurulu ve Özelleştirme Yüksek Kurulu ile Sermaye Piyasası Kurulu başkanları, Cumhurbaşkanlığı Genel Sekreteri, tümgeneraller ve tümamiraller, merkez valileri, tuğgeneraller ve tuğamiraller, Anadolu Ajansı, TRT, DİE, Basın Yayın Enformasyon, Devlet Meteoroloji İşleri genel müdürleri, meslek kuruluşları ile sivil ve askeri dernek başkanları tebriklerini iletti. 
     
     ARAFAT'I SORDU 

     Basın mensuplarının bayramını da kutlayan Sezer, yaklaşık yarım saat dinlendikten sonra yabancı misyon şeflerinin tebriklerini kabul etti. 
     İlk olarak Filistin Büyükelçisi'nin tebriklerini kabul eden Sezer, Büyükelçi Fuad Yasin'e Filistin Lideri Yaser Arafat'ın sağlık durumunu sordu. Yasin ile bir süre sohbet eden Sezer, daha sonra diğer misyon şefleri ile salamlaştı. 
     Cumhurbaşkanı Sezer, tebriklerin ardından Hipodrom'daki törene katılmak üzere TBMM'den ayrıldı. Cumhurbaşkanı Sezer'i TBMM Başkanı Arınç, törenle uğurladı. 

     
</TEXT>
</DOC>
