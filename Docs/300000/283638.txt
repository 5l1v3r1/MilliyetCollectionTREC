<DOC>
<DOCNO> 283638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/spor/spo05.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Seyirci kalmayız 
</HEADLINE>
<TEXT>


Başbakan Yardımcısı ve Devlet Bakanı Mehmet Ali Şahin, Milliyet'in şike haberinin ardından soruşturmanın başladığını söyledi, "Bu tür girişimlere nefes aldırmayacağız" dedi 

ÖNDER YILMAZ 


'Spora kadar uzanmış' 
MİLLİYET'İN ortaya çıkardığı, Sedat Peker grubunun şike konusundaki telefon görüşmelerine Başbakan Yardımcısı ve Devlet Bakanı Mehmet Ali Şahin, tepki gösterdi. Şahin, "Suç örgütlerinin sporu kullanmasına seyirci kalamayız. Soruşturma başlattık, nefes aldırmayacağız" dedi. Emniyet dinlemesine takılan Peker'in konuşmalarından sonra soruşturma başlatıldığını da söyleyen Şahin, "Bunun spora kadar uzanmış gözükmesi çok üzücü" dedi. 

'Üzerine gideceğiz' 
ŞAHİN, Peker gibi suç örgütlerinin haksız kazanç sağlamak amacıyla, sporcu, hakem ve kulüp yöneticileriyle temasa geçmiş olabileceğine işaret ederek, "Bu tip girişimlere nefes aldırmayacağız. Yanlışı kim yapmış, kim bulaşmış ise yasal sınırlar içerisinde üzerine gideceğiz" diye konuştu. Spora şaibe bulaştırmak isteyenlerin olabileceğine dikkat çeken Şahin, suç örgütlerinin sporu kullanmalarına seyirci kalmayacaklarını vurguladı. 

Komisyon soruşturacak 
BÜYÜK spor kulubü isimlerinin de konuşmalarda yer almasının anımsatılması üzerine Şahin, "Futbol Federasyonu geniş çaplı soruşturma başlattı. Bu konuda bir komisyon kurulacak. Bırakın sporcuyu eğer kulüplere kadar uzanıyorsa sonuna kadar devam edilecek ve konu yargıya intikal ettirilecek" ifadesini kullandı. Şahin, Futbol Federasyonu'nun geçmiş döneme ilişkin mali harcamalarının da soruşturulduğunu hatırlattı. 

Yeşil sahalar temizlenecek 

Soruşturma açılıyor 
FUTBOL Federasyonu, Milliyet'in 23 Ekim'deki haberini referans aldı, şike konusunda soruşturma açılmasına karar verdi. Federasyon'dan yapılan açıklamaya göre, Hukuk Kurulu'nun emniyet yetkililerinden eldeki bulguları istedikten sonra, adı geçen kulüpler ve kişilerle ilgili soruşturmayı derinleştireceği bildirildi. 

Geniş araştırma 
YETERLİ bilgi ve bulguların oluşması durumunda dosyanın Şike Tahkik Kurulu'na gönderileceği, soruşturmanın sadece geçtiğimiz sezon düşme hattındaki takımların konumlarıyla değil, yasa dışı yollardan oynanan müşterek bahislere olan dahili açısından da ele alınacağı ifade edildi. Eski hakem Ali Aydın'ın bilgilerine de başvurulacak. 


</TEXT>
</DOC>
