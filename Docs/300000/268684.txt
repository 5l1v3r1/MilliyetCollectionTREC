<DOC>
<DOCNO> 268684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/tamer.html </URL>
<DATE> 2004/09/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gaziantep'teki düğünlerde artık silah yerine çiçek atılıyor 
</HEADLINE>
<TEXT>


Gaziantep Emniyet Müdürü Feyzullah Arslan telefonla aradı. "Düğünlerde silah atma, çiçek at," sloganıyla 4 - 5 ay önce başlattıkları kampanyanın kent halkı tarafından müthiş benimsendiğini bildirdi. Düğünlerin yaz aylarında artmasına karşın, kampanyanın başlamasından bu yana düğünlerde tek yaralanma olayı olmadığını belirtti. 
Kentteki sivil toplum örgütleri canla - başla kampanyanın yaygınlaşması için çaba harcıyorlarmış. Gaziantep'teki meslek odaları, kampanyayı destekleyen broşürler bastırıp dağıtıyormuş. Manavlar - bakkallar vitrin camlarını "Silah atanlara satış yapılmaz" yazılı afişlerle donatmışlar. 
Arslan, matbaacılardan gelen desteğin özellikle altını çiziyor "Bütün matbaacılar birlik oldu. Düğün davetiyelerini basarken düğün sahibi istesin - istemesin, davetiyenin altına mutlaka "Düğünlerde silah atma, çiçek at" sloganını mutlaka yazıyorlar" diyor. 
Umarız Gaziantep Emniyet Müdürlüğü'nün bu kararı, diğer illerin emniyet müdürlerine de ilham verir. Örneğin İzmirli okurum Dr. Ömür Çakırlı'dan gelen aşağıdaki e - posta mesajı, benzeri bir kampanyanın İzmir halkı tarafından derhal benimseneceğini gösteriyor 

Düğünde otomatik silah 
"Ben üniversitede çalışan bir araştırmacıyım. Eşim de tıp doktoru. 3 ay önce zar zor bir ev sahibi olabildik. Yeni taşındığımız Karşıyaka - Yeni Girne ya da bilinen adıyla Elit Sitesi çevresi, göç alan ve belediyenin kaçak yapılaşmaya göz yumduğu bir bölge. Buraya göç eden insanlar yaz boyunca her cuma - cumartesi ve pazar kendilerini göç ettikleri yerlerde hissederek yerel düğün geleneklerini alabildiğine yüksek sesle ve geç saatlere kadar sürdürüyorlar. 
İşin sizi ilgilendiren kısmı, bu geleneksel düğünlerde daha hava tam kararmadan onlara göre havaya sürekli silah atılması. Silahların çoğu da bu konuda bana güvenin, çünkü jandarma komando olarak terör bölgesinde askerlik yaptım yarı ve tam otomatik silahlar. Doğu'da bunları bulduğumuz zaman, atan kişilere neler yapıldığını, eğer isterseniz size ayrıca yazabilirim. Ama burada, özgürlükler ülkesi Türkiye'de bunlara kimse maalesef hiçbir şey yapmıyor. 

Evde sürünerek yürüyoruz 
Örnekköy polis karakoluna birkaç kez sözlü ihbarda bulundum. Sanırım oranın komiseri Erdal Bey bu konularda "birine birşey olmadan harekete geçecek" gibi görünmüyor. 
Geçen cuma saat 20 30 sularında yine burnumuzun dibinde peşpeşe silahların patlaması üzerine 155'i aradım. Telefondaki bayan, bana silah atan kişiyi görüp görmediğimi sordu. Ben de doğal olarak onlara komando eğitimi almış bir kişi olarak ki bunu herkes bilir silah atıldığında başımı eğiyorum dedim. Bu cevap, bayanın çok hoşuna gitmiş olmalı ki, ahizeden bir kikirdeme sesi geldi. Onu bilmem ama, biz ailece gülünecek durumdayız. Evi aldığımızda dağ havası, geniş balkon filan dedik ama, değil balkona çıkmak hafta sonları evde neredeyse sürünerek dolaşıyoruz. Üstelik eşim hamile. Gerisini siz düşünün. 

Polis duyarsız 
Yazınızda "Toplum olarak sesimizi yükseltmek ve resmi makamlardan gerekli önlemleri almalarını talep etmek için ne bekliyoruz " diye soruyorsunuz. Ben ve eminim benim gibi pek çok kişi, tepkisini resmi makamlara dile getirmeye çalışmıştır. Fakat ne devlet devletliğini, ne de polis polisliğini yapıyor." 



</TEXT>
</DOC>
