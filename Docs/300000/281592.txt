<DOC>
<DOCNO> 281592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo20.html </URL>
<DATE> 2004/10/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mutu itiraf etti Kokain kullanıyorum 
</HEADLINE>
<TEXT>

     İngiltere Premier ligi takımlarından Chelsea'nin Rumen oyuncusu Adrian Mutu, kokain kullandığını itiraf etti. 
     Daha önce doping testine tabi tutulan ve testi pozitif sonuçlanan Mutu'nun, yetkililerle görüştüğü ve ikinci bir teste gerek kalmadan kokain kullandığını kabul ettiği bildirildi. 
     Profesyonel Futbolcular Birliği Başkanı Gordon Taylor, konuyla ilgili yaptığı açıklamada, ikinci bir test uygulanmaksızın mümkün olduğu kadar çabuk bir duruşma yapılacağını belirtti. Taylor, birliğin, uyuşturucu maddelerle performans artırıcı maddeleri ayrı tuttuğunu, ancak Mutu'nun bu konuda düzenli bir tedavi görmeyi kabul etmesi halinde cezasının hafifletileceğini ifade etti. 
     İngiliz kulübüne Ağustos 2003'te transfer olan Mutu, Chelsea formasıyla çıktığı 38 maçta 10 gol attı. Bir dönem Galatasaray'ın da transfer listesinde bulunan genç golcünün ikinci analizi de pozitif çıkarsa 6 aydan 2 yıla kadar sahalardan uzaklaştırılabilecek. 
     
</TEXT>
</DOC>
