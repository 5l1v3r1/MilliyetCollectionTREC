<DOC>
<DOCNO> 287477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy27.html </URL>
<DATE> 2004/11/09/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Yaşar Topcu soruşturma komisyonu raporu... 
</HEADLINE>
<TEXT>

     TBMM Genel Kurulu'nda, eski Bayındırlık ve İskan Bakanı Yaşar Topçu hakkındaki Meclis Soruşturma Komisyonu Raporu'nun görüşülmesine başlandı. 
     Koray Aydın hakkındaki soruşturma komisyonu raporu oylanmasının ardından tasnife başlandığında, Topçu hakkındaki soruşturma komisyonu raporunun görüşülmesine geçildi. 
     Bayburt Bağımsız Milletvekili Ülkü Güney, görüşmelere geçilmeden önce söz isteyerek, Topçu'nun sağlık sorunları nedeniyle aldığı raporu Meclis'e gönderdiğini söyledi. Soruşturma komisyonu raporunun nasıl görüşüleceğini düzenleyen Anayasa'nın 100. maddesini hatırlatan Güney, raporun dağıtıldıktan sonra 10 gün içinde görüşülmesi zorunluluğu nedeniyle kendisine ret yanıtı verildiğini ifade etti. 
     Savunma hakkının kutsal olduğuna, Topçu'nun sağlık sorunları nedeniyle savunma yapamayacağına işaret eden Güney, ''Arkadaşımız hastalığı nedeniyle bugün buraya gelememiştir. Savunma için illa yazılı kural aranmamalıdır. Kendisine savunma hakkı tanınsın'' dedi. Başkanvekili İsmail Alptekin, Topçu'nun bu yönde yaptığı başvuruya TBMM Başkanı Bülent Arınç'ın verdiği yanıtı, Genel Kurul'un bilgisine sundu. 
     Arınç, Anayasa'nın, Meclis soruşturması raporunun görüşülmesini düzenleyen 100. maddesini hatırlatarak, raporun görüşülme süresinin 14 Kasım'da sona erdiğini belirtti bu günün hafta sonuna ve bayram tatiline geldiğine, Topçu'nun raporunun süresinin bu tarihte de devam ettiğine işaret etti. Arınç, yanıtında, Topçu'nun isteminin kabul edilmesinin mümkün olmadığını bildirdi. 
     Genel Kurul'da daha sonra, Topçu hakkındaki Soruşturma Komisyonu Raporu'nun görüşülmesine geçildi. 
     
</TEXT>
</DOC>
