<DOC>
<DOCNO> 266017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy09.html </URL>
<DATE> 2004/08/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Arınç Meclis'i 15 Eylül'de olağanüstü toplantıya çağırabiliriz 
</HEADLINE>
<TEXT>

     TBMM Başkanı Bülent Arınç, şartların uygun olması halinde Meclis'i, 15 Eylül'de olağanüstü toplantıya çağıracaklarını bildirdi. 
     Bülent Arınç, Manisa Belediyesi Lokali'nde, gazetecilerle yaptığı sohbet toplantısında, soruları yanıtladı. 
     Bir gazetecinin, AK Parti Merkez Karar Yönetim Kurulu'nun MKYK , ''TCK'daki değişiklik yapılmasına ilişkin yasa tasarısının görüşülmesiyle ilgili TBMM'nin 15 Eylül'de toplantıya çağırılmasına ilişkin kararını'' hatırlatması üzerine, Arınç, AK Parti MKYK'nın bugün Başbakan Recep Tayyip Erdoğan başkanlığında toplantı yaparak, bunu kesinleştireceğini belirtti. 
     Arınç, şunları söyledi 
     ''Eğer aynı şekilde bir karar alınırsa yapılacak prosedür, Anayasa'da ve içtüzükte gösterilmiştir. Eğer asgari 110 üye ve doğrudan hükümetin olağanüstü bir toplantı talebi olursa bu toplantı usul ve şekil bakımından, esas bakımından iç tüzüğe uygun olursa biz TBMM'yi toplantıya çağırırız. Daha önce CHP'nin talebini şekil ve usul açısından iç tüzüğe uygun gördüğümüz için böyle bir çağrı yapmıştık. Bize henüz böyle bir talep olmadı.'' 
     
     TBMM BAŞKANLIĞI SEÇİMİ 
     Bir başka gazetecinin, TBMM Başkanlığı için yeniden adaylığı düşünüp düşünmediğini sorması üzerine, 1 Ekim tarihinde yeni yasama döneminin açılmasından sonra adaylar için 5 günlük süre tanındığı ve seçimlerin bundan sonra yapıldığına ilişkin prosedürü hatırlatan Arınç, sözlerini şöyle sürdürdü 
     ''TBMM Başkanlığı'na tekrar aday olup-olmamam, benim bireysel bir kararım değil. Ben, 2 yıl önce partimin aday göstermesiyle aday oldum. Yine partim aday gösterirse, benim ismim üzerinde anlaşılabilir, uzlaşılabilir ve karar verilebilirse, yeniden aday olmayı düşünürüm. Ancak ben, siyaseti 30 yıldır yapıyorum ve bir partinin mensubuyum. O partinin disiplinine, grubuna saygı gösteririm. Benim dışımda bir aday üzerinde grup anlaşır da aday gösterirse kendim gibi desteklerim ve bundan büyük bir memnuniyet duyarım.'' 
     
     YARIŞMACI SİYASET 
     TBMM Başkanlığı peşinde ve bunun hesaplarını yapan birisi olmadığını belirten Arınç, şunları kaydetti 
     ''Partim böyle bir karar verir de beni tekrar aday gösterirse buna açık olduğumu ifade ettim. Ben bugüne kadar geldiğim görevlere seçilerek geldim. Dolayısıyla seçim, rekabet ve yarışma siyasette esastır. Biz yarışmacı siyaset üzerine kurduk bu partiyi, yani parti içi demokrasinin en iyi şekilde işletilmesi noktasında... Dolayısıyla başka arkadaşların aday olması, o partinin gücünü gösterir. Herkes aday olabilmeli. Bunların içinden elbette Genel Kurul, en isabetli arkadaşımızı seçebilir. İnşallah hayırlısı olur. Ben bu 2 yıllık dönemde emaneti yere düşürmediğime ve başkanlığı en iyi şekilde yaptığıma inanıyorum. Anketler de bunu gösteriyor, bu benim için en büyük onurdur. Ama bu görevi benden daha iyi yapacak pek çok insan da TBMM içinde bulunmaktadır.'' 
     
     ''EKONOMİK KRİZ OLMAZ'' 
     Arınç, bir başka soruyu yanıtlarken, Türkiye'nin ekonomik kriz yaşamayacağını, böyle bir gündeminin olmadığını, masa başında oturarak, kötü senaryolar yazmanın, ülkeye yarar getirmeyeceğini söyledi. 
     TBMM Başkanı, ekonominin son iki yılda iyiye gittiğini, enflasyonun 30 yıl sonra yüzde 10'ların altına düşürüldüğünü, faizlerin gerilediğini ifade etti. İşsizliğin önlenmesi konusunda da küçük bir ışık görüldüğünü, ekonominin ve ihracatın artmasıyla bu sorunun da azalacağını dile getiren Arınç, IMF'yle olan ilişkilere değinirken, bu kuruluşla anlaşmaların, sosyal politikaları da içine alarak yapıldığını bildirdi. 
     Arınç, Manisa'daki yatırımları da takip ettiğini, bunların tamamlanması için elinden gelen çabayı gösterdiğini kaydetti. 
     
</TEXT>
</DOC>
