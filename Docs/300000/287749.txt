<DOC>
<DOCNO> 287749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko41.html </URL>
<DATE> 2004/11/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Katsu Türkiye'nin AB üyeliğini destekliyoruz 
</HEADLINE>
<TEXT>

     Dünya Bankası'nın Orta Asya ve Avrupa'dan sorumlu Başkan Yardımcısı Shigeo Katsu, banka olarak Türkiye'nin AB üyeliğini ''güçlü şekilde'' desteklediklerini söyledi. 
     Devlet Bakanı Ali Babacan ile görüşmesinin ardından, Hazine binasında basın mensuplarının sorularını yanıtlayan Katsu, 6 Ekim'de Avrupa Komisyonu'nun açıkladığı İlerleme Raporu'nun memnuniyet verici olduğunu, 17 Aralık'taki AB zirvesinden de olumlu bir karar çıkacağından çok umutlu olduğunu söyledi. 
     AB'ye üyelik sürecinin ''yeni meydan okumalar ve yeni güçlükler içereceğini'' belirten Katsu, ''Türkiye'nin bunları aşmaya hazır olduğuna inanıyorum'' dedi. 
     Katsu, Türkiye'ye yaklaşık 1 yıl aradan sona yeniden geldiğini belirtirken, aradan geçen zaman içinde, gerek Türkiye'nin reformlar konusunda kaydettiği ilerlemenin gerekse Dünya Bankası ile Türkiye ilişkilerinde kaydedilen gelişmelerin memnuniyet verici olduğunu ifade etti. 
     Türkiye ziyaretinde, Türk muhataplarıyla ortak çalışma programında şimdiye dek kaydedilen ilerlemeleri ve ilerdeki olası güçlükleri ele aldıklarını anlatan Katsu, son 12 ayda, başta kamu finansmanı kanunu ve bankacılık mevzuatı olmak üzere, reformlar konusunda somut ilerlemeler gözlediğini belirtti. 
     
     DOĞRUDAN YABANCI YATIRIM GİRİŞİ 
     Katsu, Türkiye'ye doğrudan yabancı yatırım girişinin çok önemli olduğunu vurgularken, Dünya Bankası olarak bu konudaki engellerin kaldırılmasına yardımcı olmaya hazır olduklarını kaydetti. 
     Dünya Bankası Başkan Yardımcısı Katsu, Ankara'daki temaslarını tamamladıktan sonra yarın İstanbul'a geçecek. 
     
</TEXT>
</DOC>
