<DOC>
<DOCNO> 287727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko19.html </URL>
<DATE> 2004/11/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Karını artıran firma oranı 2003'te yüzde 76'ya yükseldi 
</HEADLINE>
<TEXT>

     Merkez Bankası'nın, reel sektörde ve finansal aracılık alanında faaliyet gösteren firmaların 2001-2003 dönemine ait mali tablolarından yararlanılarak hazırlanan ''Sektör Bilançoları'' çalışması, yayınlandı. 
     Merkez Bankası'nın ekonominin genel gidişi ve sektörel gelişmeler hakkında ekonomik karar birimlerine düzenli bilgi akışı sağlamak üzere 1990 yılından itibaren sürdürdüğü ''Sektör Bilançoları'' çalışması, bu yıl 7 bin 461'i özel firma, 46'sı ise kamu kuruluşu olmak üzere toplam 7 bin 507 firmanın katılımıyla gerçekleştirildi. 
     Bu firmaların 3 bin 743'ü imalat sanayiinde, 256'sı finansal aracılık sektöründe, 3 bin 508'i ise imalat sanayii dışında kalan diğer sektörlerde yer aldı. 
     
     ANALİZ SONUÇLARI 
     Sektör Bilançoları çalışmasında yer alan firmaların verilerinden yararlanılarak yapılan analiz sonuçlarına göre, 2001 yılında yaşanan daralmanın ardından hızlı bir büyüme sürecine giren Türkiye ekonomisinin 2002 yılından sonra 2003 yılında da büyümeye devam etmesi ve piyasalarda sağlanan güven ortamı sonrasında düşen faizlerin olumlu etkileri, çalışmada yer alan firmaların mali tablolarına da yansıdı. 
     Değerlendirmeye alınan firmalar arasında hesap dönemlerini karla kapatan firmaların oranı 2001 yılında yüzde 69 iken, bu oran 2002 ve 2003 yıllarında yaklaşık yüzde 76 oldu. 2002 yılında ekonomik programın kararlılıkla uygulanması sonucunda oluşan güven ortamının korunması ile birlikte faiz oranlarında görülen düşme eğilimi, 2003 yılında da devam etti. Bu gelişmeye bağlı olarak değerlendirmeye alınan firmaların finansman giderleri 2001 yılına göre, 2002 ve 2003 yıllarında önemli ölçüde azaldı, bu da firmaların karlılıklarını olumlu yönde etkiledi. 
     Sonuçlara göre, sanayileşmiş ülkeler başta olmak üzere dünya ekonomisinde durgunluğun sona ererek büyümeye geçilmesi yanında, 2003 yılında üretim artışının devam etmesi ile iç talepteki canlanmanın sınırlı kalması, özel firmaların ihracat artışı üzerinde etkili oldu ve incelemeye alınan firmalarda yurt dışı satışların net satışlar içerisindeki payı 2001 yılına göre 2002 yılında önemli ölçüde arttı, 2003 yılında ise bu düzey korundu. 2002 yılında olduğu gibi 2003 yılında da değerlendirmeye alınan firmaların, özellikle finansman giderlerinin azalmasına bağlı olarak hesap dönemlerini karla kapatmaları, öz kaynaklarının artmasını sağlarken, söz konusu firmaların toplam kaynakları içinde öz kaynaklarının payı yükselirken, yabancı kaynaklarının payı azaldı. 
     
</TEXT>
</DOC>
