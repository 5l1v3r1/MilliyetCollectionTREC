<DOC>
<DOCNO> 256565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo16.html </URL>
<DATE> 2004/07/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Everton, Rooney'in kalması için astronomik ücret önerdi 
</HEADLINE>
<TEXT>

     İngiltere Premier Ligi takımlarından Everton'ın, golcü oyuncusu Wayne Rooney'e, sözleşmesini uzatması için, kulüp tarihinin en yüksek ücretini önerdiği bildirildi. 
     Henüz 18 yaşında olan Rooney'e, Everton'da kalması için haftada 93 bin 620 dolar teklif edildiği belirtildi. 
     Kulübün menajeri David Moyes, Rooney ile ilgili olarak, ''Ona bir bakın. O dünyanın en iyi oyuncusu ve ben dünyanın en iyi oyuncusunu istiyorum. Onu takımımın kaptanı olarak görmek istiyorum ve tarihimizin en yüksek rakamını önerme konusunda hemfikirim. Sözleşmedeki, 'haftada 93 bin 620 dolar' ifadesi şaka değil'' dedi. 
     Kulüpten yapılan açıklamaya göre, 5 yıllık hazırlanan sözleşme, bu hafta başında Rooney'e iletildi. 
     Liverpool doğumlu Rooney, Portekiz'de yapılan 2004 Avrupa Şampiyonası'nda, İngiltere Milli Takımı'ndaki başarılı oyunundan sonra Manchester United, Chelsea ve Real Madrid gibi büyük Avrupa kulüplerinin ilgisini çekmişti. 
     
</TEXT>
</DOC>
