<DOC>
<DOCNO> 285599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/magazin/amag.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz'in en iyi filmi, Uluçay'dan 
</HEADLINE>
<TEXT>


Yönetmen Ahmet Uluçay'ın filmi 'Karpuz Kabuğundan Gemiler Yapmak', 26. Montpellier Akdeniz Filmleri Festivali'nde büyük ödülü kazandı 

Alin Taşçıyan 

Sinemaya sevdalı 2 çocuğun tahta bir kutudan projeksiyon makinesi yapma serüvenini konu alan 'Karpuz Kabuğundan Gemiler Yapmak' adlı film ödüle doymuyor. 
Kütahyalı yönetmen Ahmet Uluçay'ın ilk uzun metrajlı filmi 'Karpuz Kabuğundan Gemiler Yapmak', 26. Montpellier Akdeniz Filmleri Festivali'nin büyük ödülü Altın Antigone'yi kazandı. İstisnai Filmler Reklamcılık İFR şirketini temsilen, filmin yapımcılarından Serkan Çakarer'in aldığı ödülün, dağıtım ve altyazı yardımlarıyla toplam tutarı 32 bin 300 euro Yaklaşık 59 milyar lira . Festivalin jüri üyeleri arasında Türk yapımcı Zeynep Özbatur da bulunuyordu. 

İlgi büyük 
Geçen yıl İstanbul Film Festivali'nde 'en iyi film' seçilen 'Karpuz Kabuğundan Gemiler Yapmak', San Sebastian Film Festivali'nde de Altın Denizkabuğu'nu kazanmıştı. 
Film, hümanist yaklaşımı, yalınlığı, naifliği ve mizahıyla dünyanın her yerinde ilgi görüyor. Halen Kütahya'da bulunan Ahmet Uluçay, sağlık durumu elverdiği takdirde, 19 - 28 Kasım'da Selanik Film Festivali'nde de yarışacak filminin gösterimine katılmayı düşünüyor. 

Film tutkusundan hiç vazgeçmedi 

1954'de Kütahya'da doğan Uluçay, köyüne gelen gezgin sinemacılar sayesinde filmleri sevdi. 12 yaşındayken arkadaşı İsmail Mutlu ile projeksiyon makinesi yapmaya çalıştı. Üç yıl sonra yaptıkları makineyle eski film parçalarını ahırda izlemeye başladılar. Geçinmek için her türlü işi yaptı ama sinema tutkusundan vazgeçmedi. Arkadaşlarıyla Tepecik Köyü Arkadaş Sinema Grubu'nu kurdu. 1994'te iki filmiyle "Optik Düşler" ve "Koltuk Değneklerinden Kanat Yapmak" ile 6. Ankara Uluslararası Film Festivali'ne katıldı. O günden itibaren İFSAK Ulusal Kısa Film Yarışması, Antalya Kısa Film ve Video Festivali'nin gediklisi oldu. Çok sayıda ödül kazandı. İlk uzun metrajlı filmi "Karpuz Kabuğundan Gemiler Yapmak"ı sağlık sorunları nedeniyle üç yılda tamamlayabildi. 

Filmleri 
Optik Düşler, Koltuk Değneklerinden Kanat Yapmak 1994 Bizim Köyün Orta Yeri Sinema, Minyatür Kozmosta Rüya 1995 İnci Deniz Dibinde 1996 Epileptic Film 1998 Uzun Metrajın Resmi 1999 Exorcise 2000 


</TEXT>
</DOC>
