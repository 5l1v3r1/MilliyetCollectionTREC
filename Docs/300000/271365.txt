<DOC>
<DOCNO> 271365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko13.html </URL>
<DATE> 2004/09/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yabancıların Türkiye portföyü 20 milyar doları aştı 
</HEADLINE>
<TEXT>

     Yüksek reel faizler nedeniyle Türkiye'ye yatırım yapmayı tercih eden ve yabancıların, Hazine borçlanma senetleri ile hisse senedi ve mevduat olarak Türkiye'de tuttukları portföylerinin toplam değeri ağustosta 20.5 milyar doları aştı. 
     ANKA'nın Bankacılık düzenleme ve Denetleme Kurumu BDDK İMKB Takas ve Saklama Bankası Takasbank ile Merkez Bankası verilerinden yaptığı belirlemelere göre, cari işlemler açığı nedeniyle yaşanan tedirginliğin en üst noktaya ulaştığa ağustos ayında yabancıların portföylerinde 1 milyar 377 dolarlık büyüme yaşandı. Temmuz sonunda 19 milyar 134 milyon dolar olan yabancı portföyü, ağustos sonunda 20 milyar 510 milyon dolara kadar çıktı. Yabancı portföyünde yıl başındaki 16 milyar 260 milyon dolarlık düzeye göre ise 4 milyar 251 milyon dolarlık bir büyüme kaydedildi. Bu büyümenin bir bölümü yeni portföy yatırımı girişlerinden kaynaklanırken, bir bölümü de hisse senedi fiyatlarında ağustosta gözlenen artıştan kaynaklandı. Yabancıların portföy tercihlerinin de döviz cinsinden iç borçlanma senetlerine doğru kaydığı gözlendi. Ağustosta, yabacıların elindeki TL cinsinden iç borçlanma senetlerinin toplam tutarı 37 milyon dolarlık azalmayla 5 milyar 497 milyon dolara inerken, dövize endeksli iç borçlanma senetlerinin tutarı ise 804 milyon dolarlık artışla 1 milyar 324 milyon dolara çıktı. Yabancı yatırımcıların Türkiye'deki bankaların emanetinde tuttuğu Hazine'nin uluslararası piyasalara ihraç ettiği eurobondların toplam tutarı ise 1 milyar 100 milyon dolarlık düzeyini korudu. Buna karşılık İMKB'deki hisse senetlerinin değerinde 754 milyon dolarlık bir büyüme yaşandı. Ancak bu büyüme yabancı yatırımcıların yeni hisse senedi alışlarından değil, hisse senedi fiyatlarındaki artıştan kaynaklandı. Yabancılar ağustosta İMKB'de 44.5 milyon dolarlık net satış yapmıştı. Takasbank verilerine göre yabancıların ağustos sonu itibariyle sahip olduğu hisse senetlerinin değeri 9 milyar 943 milyon dolar düzeyinde bulunuyor. Hazine borçlanma senetleri ile hisse senetlerinin oluşturduğu menkul kıymet portföyünde ağustos ayı içerisindeki toplam büyüme 1 milyar 527 milyon dolar olarak gerçekleşti. Bu büyümeyle menkul kıymet portföyünün toplam tutarı 17 milyar 939 milyon dolara yükselen yabancıların, Türkiye'deki bankalarda bulunan mevduat hesapları ise 150 milyon dolarlık azalmayla 2 milyar 571 milyon dolara indi. 
     
     YIL BAŞINA GÖRE DEĞİŞİM 

     Yabancıların TL cinsinden iç borçlanma senetleri ağustos sonu itibariyle bu yıl başındaki düzeyine göre ise 2 milyar 326 milyon dolar arttı. Döviz cinsinden iç borçlanma senetlerindeki büyüme ise 1 milyar 203 milyon doları bulurken, eurobondlar 193 milyon dolar azaldı. Hisse senetlerindeki artış ise 989 milyon dolar oldu. Yabancıların ocak-ağustos döneminde İMKB'deki işlemleri net 523 milyon dolarlık girişle sonuçlanmıştı. Hisse senetleri portföy değerinde yaşanan artışın geri kalan kısmı ise fiyat artışlarından kaynaklandı. Yabancıların mevduatları ise yıl başına göre 100 milyon dolar azaldı. 
     
     SICAK PARA 

     Yabancıları, Türkiye'de TL cinsinden Hazine iç borçlanma senetlerine yatırım yapmaya, bu borçlanmalar için son aylarda yüzde 16-20 oranları arasında dalgalanan reel faizler ödenmesi ve TL'nin değer kazanması itiyor. 
     Yabancıların, Türkiye'de döviz cinsinden iç borçlanma kağıtlarına yatırım yapması ise Hazine'nin bu kağıtlara da diğer ülkelere göre yüksek oranda faiz ödemesinden kaynaklanıyor. 
     Yabancıların 20.5 milyar doları aşan Türkiye portföyü sıcak para olarak da isimlendiriliyor. 

     
</TEXT>
</DOC>
