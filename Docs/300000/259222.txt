<DOC>
<DOCNO> 259222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun06.html </URL>
<DATE> 2004/07/30/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Kerry İstediğimiz için değil, mecbur kalırsak savaşa gireceğiz 
</HEADLINE>
<TEXT>

     ABD'de Demokrat Partinin başkan adaylığını resmen üstlenen senatör John Kerry, 2 Kasım'daki başkanlık seçimini kazanması durumunda ABD'nin, ''istediği için değil, mecbur olursa savaşa gireceğini'' söyledi. 
     Kerry, Demokrat Parti'nin Boston kentinde yapılan ulusal kongresinin kapanışında kürsüye çıkarken asker selamı verdi ve ilk sözü, ''Ben John Kerry, göreve hazırım'' oldu. John Kerry, uzun alkışlarla kesilen konuşmasında, Demokrat Parti'nin ABD başkanlığı için kendisini aday göstermesini kabul ederek, dış politikadan savunma ve ekonomiye kadar birçok alanda yapmayı planladıklarını Amerikan halkına anlattı. 
     Senatör Kerry, ''Başkan olarak, ulusumuzu şu geleneksel ilkesine geri döndüreceğim Amerika, hiçbir zaman biz istediğimiz için savaşa girmez, biz mecbur kalırsak girer'' dedi. 
     Kerry, buna karşılık, kendi başkanlığında gerekmesi durumunda ABD'nin güç kullanmaktan hiçbir şekilde çekinmeyeceğini ve herhangi bir saldırının hızlı ve kuvvetli tepki göreceğini vurguladı. 
     ''Amerika bundan daha iyisini yapabilir, biz yapacağız'' sloganını vurgulayan Kerry, günlerce prova yaparak hazırlandığı 55 dakikalık konuşmasında, Amerikan halkını Bush yerine kendisini seçmeye ikna etmeye çalışırken, Demokratlar'ın övünerek dile getirdiği Vietnam Savaşı'ndaki askeri geçmişine atıfta bulundu. Demokrat başkan adayı, ''Genç bir adamken bu ülkeyi savundum, başkan olarak da savunacağım'' dedi. 
     Senatör Kerry, başkanlık seçimini kazanması durumunda ABD'yi daha iyi koruyacağı ve terörizme karşı daha etkili mücadele edeceği mesajını iletirken, ''Ben terörizme karsı daha akıllıca ve etkili mücadele yürüteceğim'' ifadesini kullandı. 
     Bush'u dolaylı sözlerle eleştiren Kerry, ''Irak'ta kitle imha silahı var demekle öyle olmaz, bu savaşı ucuza çıkaracağız demekle öyle olmaz, görev bitti demekle görev bitmiş olmaz'' diye konuştu. 
     
     SİLAHLI KUVVETLER GÜÇLENECEK 
     Başkanlığında ABD'nin güçlü uluslararası ittifaklar kurarak tek yanlı davranmayacağı ve silahlı kuvvetleri daha da güçlendireceği sözünü veren Kerry teröristlere hitaben de, ''Siz kaybedeceksiniz, biz kazanacağız. Gelecek, korkuya değil özgürlüklere ait'' dedi. 
     ABD'nin dünyayla barışması gerektiğine işaret eden Kerry, ''Biz korkulan değil gıptayla saygı duyulan bir ülke olmalıyız'' ifadesini kullandı. 
     Kerry, ''Başkan seçildiğimde istihbarat sistemini hemen reformdan geçireceğim, böylece politikaların gerçekler tarafından belirlenmesini ve gerçeklerin politika tarafından çarpıtılmamasını sağlayacağım'' diyerek, Bush'un, Irak savaşını eksik ve yanlış istihbaratla başlattığını ima etti. John Kerry, 11 Eylül komisyonunun raporunda yer alan önerileri kendisinin uygulayacağını da söyledi. 
     
     EKONOMİ 
     Ekonomiye değinirken Amerikan halkının dört yıllık Cumhuriyetçi iktidar döneminde derin sıkıntılar çektiğini anlatan Kerry, ''ücretler düşüyor, sağlık masrafları artıyor, orta sınıfımız giderek daralıyor, insanlar haftasonları çalışıyor, iki-üç işte çalışıyor, yine de iki yakasını biraraya getiremiyor. Biz daha iyisini yapabiliriz ve yapacağız'' diye konuştu. 
     Başkan Bush'a da ''temiz bir seçim'' çağrısında bulunan Kerry, 2 Kasım öncesinde tarafların birbirine saldırılar yöneltmemesini, bunun yerine fikirlerin yarıştığı bir ortam oluşturulmasını önerdi. 
     Kongrenin son gününde de Kerry'nin parlak askerlik geçmişi temel temalardan biri oldu. Demokrat başkan adayının Vietnam'daki hizmetine ilişkin bölümün de yer aldığı dokuz dakikalık bir filmin gösterilmesinin ardından Kerry'yi kürsüye, bir Vietnam savaşı gazisi olan ve çatışmada üç organını kaybeden eski Senatör Mam Cleland davet etti. 
     11 Eylül ve Irak savaşının gölgesinde geçen kongrede, liberal Demokrat Parti'nin alışık olmadığı bir ölçüde ulusal güvenlik konusu gündemin en üst sırasına çıktı ve Kerry'nin askerlik geçmişi örnek verilerek, Demokrat adayın ABD'yi Bush'tan daha iyi koruyacağı teması islendi. 
     Demokratlar'ın kongresinin Boston'da kapanmasıyla birlikte Kerry ve yardımcısı Senatör John Edwards, bugünden itibaren, ABD'yi doğu kıyısından batı kıyısına kadar katedecek ve 21 eyaleti kapsayacak kampanya gezisine çıkıyor. 
     Demokrat Parti'nin kongresi sırasında özellikle gözlerden nispeten uzak Texas'taki çiftliğinde tatil yapan Başkan Bush da, bugünden itibaren seçim kampanyasına ülkenin orta-kuzey bölgesindeki eyaletlerle devam edecek. 
     Kongre'nin ardından Demokratlar, anketlerde Kerry'nin Bush'un önüne geçmesini umuyor. 
     Cumhuriyetçi Parti'nin ulusal kongresi de Ağustos sonunda New York'tu yapılacak. 
     
</TEXT>
</DOC>
