<DOC>
<DOCNO> 260000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo15.html </URL>
<DATE> 2004/08/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Johnson Kayserispor'da... 
</HEADLINE>
<TEXT>

     Birinci Süper Futbol Ligi'nin yeni takımlarından Kayserispor, Konyaspor'un da transfer etmek istediği Gaziantepsporlu Johnson ile 2 yıllık sözleşme imzaladı. 
     Kulüp başkanı ve Melikgazi Belediye Başkanı Memduh Büyükkılıç, imza töreninde, TSYD Kupası maçlarında istenilen sonucu alamamalarına karşın ortaya koydukları futbolun tatmin edici olduğunu söyledi. 
     Orta alandaki aksaklıkların bu mevkiye transfer yapılması gerektiği sinyalini verdiği için Johnson ile anlaştıklarını belirten Büyükkılıç, şöyle devam etti 
     ''Transferde bizim açımızdan bir eksik yok. Önümüzdeki günlerde duruma bakacağız. İhtiyaç olursa 31 Ağustos'a kadar yeni transfer olabilir. Beşiktaşlı Yasin ve Sinan ile de görüştük ancak, çok yüksek fiyatlar istedikleri için anlaşamadık. Samsunsporlu Musa ve İstanbulsporlu Cem Can ile anlaştık ama onların da kulüpleriyle problemler çıktı. Dışişleri Bakanı ve Başbakan Yardımcısı Abdullah Gül de Kayserispor'un ligde kalıcı olması için bize destek oluyor. Cem Can'ın durumunu da kendisine ilettik.'' Büyükkılıç, Kayserili hayırsever işadamı Kadir Has'ın kulübe yaptığı 1 trilyon lira bağışın büyük moral olduğunu ifade ederek, tüm sanayici ve işadamları ile taraftarları takımlarına sahip çıkmaya çağırdı. 
     Samuel Johnson da antrenman yaptığını ancak, lige yüzde 100 hazır olmadığını bildirdi. 
     Kayserispor'un iyi bir takım olduğunu dile getiren Johnson, ''Benim de katkımla daha da iyi bir takım olacağız. Kayserispor'un başarısı için hep birlikte çalışacağız'' dedi. 

     
</TEXT>
</DOC>
