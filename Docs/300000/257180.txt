<DOC>
<DOCNO> 257180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur27.html </URL>
<DATE> 2004/07/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Deprem nerede oldu 
</HEADLINE>
<TEXT>

     Bayındırlık ve İskan Bakanlığı Afet İşleri Genel Müdürlüğü, Boğaziçi Üniversitesi Kandilli Rasathanesi'nin Kırıkkale Keskin olarak açıkladığı saat 12.14'te meydana gelen 4.4 şiddetindeki depremin merkez üssünü Kırşehir Akpınar olarak duyurdu. 
     Kandilli Rasathanesi'nin A.A'ya saat 12.14'te meydana gelen 4.4 şiddetindeki depremin merkez üssünün Kırıkkale'nin Keskin ilçesi olduğunu açıklamasının ardından, Afet İşleri Genel Müdürlüğü'nce yayınlanan duyuruda ise aynı depremin merkez üssü Kırşehir-Akpınar olarak yer aldı. 
     Kandilli Rasathanesi depremin şiddetini ''Süreye Bağlı Büyüklük MD'' cinsinden 4.4, Afet İşleri Genel Müdürlüğü ise ''Yerel-Lokal Büyüklük ML'' cinsinden 4.3 olarak duyurdu. 
     Kandilli Rasathanesi'nde derinlik 5 kilometre, Afet İşleri Genel Müdürlüğü'nde ise 8.8 kilometre olarak belirtildi. 
     
     İKİ KURUMUN GÖRÜŞLERİ 
     Bayındırlık ve İskan bakanlığı Afet İşleri Genel Müdürlüğü Sismoloji Şubesi Müdürü Yıldız İrabul, A.A'nın sorularını yanıtlarken, iki kurum tarafından açıklana verilerin esasında birbirine çok yakın olduğunu vurguladı. 
     ''Bu tür küçük farkların'' olabileceğini çünkü farklı networkler kullanıldığını ifade eden İrabul, ''Haritada yerlerine koyarsanız, iki merkez üssün birbirine ne kadar yakın olduğunu görürsünüz. Biz, coğrafik olarak depremin merkez üssünü Akpınar olduğunu belirledik. Rasathane ise sanırım fayın ismini kullanmayı uygun görmüş'' dedi. 
     Kandilli Rasathanesi ve Deprem Araştırma Enstitüsü Ulusal Deprem İzleme Merkezi Müdürü Dr. Doğan Kalafat ise depremin 39.65 kuzey enlemi ve 33.94 doğu boylamında gerçekleştiğini, bunun da yer olarak Keskin'in 27 kilometre doğusuna düştüğünü belirterek, depremin yeri hakkında hata yapmalarının mümkün olmadığını söyledi. 
     Depremin olduğu bölgenin çevresinde, diğer istasyonları elediklerinde, çok güvenilir 33 istasyonları bulunduğunu vurgulayan Kalafat, şöyle konuştu 
     ''Burada Keskin merkezde olmak üzere 480 km'lik bir dairede 33 istasyon var. Bu nedenle çok iyi kayıtlarımız var. Depremin gerçekleştiği yerin uzaklığındaki hata ise en fazla artı-eksi 1.1 kilometre olabilir. 40 kilometrelik fark olması mümkün değil. Bu bize, tamamen bilimin verdiği sonuç. Depreme en yakın istasyon Kaman istasyonu ve buraya 37 kilometre uzaklığında. Bahsedilen Akpınar ise Keskin'in güneydoğusunda ve Kaman istasyonuna 27 kilometre uzaklıkta. Eğer depremin merkezi burası olsaydı, Kaman istasyonumuz Akpınar'a daha yakındır. Depremin ikinci dalgası 6 farklı istasyondan kontrol edilmiş. Ve buralarda da uluslararası kalitede çözümleme yapılıyor. 
     Öte yandan, deprem, ne Kuzey Anadolu Fayı, ne de Doğu Anadolu Fayı kaynaklıdır. Bu deprem, Doğu Anadolu Bloğu'nun bir iç deformasyonu sonucu meydana gelmiştir.'' 
     
</TEXT>
</DOC>
