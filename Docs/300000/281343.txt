<DOC>
<DOCNO> 281343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur45.html </URL>
<DATE> 2004/10/18/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Arkadaşına şantaj yaptığı iddiasıyla tutuklandı... 
</HEADLINE>
<TEXT>

     Balıkesir'de, arkadaşından şantajla para aldığı iddia edilen şahısla olaya karıştığı öne sürülen bir kadın tutuklandı. 
     Edincik Jandarma Komutanlığı'ndan verilen bilgiye göre, işadamı olduğu belirtilen İrfan Akyar, kendisinden şantajla para aldığı iddiasıyla Alişan Mirzanlı'dan davacı oldu. 
     Akyar, jandarmada verdiği ifadesine göre, yanlışlıkla aradığı telefon numarasından karşısına bir bayan çıkınca özür dileyip kapattı. Akyar, olayı arkadaşı Alişan Mirzanlı'ya anlattı. 
     Olaydan sonra arkadaşına ''tuzak'' kuran Mirzanlı, ismi belirlenemeyen bir kişiye Akyar'ı aratarak, ''Aradığın kişi benim karım. Seni savcılığa vereceğim'' diyerek tehdit ettirdi. 
     Mirzanlı daha sonra önceden tanıdığı Emine Algan adlı bayanla anlaşarak Akyar'ı tekrar arattı. Telefondaki kadının bir mafya babasının karısı olduğunu ve bu işten kurtulabilmek için para vermesi gerektiğini belirten Mirzanlı, Akyar'dan para almaya başladı. 
     Şahıslardan kurtulmak için para vermeyi kabul eden Akyar, aylar geçmesine rağmen para vermeye devam edince Mirzanlı'yı jandarmaya şikayet etti. 
     Şikayet üzerine harekete geçen güvenlik güçleri, İstanbul Maltepe'de Alişan Mirzanlı, Mustafa M. ve Seyit P. isimli kişileri gözaltına aldı. Araştırmada, Mirzanlı ve Emine Algan isimli kadının Mayıs ayından beri, Akyar'dan toplam 160 milyar lira aldıkları ortaya çıktı. 
     Sorgulamalarının tamamlanmasının ardından adliyeye sevk edilen zanlılardan Alişan Mirzanlı ve Emine Algan, tutuklanarak cezaevine gönderildi. 
     
</TEXT>
</DOC>
