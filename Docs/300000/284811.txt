<DOC>
<DOCNO> 284811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun04.html </URL>
<DATE> 2004/10/31/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Irak'taki Japon rehinelerin öldürüldüğü kesinleşti... 
</HEADLINE>
<TEXT>

     Irak'ta Ürdünlü terörist Ebu Musab Zerkavi'nin grubu tarafından kaçırılan Japon rehine Shosei Koda'nın öldürüldüğü kesinleşti. 
     Dışişleri Bakanı Nobutaka Maşimura, düzenlediği basın toplantısında, dün Bağdat'ta başı kesilmiş olarak bulunan Asyalının cesedinin Koda'ya ait olduğunu söyledi. 
     Zerkavi'nin grubu çarşamba günü internet sitesinde yayınladığı videoda, Japonya'nın Irak'taki askerlerini 48 saat içinde çekmemesi durumunda, 24 yaşındaki Koda'yı öldüreceğini bildirmişti. 
     ABD'nin Irak'taki en yakın müttefiklerinden olan Japonya Başbakanı Yuniçiro Koizumi, militanların isteğini reddetmiş ve teröristlerin isteklerini kabul etmeyeceklerini söylemişti. 
     Irak'ta dün de Japon rehineye ait olduğu sanılan bir ceset bulunmuş, ancak daha sonra bu kişinin Koda olmadığı açıklanmıştı. 
     
</TEXT>
</DOC>
