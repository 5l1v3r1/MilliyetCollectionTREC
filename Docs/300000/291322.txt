<DOC>
<DOCNO> 291322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/spor/spo06.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuru iftiralar 
</HEADLINE>
<TEXT>


Bir kişi eksik Fenerbahçe'nin savunması, milli maçın suçunu Trabzonspor forvetlerine yükledi. Hagi, yeni hedef olarak kendi oyuncularını gösterdi. 'Kral nerede' sloganı, artık ligdeki Hakan Şükür için de geçerli 

TAMER BAĞLAN 


Çarşamba akşamı Ukrayna'ya karşı büyük şoku yaşayanlar, hatta çoklarına göre bu şokun yaşanmasında başrol oynayanlar, cumartesi akşamı bu kez liderlik mücadelesinde Trabzon'da karşı karşıyaydı. Rüştü, Servet, Ümit ve sonradan Deniz'li Fenerbahçe savunmasının, Hüseyin destekli, Fatih ve Gökdeniz'li Trabzonspor forvetine direnişi, bazılarına göre "Bakın suç kimdeymiş " hesaplaşmasıydı. Hem Şampiyonlar Ligi'nde hem de milli takımda savunma özürlerinden dolayı eleştirilen Fenerbahçeliler, Türkiye'de bunun fazla sorun yaratmayacağını bir kez daha kanıtladı. 
Karşılaşmanın öne çıkan isimlerinden Selçuk Dereli'nin Nobre esprisi alışılmadık derecede komikti, ancak Ziya Doğan buna karşılık vermekte geri kalmadı. Orta saha kalabalıklığından vazgeçip, önüne gelen forveti sahaya sürerek baskı ve gol üretme düşüncesi, Dereli'ninkinden daha çarpıcı bir komiklikti ve karşılığı daha sağlam bir kahkahaydı Aslında Ziya Hoca birkaç gün önce Ersun Yanal'ın yaptığı espriyi tekrarlamıştı. Ancak bir adım öndeydi Çünkü, Yattara'yı oyuna alarak, Nobre komedisine tek değişiklikle karşılık vermiş ve eşitliği anında sağlamıştı .. 
Bir teknik adamın hedef değiştirmesi, aslında bir çok yönden faydalı bir gerekliliktir. Hagi'nin sezon başında, iyi futbol için verdiği birkaç aylık süre, bu nedenle önemlidir. Başarılı geçen ekim ayının sonlarındaki "Bizi gelecek ay görün" cümlesi ise, sağlıklı bir hedef değişimi olarak değerlendirilmelidir. Ne var ki, Malatyaspor karşılaşmasından sonra söylediklerine bakılırsa, Rumen teknik adamın bu kez çok daha farklı hedefler belirlediği görülecektir. Tam olarak anlaşılamasa da, kariyer, maddiyat ya da yaş bazında doymuş futbolcuların defterlerinin dürülme eylemi, artık hedeflerin önde gelenidir. Bu söylemden şu sonuca rahatlıkla varılabilir Galatasaray'ın 100. yıldaki iyi futboluna ve başarısına engel olanlar, Hagi'nin, daha sonra kim olduklarını anlayacağımız, bazı talebeleridir... 
Bu konudan hemen sonra kurulacak "Kral nerede" cümlesi, kesinlikle yukarıyla ilişkilendirilmemelidir. Önce pankart, sonra slogan olarak milli takımın önüne ve zaman zaman üzerine çıkarılmaya çalışılan bu soru, aslında artık Türkiye 1. Ligi'nde de sorulabilir. Haftalardır gol ve iyi futboldan nasiplenemeyen Hakan biraz daha saklanırsa, bu kez gerçekten zaman aşımından dolayı yakında tedavülden kalkabilir 
Aslında, Türk lirası falan olsa tedavülden kalkacak olan at sıfırları, başına da 'Yeni' ibaresi koy ve gıcır gıcır sür piyasaya. Pek üzülecek bir durum değil Ama bu öyle mi Daha düne kadar baş tacıydı Kral. Hadi o da bir tarafa eskisini yok etmeden evvel, güle güle kullanmak üzere öncelikle 'Yeni Hakan'lar üretmek gerekir... 

Haftanın portresi 

Alex de Souza Fenerbahçe 
SAHA dışında yersiz şikayetlerden uzak, çekimserlik ve ağırbaşlılık arasında gidip gelen bir sessizlik içine hapsolmuş gibi. Ancak saha içinde bu durumu lehine çeviriyor, oyundayken bile gözlem yapabilme özelliğiyle tüm dengeleri değiştiriyor. Bu sambacı, yükselen çizgisiyle her eleştiriden sonra kabuğuna çekilip, sendroma giren meslektaşlarına profesyonelik dersleri veriyor. Alex, Trabzon'da ligin kaderini değiştirmesi beklenen maçın kader adamıydı. Nefes almakta güçlük çektikleri anlarda kendisine has stiliyle arkadaşlarına oksijen sağladı, soğukkanlı bir gol attı, bir asist yaptı. Fener'in yolunu aydınlattı. 

Haftanın karması 

Rüştü F.Bahçe 
H.Kutlu A.Gücü 
Ömer Malatya 
Kratochvil Denizli 
İsmet A.Sebat 
Abdullah İst.Spor 
Tuncay F.Bahçe 
Alex F.Bahçe 
Burak Sakarya 
Z.Biryol Konya 
Okan Ç.Rize 

Haftanın takımı 

FENERBAHÇE Avrupa'ya yabancılık çeken ayaklar, Türkiye'de rakiplere kök söktürüyor, adeta ligin altını üstüne getiriyor. Trabzon'da haftalardır merakla beklenen mücadeleyi 63 dakika on kişi oynamasına rağmen bileklerinin hakkıyla kazanarak, tartışmasız liderliğini ilan ettiler. Dirençleri, mücadele azimleri ve oyun disiplinleriyle alkışı hak ettiler. 

Haftanın hocası 

CHRİSTOPH DAUM Fenerbahçe Zaman zaman sivri çıkışları, inatçılığı ve çelişkileriyle camianın yüreğini ağzına getirdi, ancak teknik konularda birçok meslektaşını mat etmesini bildi. Trabzon önünde eksik oynamanın getirdiği dezavantajı oyun kurgusundaki akılcı düzenlemelerle giderdi, Ziya Doğan'ın gol için sahneye sürdüğü hamleleri bertaraf etti. 

Haftanın hakemi 

KUDDUSİ MÜFTÜOĞLU G.Saray - Malatya Kendine fazla iş düşmedi, tartışılması muhtemel pozisyonları da hiç sektirmedi. Kararları yerindeydi, düdük seçimlerinde tereddüte düşmedi, güven verdi. Göze batan hiçbir hatası olmadı, başarılı yönetimiyle iki takım futbolcularının da takdirini topladı. 90 dakika sonunda Ali Sami Yen'den en iyi şekilde uğurlandı. 

Gol krallığı Futbolcu Takım Maç Gol Zafer Biryol Konyaspor 13 10 Fatih Tekke Trabzonspor 13 9 John Carew Beşiktaş 12 8 Van Hooijdonk Fenerbahçe 12 8 Marcio Nobre Fenerbahçe 13 8 Necati Ateş Galatasaray 13 8 Gökdeniz K. Trabzonspor 13 8 

Gol Pası Futbolcu Takım Maç Gol Pası Alex de Souza Fenerbahçe 11 7 Fatih Tekke Trabzonspor 13 7 Celil Sağır Samsunspor 13 5 

Altın eldiven Futbolcu Takım Maç Gol Rüştü Reçber Fenerbahçe 9 5 Zafer Özgültekin Ankaragücü 8 8 Kerem İnan Samsunspor 8 8 Michael Petkovic Trabzonspor 13 9 Kenan Hasegic Gaziantepspor 8 9 

Kart cezalıları 

Kırmızı Nobre F.Bahçe , Bouazizi Gaziantep , Yordanov İstanbul , Cenk Samsun 
Sarı Mehmet Polat Gaziantepspor , Musa Kuş İstanbulspor , Koray Çaykur Rizespor 

Haftanın sonuçları 

Trabzonspor - Fenerbahçe 0 - 2 
Alex Dk.20 Pen. , Tuncay Dk.76 
Sakaryaspor - Samsunspor 4 - 2 
Ali Cansun Dk.14 ve 39 , Burak Dk.20 ve 66 , Kaies Dk.73 Pen. ve Dk.75 Pen. 
B.B.Ankaraspor - Konyaspor 1 - 3 
Zafer Biryol Dk.54 ve 77 , Jaba Dk.58 , Tayfun Dk.60 
Galatasaray - Malatyaspor 1 - 1 
Yunus Dk.35 , Volkan Dk.55 
Beşiktaş - Çaykur Rizespor 2 - 2 
Okan Dk.8 ve 67 , Ahmed Hassan Dk.65 Pen. , İbrahim Akın Dk.79 
Denizlispor - Kayserispor 2 - 1 
Kratochvil Dk.47 Pen. , Gökhan Dk.61 , Ümit Dk.83 
Gaziantepspor - İstanbulspor 0 - 1 
Yordanov Dk.70 Pen. 
Gençlerbirliği - Akçaabat Sebatspor 1 - 1 
Ali Tandoğan Dk.28 , İsmet Dk.78 
Diyarbakırspor - Ankaragücü 0 - 1 
Umut Dk.17 

Haftanın maçları 

BUGÜN S.Prag-F.Bahçe, PERŞEMBE S.Bükreş-Beşiktaş, CUMA A.Gücü-G.Saray, CUMARTESİ Kayseri-G.Antep, Ç.Rize-Ankaraspor, Konya-Trabzon, F.Bahçe-D.Bakır, PAZAR A.Sebat-Denizli, İst.Spor-Sakarya, Malatya-G.Birliği, Samsun-Beşiktaş 


</TEXT>
</DOC>
