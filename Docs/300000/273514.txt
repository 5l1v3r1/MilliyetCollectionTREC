<DOC>
<DOCNO> 273514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun17.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Riskli olan 62 okula yıkım kararı 
</HEADLINE>
<TEXT>


GÖKHAN KARAKAŞ İstanbul 

İstanbul Valisi Muammer Güler, İstanbul'da deprem riski taşıyan 131 okuldan 62'sini yıkıp yerine daha büyük okullar yapacaklarını belirtti. Beyoğlu'ndaki Firuzağa İlköğretim Okulu'nun yeniden eğitime açılması nedeniyle düzenlenen törende konuşan Güler, "Bilimsel olarak da raporlar elimize yeni ulaştı. Şimdi gereğini yerine getiriyoruz" dedi. Güler, bir gazetecinin okulların açıldığı bir dönemde böyle bir raporun açıklanmasının uygun olup olmadığını sorması üzerine, "Eğitimlerine aksamadan başka okullarda devam ediyorlar. Çocuklarımızı deprem riski taşıyan okullarda barındıramazdık" dedi. 

Veliler tepkili 
Kartal'daki Eczacıbaşı İlköğretim Okulu, Nişantepe İlköğretim Okulu, Paşaköy İlköğretim Okulu, Saffet Simavi İlköğretim Okulu ve Şakir Demir İlköğretim Okulu'nun öğrencileri ve velileri yöneticilerden bilgi almaya çalıştı. Kararın okullar açıldıktan bir hafta sonra bildirildiğini söyleyen veliler, kayıt öncesi bilgi verilmemesini eleştirdi. 




</TEXT>
</DOC>
