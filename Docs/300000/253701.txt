<DOC>
<DOCNO> 253701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/dunya/axdun01.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye 3 yılda 259 milyon euro 
</HEADLINE>
<TEXT>


AB Komisyonu, Kuzey Kıbrıs'ın izolasyonunu ortadan kaldırmayı amaçlayan paketi onayladı 

GÜVEN ÖZALP Brüksel 


Avrupa Birliği Komisyonu, Kuzey Kıbrıs'ın içinde bulunduğu izolasyonu ortadan kaldırmak için hazırladığı paketi onayladı. Paket, 259 milyon euro'luk mali yardımın yanı sıra Kuzey Kıbrıs'tan Avrupa pazarlarına serbest ihracatın da önünü açıyor. Paketin AB Konseyi tarafından da değiştirilmeden onaylanması halinde KKTC, istediği limanını kullanarak Güney'e bağlı kalmaksızın AB pazarına mal ihraç edebilecek. 
Pakete ilişkin bir açıklama yapan Komisyon'un genişlemeden sorumlu üyesi Günter Verheugen, AB'nin hedefinin birleşmiş bir Kıbrıs olmaya devam ettiğinin altını çizerek, "Siyasi önemi çok büyük olan bu paket tanıma anlamı içermiyor" dedi. Paketin amacını "Kuzey'e yönelik tecridi sona erdirmek" olarak açıklayan Verheugen, "Kıbrıs'ın birleşmesi Birlik'in politikası olmaya devam edecek" dedi. 
Komisyon tarafından açıklanan paket önce AB Daimi Temsilciler Komitesi'nin COREPER önüne gelecek, ardından da AB Konseyi nihai halini vererek onaylayacak. Bu işlemin temmuzun ikinci yarısında tamamlanması bekleniyor. Doğrudan ticaret konusunda onay oyçokluğu yöntemiyle verileceğinden Rumların veto etme şansı yok. Mali yardım konusunda ise onay oybirliği yöntemiyle gerçekleşecek. Burada Rum Kesimi'nin veto hakkı bulunacak. Pakette öne çıkan unsurlar şu şekilde belirginleşiyor 
Doğrudan ticaret 
Adanın kuzeyinde üretilen mallar serbestçe AB pazarına girebilecek.Kuzeydeki her liman kullanılabilecek.Menşei şahadetname Kıbrıs Türk Ticaret Odası tarafından verilecek. Komisyon, yönetmeliğin kapsamına giren mallar konusunda yıllık kota belirleyecek.Uygunsuzluk ya da yolsuzluk belirlenmesi halinde Komisyon doğrudan ticarete ilişkin yönetmeliği askıya alabilecek. Bu askıya alma 6 ayı geçmeyecek. 
Mali yardım 
Mali yardımın tutarı 259 milyon euro olarak belirlendi. Bu yardımın verilmesi 3 yıla yayılacak ve proje temelli olacak. AB, 2004'te 6 milyon, 2005'te 114 milyon, 2006'da 139 milyon euro aktaracak.Yardımın amacı, altyapının yeniden yapılandırılması, güven artırıcı önlemler ve sivil toplumun desteklenmesi, Kıbrıs Türk Toplumu'nu AB'ye daha yakın hale getirmek olarak belirginleşiyor. 

Türkiye'den yılda 270 milyon dolar 

KKTC Ekonomi Bakanı Salih Coşar'ın verdiği bilgilere göre Türkiye, KKTC'ye ortalama 270 milyon dolar gönderiyor. Türk hükümeti, KKTC'nin savunma bütçesinin ve yatırım bütçesinin yol - enerji - su gibi tamamı için para gönderiyor. Cari bütçe açığını kapatmak için de kredi veriyor. Bu kredi genelde silinip bağış oluyor. 2002 yılında 79.6 milyon dolar savunma ve yatırım bütçesi yardımı, 190.4 milyon dolar cari bütçe açığını kapatma kredisi olarak toplam 270 milyon dolar gönderildi. 


</TEXT>
</DOC>
