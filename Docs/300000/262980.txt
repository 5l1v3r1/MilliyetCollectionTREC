<DOC>
<DOCNO> 262980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun07.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgeler Başkan'a gelecek 
</HEADLINE>
<TEXT>


Yargıtay Genel Sekreterliği'nin Çakıcı skandalıyla ilgili istediği belgeler Özkaya'ya sunulacak 

GÖKÇER TAHİNCİOĞLU Ankara 

Alaattin Çakıcı'nın dolaylı temas kurduğu Yargıtay Başkanı Eraslan Özkaya'nın soruşturmaya uğramasına neden olabilecek skandalın belgeleri, yine Özkaya'nın önüne gelecek. Belgeler, skandala adı karışan Yargıtay Genel Sekreter Yardımcısı Ercan Yalçınkaya'nın da önünden geçecek. Yargıtay Genel Sekreterliği, İstanbul Başsavcılığı'na bir yazı göndererek, Özkaya, MİT Dış Operasyonlar Daire Başkanı Kozinoğlu, müteahhit Hakkı Süha Şen ve Yalçınkaya'nın isimlerinin geçtiği belgelerin Yargıtay'a gönderilmesini istedi. Belgeler, Yalçınkaya'nın görevli olduğu Yargıtay Genel Sekreterliği'ne gelecek ve buradan Özkaya'ya sunulacak. Özkaya, belgeleri, hakkında soruşturma açılmasına gerek olup olmadığını değerlendirmesi için başkanlık ettiği Yargıtay Başkanlık Divanı'na sunacak. Özkaya'nın katılmayacağı divan, iddialarla ilgili bağlayıcı kararı verecek. 
Başkanlık Divanı, geçtiğimiz aylarda, yargıdaki rüşvet ve baskı iddialarıyla ilgili 9 Yargıtay üyesi hakkında başlatılan Neşter Soruşturması'nı karara bağlamıştı. Kararda, konuşmaların delil sayılabilmesi için dinlemeye takılan taraf hakkında da mahkeme izni bulunması gerektiği belirtildi. 

Kozinoğlu'na yarayabilecek 
Özkaya'nın da aralarında bulunduğu 9 kişilik Başkanlık Divanı'nın verdiği bu karar, Çakıcı nedeniyle girişimde bulunan Kozinoğlu ile Şen'i de kurtarabilecek. İstanbul Başsavcılığı, ayrı ayrı dinleme kararları çıkarmamışsa, Özkaya, Kozinoğlu ve Şen hakkında "telefon dinlemesine" dayanarak söylenenler delil oluşturmayacak. 


</TEXT>
</DOC>
