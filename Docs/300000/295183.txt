<DOC>
<DOCNO> 295183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko41.html </URL>
<DATE> 2004/12/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avusturya Maliye Bakanı ABD konuşmak yerine pariteye baksın 
</HEADLINE>
<TEXT>

     Avusturya Maliye Bakanı Karl-Heinz Grasser, euro dolar paritesinin düşürülmesi için ABD'nin dış ticaret ve cari açıklarını kapatması gerektiğini söyledi. 
     Yılbaşında Avrupa Birliği AB Maliye Bakanları Konseyi'nin sözcülüğünü üstlenecek olan Karl-Heinz Grasser, Avrupa'nın ihracatına zarar veren euronun yükselişi sorununun çözümü için Avrupalı liderlerin Washington yönetimi üzerindeki baskılarını şiddetlendirmelerini istedi. 
     ''ABD, sadece konuşmak yerine bütçe ve dış ticaret açıklarını kapatarak euro dolar paritesinin yükselmesini engellemeli'' diyen Grasser, euronun dolar karşısındaki mevcut değerinin ''çok yüksek'' olduğunu kaydetti. 
     ABD yönetimini kastederek ''Sadece güçlü dolar istiyoruz ifadesi bizi memnun etmiyor'' diyen Avusturya Maliye Bakanı Grasser, euronun değer kazanması sorununa gerçekçi çözüm bulunması gerektiğini, bu sorumluluğun da Amerikalılara ait olduğunu ifade etti. 
     Avrupalı yetkililere ''ABD'yi tüm ikili ve çoklu toplantılarda sıkıştırmaları'' çağrısı yapan Grasser, petrol fiyatlarında kaydedilen son gerilemeyi ise ''euronun değerlenişiyle kıyaslandığında daha önemli bir gelişme'' olarak niteledi. 
     Grasser, ''Ekonomik açıdan petrol fiyatları bizim için pariteden daha önemli. Fiyatlar gerilediği için tanrıya teşekkür etmeliyiz'' şeklinde konuştu. 
     
</TEXT>
</DOC>
