<DOC>
<DOCNO> 278301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/civaoglu.html </URL>
<DATE> 2004/10/08/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Göğe tırmanış 
</HEADLINE>
<TEXT>


AB'ye tam üyelik, çizgi filmlerin, göğe uzanan, bulutlarda kaybolan ve sonu görünmeyen bir merdiveni gibiydi. 41 değil, 47 yıl önce o merdivenin ilk basamağına adım atılmıştı. 
Adnan Menderes'in Başbakanı olduğu Demokrat Parti, AB'nin o zamanki adıyla Ortak Pazar'a, Türkiye'nin tam üyelik için girişimini başlatmıştı. 
İsmet İnönü'nün Ankara Anlaşması'nı imzalamasına kadar geçen 5 yıllık sürede basamaklar tırmanıldı. Bu anlaşma ilk platformdu ve üç aşamalıydı. 
1- 10 yıllık başlangıç dönemi 
2- 15 yıllık geçiş dönemi 
3- 22 yıllık son dönem 
Yani, 47 yıllık bir süreç öngörülüyordu... 
Bu takvime göre her şey tıkır tıkır yolunda gitseydi dahi, Türkiye, 6 yıl sonra üye olabilecekti. 
Bunca "kaybolan yıllara" karşın, gene de vardığımız nokta kötü sayılmaz. 
11-12 yıl sonrası için "tam üyelik" görülmekte. 
Ankara Anlaşması takvimi dikkate alınırsa, sadece 5-6 yıllık bir gecikme söz konusu. 
Oysa araya 3 askeri darbe ve 2 askeri müdahale girmiş. 
Bunlar da merdiven basamaklarında Türkiye'nin bekletildiği kesintiler. 

Asansörü kaçırmak 
Arada, takvimi kısaltacak, "Yunanistan'la birlikte sizi de üye yapalım" önerisi gibi bir "asansöre binmek" şansını ıskalamak da var. 
Nefes nefese, ite kaka merdivenleri tırmanarak geçti yıllar. 
1987'de bir platform daha... Turgut Özal'ın "ince uzun yola girdik" diyerek, "tam üyelik başvurusu ve bu başvurunun işleme konulması..." 
Gene göğe uzanırcasına yükselen merdivende nefes nefese tırmanış. 
Bazen umutların tükenişi. 
Bazen birkaç basamak aşağıya kaydıktan sonra yeniden tırmanışa geçmek. 
Tansu Çiller'in Başbakanlığı döneminde "Gümrük Birliği Anlaşması'nın imzalanışı" da bir diğer platformdu. 
Ardından merdivenler daha da zorlukla tırmanıldı. 
Sonra... 
"Türkiye'nin tam üye olabileceğinin açıklandığı Helsinki platformu." 
Ve gene basamaklar... basamaklar... 
"İlerleme Raporu olumlu çıktığı takdirde, Türkiye'yle müzakerenin gecikmesiz başlayacağını" açıklayan, Kopenhag Zirvesi Sonuç Bildirgesi... 
Ve Türkiye'nin 10 yıl sürebilecek basamakları son 2 yılda tırmanışı ile varılan sonuncu platform "Türkiye'nin, müzakerelerin başlaması için yeterli olduğunun" açıklanması. 
Bu sonuncusu, artık bulutların üzerinde. Diğerlerinden farklı. 
Merdivenin sonu görünüyor. 
Önümüzde daha çok basamak ve başta 17 Aralık olmak üzere kritik platformlar var ama "çoğu gitti, azı kaldı." 
O nedenle İlerleme Raporu'nun "Türkiye'nin müzakerelere başlamaya hazır olduğu" yolundaki raporunu TV'den izlerken Beethoven'in 9. senfonisi Neşeye Övgü'yü "abartılmış çoşkuyla" dinledim. 
Elbette, önümüzde çok zorlu bir tırmanış daha olduğunun bilincindeyim. 
Ancak varılan bu aşamayı da "yas" süreçlerinde çalınan Mozart'ın Requiem'iyle karşılayacak da değildim. 

Yıl gibi ay 
Önümüzde 2 yıl gibi uzun 2 ay var. 
Gene basamaklar tırmanacak Türkiye. 
Kendisinden beklenen yasaları çıkarmalı. İnsan Hakları ve çağdaşlık ölçütlerinde önemli adımlar atmalı. 
Duyarlı konularda öyle akılcı uygulamalarla ön almalı ki... Karşıtların söyleyecek sözü olamasın. 
Türkiye'yi "Kürtler - Türkler" Sünniler - Aleviler diye bir yandan "etnisite", diğer yandan "din" eksenlerinde bölmek potansiyeli olan AB gündem maddeleri, içe kapanarak değil, akılcı formüllerle açılımlar yaparak aşılabilir. 
Kıbrıs gibi bir tabunun da böyle aşıldığı dikkate alınmalı. 
17 Aralık platformundan, simgesel, "aç - kapa" niteliğinde de kalsa "tam üyelik müzakerelerinin gecikmeden başlaması" kararı çıkmalı. 
Diğer her şey ayrıntı... olmalıdır. 



</TEXT>
</DOC>
