<DOC>
<DOCNO> 275228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/yazar/pulur.html </URL>
<DATE> 2004/09/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bölügiray ve Kamran İnan'ın mektupları... 
</HEADLINE>
<TEXT>


HER yazar okurlarından mektup alır, kimi över, kimi eleştirir, hatta küfredenler bile vardır. 
Ama hepsinin ortak paydası "tepki"dir, yazarın yazılarına tepkidir onun için bize göre yazarlar olumlu veya olumsuz, hatta küfreden mektuplardan mutlu olmalıdırlar. 
Düşünün her gün yazıyorsunuz, Allah'ın tek kulu çıkıp bir satır bile mektup göndermiyor. 
Bu mu iyidir, yoksa her gün üç beş de olsa mektup almak mı 
Biz ikincisini tercih ederiz. 

YILLARDAN beri, kim bilir kaç mektup almışızdır, kimini okuyup gülüp geçmiş, kimini okuyup değerlendirmiş, kimi de yazılarımıza bile konu olmuştur. 
Bugün size iki okurumuzun mektuplarından birer bölüm aktaracağız, birincisi emekli korgeneral Nevzat Bölügiray'ın... 

SAYIN Bölügiray'ın adını, sanırız, "12 Eylül" döneminde Adana bölgesi sıkıyönetim komutanı olarak duyduk emekli olduktan sonra ise, peş peşe kitaplar yayımlamaya başladı. Tam on iki kitap. İlk kitabın adı "Sokaktaki Asker"di, son kitabının adı da "AKP Değişiyor mu " 
Kitapların belgesel değeri vardır, belirli konuları araştıranların güvenecekleri kaynaklardır. 
Bölügiray, kitapları için şöyle diyor 
"Ben sadece, karınca kararınca, kimi ülke sorunlarına parmak basarak ve bu alanda bir nevi kamu hizmeti yaptığımı düşünerek yazdım. İlerlemiş yaşıma karşın yazmayı sürdürmeye çalışıyorum kaç kişi okursa belki yararı olur, diye düşünüyorum." 
Hiç olmaz mı, elbette olur 
Bugün olmazsa, yarın mutlaka.... 
Yaşadığımız bu yılları araştıranlar, herhalde şarkıcıların, mankenlerin aşklarına değil, belgesel kaynaklara başvuracaklar. 

İKİNCİ okurumuz Kamran İnan... 
Hariciyeci, Büyükelçi ve politikacı... 
Siyasi hataları olsa da, bunlar onun dürüstlüğündendir, cambazlığından değil... 
Kamran İnan'ı 1970'li yıllarda bir NATO gezisinde Brüksel'de tanıdık, NATO'nun üst düzey memurlarındandı. Yılışık bir adam bizim gruba, gazetecilere musallat oldu, ille de akşam yemeğine evine götürecek. Oldum olası böyleleriyle başımız hoş değildir, o ısrar ettikçe biz direndik, bir ara Kamran İnan kulağımıza fısıldadı 
"Gidin efendim, gidin Sizin vergilerinizle size ziyafet çekiyor " 
Meğer adam, iktidarın "yalakalarından" biriymiş, torpille buraya gönderilmiş, görev verilmiş. 

KAMRAN İnan da bize gönderdiği mektubun bir yerinde şöyle diyor 
"Türkiye için, 50 yıldır, siz sütununuzda, ben devlet ve siyaset hayatında verdiğimiz kavgayı kazanmadık. Türkiye'yi yiyenler hep galip, sevenler ise hep mağlup oldu. Galiplerin müstehzi bakışları altında yolun sonuna yürümek acı geliyor." 
Acı ya da tatlı, yürüyeceğiz Sayın Kamran İnan... 
Başka çaremiz var mı 

1988'de Milliyet'e dönüşümüzde "Topal Karınca"yı anlatmıştık... 
"Topal Karınca" hacca gitmeye niyetlenmiş, yola çıkmış, çölün ortasında sormuşlar 
"Nereye " 
"Allah kabul ederse hacca " 
Şaşırmışlar 
"Bu halinle mi " 
"Gidemezsem de, varamazsam da, yolunda ölürüm ya " 
Sayın Kamran İnan, sizler, bizler ve nice milyon insan "Topal Karınca" olmayı kabul etmişizdir... 
Bu kadardır ol hikayat 



</TEXT>
</DOC>
