<DOC>
<DOCNO> 256455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun15.html </URL>
<DATE> 2004/07/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Denktaş Bu son 20 Temmuz kutlamam 
</HEADLINE>
<TEXT>

     KKTC Cumhurbaşkanı Rauf Denktaş, 20 Temmuz Barış ve Özgürlük Bayramı kutlamasını bu yıl son kez yaptığını bildirerek, ''Gelecek yıl 20 Temmuz'da başkası, halkın seçeceği birisi bu kutlamalara katılacaktır'' dedi. 
     Denktaş, Milli Güvenlik Kurulu MGK Genel Sekreteri Orgeneral Şükrü Sarıışık'ı kabulünde yaptığı açıklamada, şunları kaydetti 
     ''Bu benin son kutlamam olacaktır, 20 Temmuz'u. Gelecek 20 Temmuz'da başkası, halkın seçeceği birisi bu kutlamalara katılacaktır. Temenni ederim ki o güne kadar dünya bir şeyi, gerçeği anlasın. Kıbrıs'ta bir millet yoktur. İki milletin parçaları vardır. İki halk vardır. Kendi kaderini tayin etme hakkına sahip iki halk vardır. Referandumlarla bunu bütün dünyaya kendi kanıtlamıştır. Ve iki ayrı coğrafi bölgede yaşamak, iki tarafın kabul etmiş olduğu Güvenlik Konseyi'nin de benimsediği bir hal çaresidir.'' İki coğrafyanın iki devlete dönüştüğünü kaydeden Denktaş, ''Tanısınlar veya tanımasınlar devlet vardır. Bu devletin temelinde şehitler vardır, malul gaziler vardır, gazi bir halk vardır ve Türkiye'nin garantörlüğü vardır. Bu gerçekleri kabul ederek bir anlaşmaya gidilir'' dedi. 
     Denktaş, Rumlara ''meşru hükümet'' unvanı verildiği sürece Rumların bir anlaşmaya ihtiyaç duymayacağını kaydetti. 
     Halkın ve gençliğin, devletin gökten inmediğini iyi anlamasını ve şehitlere ihanet edilmemesini isteyen Denktaş, Annan planına ''evet'' dedikleri için sırtlarının okşandığını, bu sonucun alınması için çok uğraşanlar olduğunu belirterek, ''Vaatlerini yerine getirme zamanı gelmiştir, ama şart koşarak, diyet isteyerek değil'' diye konuştu. 
     ''Eğer egemen değilsek azınlığız, mahkumuz. Eğer devletiniz yoksa, o zaman başkasının devletinde 'ortaksınız' dense dahi geçici misafiriz'' ifadesini kullanan Denktaş, ''Bu halk görmediği nimeti görmüştür bugüne kadar. Sıkıntıları varmış, sıkıntısız devlet yoktur'' dedi. 
     MGK Genel Sekreteri Orgeneral Şükrü Sarıışık da 20 Temmuz Barış ve Özgürlük Bayramı kutlamalarına Genelkurmay Başkanı Orgeneral Hilmi Özkök ve Türk Silahlı Kuvvetleri'ni temsilen katılmak üzere KKTC'ye geldiğini anımsatarak, şöyle konuştu 
     ''5,5 yılı aşkın bir süreyle gururla görev yaptığım Kıbrıs'ta bu anlamlı günde sizlerle olmak ve her zaman saygı duyduğum Sayın Cumhurbaşkanımızın liderliğinde Kıbrıs Türk halkıyla 20 Temmuz'un getirdiği coşku ve heyecanı bir defa daha paylaşmak gerçekten benim için büyük bir onur olmuştur.'' Orgeneral Sarıışık, Cumhurbaşkanı Denktaş'a, Genelkurmay Başkanı Orgeneral Hilmi Özkök adına Türk Silahlı Kuvvetleri şildini takdim etti. 
     
</TEXT>
</DOC>
