<DOC>
<DOCNO> 257289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun07.html </URL>
<DATE> 2004/07/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
11 Eylül'ü önlemek için kaçırılan 10 fırsat 
</HEADLINE>
<TEXT>

     İngiltere'de tüm gazeteler ABD'de bugün açıklanacak 11 Eylül Komisyonu raporunu aynı başlıkla sayfalarına taşırken, Guardian'ın haberi şöyle 
     "Bugün açıklanacak rapora göre ABD El Kaide'nin 11 Eylül saldırılarını tespit edip bu komployu aksatmak için 10 fırsat kaçırdı. Ancak 11 Eylül Komisyonu 'saldırılar önlenebilir miydi ' sorusu üzerinde hüküm vermeye girişmeyecek. 
     600 sayfalık rapora göre yönetim Clinton başkanlığında dört, Bush başkanlığında altı kez bu yönde fırsatları kullanamadı. 
     Bunlar arasında Usame Bin Ladin'in gizlendiği düşünülen Afganistan'daki hedeflerin vurulmasından vazgeçilmesi ve 19 hava korsanından 2000 yılında gözetim altında olan ikisinin izinin kaybedilmesi ve göçmenlik makamlarının takip listelerine isimlerinin eklenmemesi var." 
     
     DAHA FAZLA KİŞİ Mİ ÖLDÜ 

     Öte yandan, yapılan yeni bir araştırma sonucunda, New York'ta 11 Eylül 2001'deki terörist saldırılarla çöken Dünya Ticaret Merkezi'nin ikiz kulelerinde açıklanan sayıdan daha fazla kişinin öldüğü iddia edildi. 
     Çöken kulelerle ilgili kapsamlı çalışma yapan ABD Ulusal Standartlar ve Teknoloji Enstitüsü, daha önceden açıklanan ölü sayısının yanlış olduğunu belirterek, uçakların çarptığı kısımdan aşağıda kalan katlarda 567 ila 610 arasında kişinin ölmüş olabileceğini ortaya koydu. 
     Acil çıkış ve kurtarma imkanlarının daha iyi hazırlanması için, saldırılarda insanların binaların daha çok hangi kısımlarında öldüğünü tespit etmeye çalışan araştırmayı yapan enstitünün geçici tahminlerine göre, Birinci Kule'de ölen 1466 kişiden 1356'sı, uçağın çarptığı kısım ya da daha üst katlarda hayatını kaybetti. 
     İkinci Kule'de ise 624 kişi hayatını kaybederken, bunlardan sadece 6'sı çarpmanın olduğu kısmın alt katlarında hayatını kaybetti. Uçakların İkiz Kulelere çarptıkları kısmın aşağı katlarında ölen kurtarma ekiplerindeki görevlilerin sayısının ise 400'ten fazla olduğu kaydedildi. 
     Çarpmanın olduğu kısmın altındaki katlarda ölenlerin açıklanandan 30 kişi daha fazla olduğunu öne süren enstitü, bunlardan 17'sinin binanın hangi kısmında öldüğünün hala tespit edilemediğini kaydetti. 
     Kaçırılan uçaklardaki yolcularla birlikte saldırılarda ölenlerin sayısının toplam 2749 olduğu sonucuna varılan araştırmanın, enstitü tarafından yapılan 300 doğrudan mülakat ve 800 telefon mülakatı sonucu elde edilen bilgilere dayandığı ifade edildi. 
     Daha önceden yaptığı tahminlerde, çarpma sırasında binalarda 16 bin 200 ila 18 bin 600 kişi bulunduğunu kaydeden enstitü, bina yakınlarından geçen 18 yayanın da öldüğünü tespit etti. 
     Enstitünün araştırmayla ilgili nihai raporunu aralık ayında açıklayacağı kaydedildi. 
     
</TEXT>
</DOC>
