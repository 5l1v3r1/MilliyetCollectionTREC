<DOC>
<DOCNO> 278862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun03.html </URL>
<DATE> 2004/10/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Prens Harry'nin sınavda yardım aldığı iddiası... 
</HEADLINE>
<TEXT>

     Prens Charles ile Paris'teki kazadan hayatını kaybeden Prenses Diana'nın ikinci oğlu Prens Harry, saygın Eton Koleji'nde yıl sonu sınavlarından birinde bir hocasından yardım almakla suçlandı. 
     News of the World gazetesinin haberinde, Harry'nin eski hocalarından birinin yarın bu konuda bir açıklamada bulunarak, bir kolej yetkilisi tarafından nasıl sınavda Prens Harry'ye yardım etmek zorunda bırakıldığını anlatacağı ileri sürüldü. 
     Haberde, plastik sanat hocası Sarah Forsyth'ın Eton Koleji aleyhine cinsiyet ayrımcılığı yaptığı ve usulsüz olarak işten çıkarıldığı için dava açacağı belirtilirken, Kraliyet ailesinin yazılı bir açıklamada bulunarak, iddiaların asılsız olduğunu ve Prens Harry'nin sınavda yardım almadığını ifade ettiği hatırlatıldı. 
     Prens Charles ve 2 oğlunun ikamet ettiği Clarence House'dan yapılan açıklamada, ''Söz konusu olan, kolej yönetimi ile anlaşmazlığa düşen bir hocanın dayanaksız iddialarıdır'' denilmişti. 
     20 yaşındaki Prens Harry'nin, aile geleneğine uyarak, önümüzdeki günlerde İngiliz kara ordusunun subaylarının yetiştirildiği Sandhurst Askeri Akademisi'ni gitmesi bekleniyor. Geçen ay, fiziksel performansıyla ilgili olarak 4 gün boyunca sınavlara girdiği belirtilen Prens Harry'nin, akademiye daha ziyade kolejdeki başarılı sınav sonuçlarına bakılarak alındığı belirtiliyor. 
     Suçlamalarda bulunan öğretmen Forsyth da plastik sanat dersinden en iyi not olan A alabilmesi için Prens Harry'ye soruların yanıtlarını verdiğini ileri sürüyor ve işten çıkarılmasıyla ilgili olarak 100 bin sterlinlik tazminat istiyor. 
     
</TEXT>
</DOC>
