<DOC>
<DOCNO> 250817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun35.html </URL>
<DATE> 2004/06/25/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Papadopulos'tan İngiltere'ye tepki... 
</HEADLINE>
<TEXT>

     Kıbrıs Rum yönetimi lideri Tasos Papadopulos, 1 Temmuz Perşembe günü KKTC Başbakanı Mehmet Ali Talat'la görüşecek İngiltere Dışişleri Bakanı Jack Straw'a tepki gösterdi. 
     KKTC'nin ''işgal altındaki bölgedeki sözde yönetim'' olduğunu öne süren Papadopulos, İngiltere'ye, ''sözde yönetimin statüsünü bir üst düzeye çıkarma girişimlerinin sonuçlarını dikkate alması'' çağrısı yaptı. 
     İspanya ve Portekiz ziyaretlerini tamamlayarak Rum kesimine dönen Papadopulos, Larnaka Havaalanı'nda yaptığı açıklamada, Madrid ve Lizbon'daki temaslarından memnun olduğunu söyledi. 
     Talat'ın perşembe günü Straw ile yapacağı görüşmeyle ilgili bir soruyu yanıtlayan Papadopulos, Rum hükümetinin, ''görüşmeyi engelleme konusunda hiçbir girişimde bulunmayacağını'' belirtti. 
     Papadopulos, ''Bu girişiminin Kıbrıslı Rumlar üzerinde nasıl bir intiba yaratacağını Londra kendi düşünsün'' dedi. 
     ''Londra'nın bu tür girişimlere ilk kez başvurmadığını'' ifade eden Rum lider, ''İngiltere'nin bu tür adımlarını tasvip etmiyoruz'' diye konuştu. 
     
</TEXT>
</DOC>
