<DOC>
<DOCNO> 289858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy10.html </URL>
<DATE> 2004/11/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
"Camide dizi çekimi krizi"... Dışişleri "Hassasiyetimizi ilettik" 
</HEADLINE>
<TEXT>

     Dışişleri Bakanlığı Sözcüsü Namık Tan, Yunanistan'ın Batı Trakya bölgesindeki Şahin köyündeki bir camide yapılan dizi çekimiyle ilgili gelişmelerin yakından izlendiğini belirterek, ''Olaya ilişkin duyarlık ve hassasiyetimizi Yunanistan Dışişleri Bakanlığı'na ilettik'' dedi. 
     Tan, Dışişleri Bakanlığı'ndaki haftalık basın toplantısında, Batı Trakya'daki camide bir dizi çekimi sırasında meydana gelen gelişmelerle, Hollanda'da Müslümanlara yönelik şiddet olaylarına ilişkin soruları yanıtladı. 
     Batı Trakya'daki gelişmelerin yakından takip edildiğini belirten Tan, şunları söyledi 
     ''Söz konusu olaya ilişkin olarak duyarlık ve hassasiyetimizi Atina Büyükelçiliğimiz vasıtasıyla Yunanistan Dışişleri Bakanlığı'na ilettik, olay hakkında bilgi istedik. Öğrendiğimize göre, olaya sebebiyet veren Alfa televizyonu ekibi üyeleri bir süre gözaltında tutulduktan sonra 16 Kasım akşam saatlerinde serbest bırakılmışlar. Bu arada, ekip hakkında savcılığın da kamu davası açacağı yolunda bilgiler bize intikal etmiştir.'' 
     
     ''GEREKEN TEDBİRLER ALINMAKTADIR'' 
     Sözcü Tan, Hollanda'da Müslümanlara yönelik şiddet olaylarına ilişkin olarak da Bakanlığın Hollanda'daki temsilciliği vasıtasıyla gelişmeleri yakından takip ettiğini ve bunların hem bakanlık hem de ilgili makamlar tarafından değerlendirildiğini söyledi. 
     Hollanda makamlarıyla yakın işbirliğinin mevcut olduğunu ifade eden Tan, ''Bu bağlamda, bu tür olaylar işbirliği anlayışı çerçevesinde izlenmekte ve vatandaşlarımızın zarar görmemesi için gereken tedbirler alınmaktadır'' diye konuştu. 
     
</TEXT>
</DOC>
