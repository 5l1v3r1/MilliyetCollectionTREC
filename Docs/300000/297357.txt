<DOC>
<DOCNO> 297357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur27.html </URL>
<DATE> 2004/12/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Doğu Karadeniz'de fırtına bekleniyor... 
</HEADLINE>
<TEXT>

     Doğu Karadeniz'de bu akşam ve yarın kısa süreli fırtına beklendiği bildirildi. 
     Trabzon Meteoroloji Bölge Müdürlüğü'nden yapılan yazılı açıklamada, Doğu Karadeniz'in bu akşamdan itibaren kuzeyden gelen yeni bir soğuk ve yağışlı havanın etkisine gireceği belirtildi. 
     Yörenin bu gece ve yarın çok bulutlu, kıyı kesimlerin yağmur ve karla karışık yağmur, iç ve yüksek kesimlerin kar yağışlı geçeceği ifade edilen açıklamada, rüzgarın kuzey ve batıdan kuvvetli, kısa süreli fırtına şeklinde eseceği, hava sıcaklıklarının mevsim normallerinde olacağı kaydedildi. 
     Hava sıcaklıklarının 15-16 Aralık tarihleri arasında hissedilir derecede azalacağı, rüzgarın kuzey ve batı yönlerden kuvvetlice eseceği belirtilen açıklamada, nispi nemin yüzde 80-95 dolayında olacağı ifade edildi. 
     Açıklamada, yörenin doğusunda beklenen etkili karla karışık yağmur ve kar yağışı ile iç kesimlerde tahmin edilen don olayının doğuracağı olumsuz şartlara karşı ilgililerin ve vatandaşların tedbirli olmaları istendi. 
     
</TEXT>
</DOC>
