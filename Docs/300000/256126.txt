<DOC>
<DOCNO> 256126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy03.html </URL>
<DATE> 2004/07/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Tam üyelikten çok, müzakere sürecini önemsiyorum... 
</HEADLINE>
<TEXT>

     Başbakan Recep Tayyip Erdoğan, AB'ye ''tam üyelikten çok, müzakere sürecini önemsediğini'' söyledi. 
     Erdoğan, Balıkesir'in Marmara İlçesi'ne bağlı Marmara Adası Avşa Adası'nı ziyaret ettikten sonra tatilini geçirdiği Ekinlik Adası'na geldi. Erdoğan, Ekinlik Adası'na dönüşü öncesinde, Avşa Belediye Başkanı Cevdet Çağlar'ı makamında ziyaret ederek, beldeyle Yiğitler Köyü'nü birbirine bağlayan 3 kilometrelik yolun açılışını yaptı. 
     Başbakan Erdoğan, Avşa Adası'ndan ayrılmadan önce gazetecilerin, Almanya Başbakanı Gerhard Schröder'in, ''AB Komisyonu'nun İlerleme Raporu Türkiye ile üyelik müzakerelerine başlanmasını önerirse bu konuda belki 'şartlı evet' kararı alınabilir'' şeklindeki açıklamalarını hatırlatmaları üzerine, şunları söyledi 
     ''Aralık 2004 tarihinde verilecek karar, müzakere süreciyle ilgili karardır. Müzakere sürecini aldıktan sonra Türkiye'nin, müzakere süreci içerisinde yerine getirmesi gerekli olan, gerek Kopenhag Siyasi Kriterleri'ni uygulamadaki kalanları olabilir, gerekse Maastricht Kriterleri ile ilgi ekonomiye yönelik kriterler olabilir. Tabii bu ne kadar süre alacaktır, kestirmek güç. Ne zaman biterse Türkiye o zaman tam üye olabilir. Onun için ben, tam üyelikten çok müzakere sürecini önemsiyorum. Müzakere süreci başlasın, ondan sonra da biz uygulamada gereği olanları yerine getirdiğimiz zaman, zaten Türkiye'yi tam üye yapacaklardır. Ama bunun tarihi 5 sene mi olur, 10 sene mi olur, bu çok da önemli değil. Asıl olan, bu işi hazmede hazmede ve Türkiye'nin şanına yakışır bir şekilde yerine getirmektir. Zaten müzakere süreci içerisinde bazı şartları AB ailesi ile birlikte yerine getirme imkanı bulacağız.'' Gazetecilerin, Alaatin Çakıcı'nın Avusturya'da yakalanmasıyla ilgili sorularını ''Teşekkür ediyorum'' diyerek yanıtsız bırakan Erdoğan, Avşa İskelesi'nden Ramsey Giyim A.Ş'nin sahibi Remzi Gür'e ait ''Fairline'' adlı yatla Ekinlik Adası'na döndü. 
     
</TEXT>
</DOC>
