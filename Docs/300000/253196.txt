<DOC>
<DOCNO> 253196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/axspo01.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lütfen uyandırmayın 
</HEADLINE>
<TEXT>


Yunanistan'ın Avrupa Şampiyonluğu sonrası ülkede hayat durdu. Atina sokaklarına, "Eğer bu bir rüyaysa, lütfen bizi uyandırmayın" pankartları asıldı. Komşuda tüm düğün törenleri ertelendi 

YORGO KIRBAKİ 


Muhteşem karşılama 
EURO 2004'ü kazanarak, tarihi bir başarıya imza atan Yunanistan Milli Takımı dün Atina'da akıllara durgunluk veren gösterilerle karşılandı. Atina Havalimanı'na inen Mavi - Beyazlı kafile müthiş sevgi gösterileri arasında 1896'da ilk modern olimpiyatların düzenlendiği şehrin merkezindeki Panathinaikos Stadı'na gitti. Polis, havalimanı ve stat arasındaki 35 kilometrelik yolu trafiğe kapadı. 

Komşu uyumadı 
ATİNA sokaklarında göze çarpan en anlamlı pankart ise "Eğer bu bir rüyaysa lütfen bizi uyandırmayın" şeklinde yazılı olanıydı. Yunanistan'ın şampiyonluğu ülkede eşi benzeri görülmemiş sevinç gösterileriyle kutlandı. Girit'in Heraklion şehrindeki tarihi Ceneviz hisarına 745 metrekarelik dev Yunan bayrağı dikildi. Yunan bayrakları ülke genelinde yok satarken, Euro 2004'deki maçlarının tarih ve skorlarını yazan tişörtler de kapışıldı. 

En değerli Zagorakis 
ÜLKEDE, final maçı nedeniyle pazar günü kiliselerde yapılması programlanan düğün törenlerinden birçoğu dahi bir hafta sonrasına ertelenirken, gece kulüplerinde DJ'ler radyolardan kaydettikleri Yunan Milli Takımı'nın gollerini dinlettirerek müşterilerini coşturdular. UEFA, 23 gün süren ve 31 maçtan oluşan Avrupa Futbol Şampiyonası'nın en değerli oyuncusunu Theodoros Zagorakis olarak açıkladı. 

Olimpos'un Tanrıları 
RULİ DAVRANOĞLU 

YUNAN gazeteleri manşetlerine 'Hepimiz çıldırdık', 'Yunanistan zirvede', 'Kahramanlar tarih yazdı', 'O kupa bizim' başlıklarını attı. Goal News gazetesi, "Ölümsüzler", "Ve artık şampiyonuz" diyerek ülke tarihinin en önemli zaferinin gerçekleştiğine dikkati çektiler. Fos gazetesi, "Yunanistan Avrupa'nın kralı", "Kupayı aldık" manşetlerini kullandı. 
SPORT Time, "Tanrım, bugünleri bize gösterdiğin için sana şükrediyoruz. Artık Olimpos'un 11 yeni Tanrı'sı var" başlığını attı. Bu arada Ora Sport, Fener Rum Patriği, Bartholomeos'un, Yunan Milli Takımı'nın İstanbul'a davet ettiğini yazdı. Gazetede önümüzdeki hafta içinde futbolcuların bu ziyareti gerçekleştirebileceğini kaydetti. 




</TEXT>
</DOC>
