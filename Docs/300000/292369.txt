<DOC>
<DOCNO> 292369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko42.html </URL>
<DATE> 2004/11/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TMSF Adabank'ın yönetim ve denetimi TMSF'de değil... 
</HEADLINE>
<TEXT>

     Tasarruf Mevduatı Sigorta Fonu TMSF , Adabank'ın yönetim ve denetiminin kendisinde olmadığını bildirdi. 
     TMSF'den yapılan açıklamada, bazı yayın organlarında ''Geçen yıl TMSF'nin el koyduğu'' ve ''TMSF yönetiminde bulunan Adabank'ın 35.9 trilyon zarar ettiği'' yönünde haberler yayımlandığı belirtilerek, Adabank nezdindeki Kemal ve Melahat Uzan'a ait hisselerin temettü hariç ortaklık haklarının, ilgililerin İmar Bankası'nın da ortakları arasında yer almaları ve bankanın Fon'a devri ile birlikte kurucularda aranan nitelikleri kaybetmeleri dolayısıyla, BDDK'nın 4 Temmuz 2003 tarihli kararı uyarınca Fon tarafından kullanılmakta olduğu kaydedildi. 
     Bankalar Kanunu'nun ilgili maddesince, Adabank'ın yönetim kurulu üyelerinin 25 Temmuz 2003 tarihinde BDDK tarafından atandığına işaret edilen açıklamada, BDDK'nın 20 Ekim tarihli kararında, Adabank ortaklarından Cem Cengiz Uzan'a ait hisselerin temettü hariç ortaklık haklarının da, adı geçenin kurucularda aranan nitelikleri kaybetmesi dolayısıyla Fon eliyle kullanılmasının öngörüldüğü belirtildi. 
     Açıklamada, ''Bu çerçevede, yukarıda belirtilen açıklamalardan da anlaşılacağı üzere, Adabank A.Ş., bankacılık faaliyetlerini halen BDDK'nın gözetim ve denetimi altında sürdürmekte olup, Fon sadece 4389 sayılı Bankalar Kanunu'nun 8. maddesinin 2. fıkrasının c bendi uyarınca kurucularda aranan nitelikleri kaybeden banka ortaklarının hisseleri ile ilgili temettü hariç ortaklık haklarını kullanmaktadır'' denildi. 
     
</TEXT>
</DOC>
