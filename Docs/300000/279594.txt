<DOC>
<DOCNO> 279594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/gun02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'da Peker'e benzeyen 150 kişi var' 
</HEADLINE>
<TEXT>


Peker operasyonunu değerlendiren eski polis şefi Adil Serdar Saçan, "Dışarıda vatandaşa aslan kesilen mafya liderleri, içeride süt dökmüş kediye dönüyor" dedi 

LUBE AYAR İstanbul 

Eski İstanbul Organize Suçlar Şube Müdürü Adil Serdar Saçan, Sedat Peker operasyonuyla ilgili dışarıya sızdırılan bilgilerle Peker'in büyük bir mafya lideri olduğu izlenimi yaratıldığını, ancak sadece İstanbul'da buna benzer en az 150 kişi olduğunu söyledi. Saçan, "dışarıda vatandaşa aslan kesilen mafya liderlerinin içeride süt dökmüş kediye döndüklerini" belirtti. 
İstanbul Emniyet Müdürlüğü'nde 1998'de kurulan şubenin ilk müdürü olan Saçan, organize suç dünyasını, Peker operasyonunu ve hataları değerlendirdi. Saçan, şunları söyledi 
"Mafya babaları son derece titrek, ürkek ve korkak bir vaziyette nezarethanede oturur. Sorguda ne derseniz hemen yapan, sorularınıza anında cevap veren, devletin memuru karşısında askeri disiplinini bozmayan, terbiyeli, hiçbir şekilde yanlış harekette bulunmayan tiplerdir. Ama tetikçiler polise karşı gelebilir. Adam adliyeden çıkarken, 'Buraya suç işleyerek gelmedim ama bundan sonra her an suç işleyebilirim' dedi. Bu, 'Benden şikayetçi olanlar, sizinle hesaplaşırım' demek. Şik yetçi olanların nasıl geri çekileceğini izleriz. Son 6 - 7 aydır iki önemli Karadeniz kökenli mafya liderleri Alaattin Çakıcı ve Sedat Peker'e operasyon yapıldı. Kürt mafyası aldığı siyasal destekle Karadeniz mafyasını tasfiye ediyor." 

Saçan kimdir 

Mart 2003'e kadar 5 yıl süreyle Organize Suçlar Şube Müdürü olarak görev yaptı. Malki cinayeti, BİT'ler, Akbil, Adnan Hoca, Telekulak ve şike soruşturmalarını yürüttü. Sedat Peker, Alaattin Çakıcı, Sedat Şahin, Ayvaz Korkmaz, Kürşat Yılmaz, Nuri ve Vedat Ergin kardeşlere yönelik operasyonlar yaptı. Örümcek Ağı operasyonunda işadamı Erol Kohen'den rüşvet aldığı ve üniversite öğrencilerine işkence yaptığı iddiasıyla meslekten atıldı. Özel bir üniversitede öğretim görevlisi olarak çalışıyor. 


</TEXT>
</DOC>
