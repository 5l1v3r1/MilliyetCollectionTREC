<DOC>
<DOCNO> 292803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun17.html </URL>
<DATE> 2004/11/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Barroso Türkiye kararı kapalı kapılar ardında verilmemeli 
</HEADLINE>
<TEXT>

     AB Komisyonu Başkanı Jose Manuel Barroso, Türkiye'nin AB üyeliği ile ilgili kararın kapalı kapılar ardında verilmemesi gerektiğini söyledi. 
     Barroso, Alman Bild am Sonntag gazetesine yaptığı açıklamada, ''Türkiye'nin AB üyeliği ile ilgili karar kapalı kapılar ardında verilmemeli. Avrupa'daki insanlar bu konuda geniş çaplı bir tartışma bekliyorlar. Bu konuda halkoylaması yapılıp yapılmamasına üye ülkelerin kendileri karar verecekler'' dedi. 
     Barroso, Türkiye'nin üyeliğinin AB'yi nasıl değiştireceği sorusuna karşılık da ''Önce Türkiye ile üyelik müzakerelerinin başlaması gerekiyor. Türkiye, ancak tüm siyasi ve ekonomik kriterleri yerine getirdiği takdirde AB üyesi olabilir. Bunun için de Ankara'yı Avrupa'ya daha da yaklaştıracak reformlara ihtiyaç var'' diye konuştu. 
     Barroso, Irak'la ilgili bir soru üzerine, ''Saddam Hüseyin rejimi ortadan kalkmasaydı nelerin olacağını bugün hiç kimse bilemez. Önemli olan şimdi geleceğe bakmak. Batı toplumuyla Irak krizine yol açan nedenler arasındaki derin uçurumu tümüyle ortadan kaldırmamız lazım. Avrupalılar, askeri, siyasi ya da ekonomik açıdan olsun Irak'ta istikrarın ve demokrasinin sağlanması için katkıda bulunmak durumundalar. Bunun dışında her türlü tutum uluslararası terörizmi cesaretlendirecektir'' dedi. 
     Avrupa'nın bir ''süper güç'' olacağına inandığını ifade eden Barroso, ''Genişleyen AB'nin güçlü ve inandırıcı bir komisyona ihtiyacı var. Bu hedef için tutkuyla çaba harcayacağım ve günde 12 ila 15 saat çalışacağım'' şeklinde konuştu. 
     
</TEXT>
</DOC>
