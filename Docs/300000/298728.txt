<DOC>
<DOCNO> 298728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonsiy02.html </URL>
<DATE> 2004/12/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
MHP ve CHP belde binalarına molotof kokteyli... 
</HEADLINE>
<TEXT>

     Adana'nın Merkez Seyhan İlçesi Küçükdikili Beldesi'ndeki MHP ve CHP binalarına sabah saatlerinde molotofkokteyli atıldığı, olaylarda ölen ya da yaralanan olmadığı bildirildi. 
     AA muhabirinin edindiği bilgiye göre, belde girişindeki parti binalarına atılan molotof kokteyli küçük çaplı yangınlara ve binalardaki eşyaların kısmen tahribine neden oldu. 
     Yangınların, çevre sakinlerinin kendi imkanlarıyla söndürüldüğü, her iki saldırıyla ilgili soruşturmanın sürdürüldüğü bildirildi. 
     
     MHP VE CHP BELDE BİNALARINA YÖNELİK SALDIRI KINANDI 

     Adana'nın merkez Seyhan İlçesi Küçük Dikili Beldesi'ndeki MHP ve CHP binalarına molotofkokteyli atılarak yapılan saldırı kınandı. 
     MHP Seyhan İlçe Başkanı Hasan Yaman, saldırının gerçekleştiği parti binalarında yaptığı açıklamada, olayın Türkiye'yi kaos ortamına sürüklemek isteyen kişilerce gerçekleştirildiğini savundu. 
     Saldırıyı yaptıran ve yapanları kınadıklarını belirten Yaman, MHP'nın Anayasa ve yasalar çerçevesinde kurulan köklü ve bütünleştirici bir parti olduğunu vurguladı. 
     Yaman ve beraberindeki partililer, daha sonra benzer saldırının yaşandığı CHP yöneticilerini belde teşkilatı binasında ziyaret ederek, ''geçmiş olsun'' dileğinde bulundular. 
     CHP Küçükdikili Belde Başkanı Fevzi Akpolat ise binada önemli ölçüde maddi zarara neden olan saldırıyı kınadıklarını kaydetti. 
     
</TEXT>
</DOC>
