<DOC>
<DOCNO> 276831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonyas06.html </URL>
<DATE> 2004/10/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Diyabetle mutlu yaşamın sırrı... 
</HEADLINE>
<TEXT>

     Kocaeli Üniversitesi Tıp Fakültesi Öğretim Üyesi Prof. Dr. Şükrü Hatun, diyabetli hastaların, stresten uzak kaldıkları ölçüde mutlu olduklarını söyledi. 
     Prof. Dr. Hatun, Gaziantep Amerikan Hastanesi Diyabet Merkezi'nin düzenlediği ''Tip-1 Diyabet'' konulu toplantıda yaptığı konuşmada, diyabet hastalarına, stresten olabildiğince uzak durmalarını önerdi. 
     Stresin, bireyin diyabetten etkilenme derecesini yükselten bir faktör olduğuna dikkati çeken Hatun, diyabetli hastalara, üzülerek hayatlarını karartma yerine, kendilerini mutlu hissetmeye çalışmalarını önerdi. 
     Prof. Dr. Hatun, iyimser olan diyabetli hastaların kan şekerini daha kolay kontrol altında tutabildiklerini ifade ederek, konuşmasını şöyle sürdürdü 
     ''Diyabet, toplumda giderek daha sık karşılaşılan önemli bir sağlık sorunudur. Buna karşılık bu hastalığa yakalanan insanların, bir takım kurallara uymak koşuluyla mutlu bir yaşam sürmeleri olanaklıdır. 
     Diyabetli olmak, hayatın sonu demek değildir. Diyabetli hastalar öncelikle üzülerek hayatı kendilerine zehir etmemeli. Çünkü stres, diyabetten daha çok olumsuz etkilenmeye yol açmaktadır. Birey öncelikle hastalığını kabullenmeli, tedavi önerilerine uyarak mutlu bir yaşam sürmeyi hedef edinmeli.'' Şükrü Hatun, hasta ve yakınlarının diyabete ilişkin bilinçlendirilmesinin çok önemli olduğunu belirterek, ''Diyabet hastaları sağlıklı beslenme konusunda daha dikkatli olmalılar, egzersiz yapmalılar'' diye konuştu. 
     Toplantıya, 70 dolayında diyabetli çocuk hasta ile yakınları ve doktorlar katıldı. 
     
</TEXT>
</DOC>
