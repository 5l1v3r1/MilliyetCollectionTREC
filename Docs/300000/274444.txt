<DOC>
<DOCNO> 274444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/spor/axspo01.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque komplosu mu 
</HEADLINE>
<TEXT>


El Mundo Deportivo gazetesinin, Camacho'nun istifası ile ilgili iddiası ortalığı karıştırdı. İspanyol hocanın, Guti ile Del Bosque'nin telefon konuşmasına şahit olması nedeniyle ayrıldığı ileri sürüldü 

MEHMET ÇİFTÇİ 


Oyuncular çağırdı 
İSPANYA'DA Real Madridli oyuncuların Jose Antonio Camacho'ya komplo hazırladığı iddiaları gündeme taşındı. Camacho'nun istifa etmesinin perde arkasında Del Bosque'nin olduğunu savunan El Mundo Deportivo, Guti'nin Espanyol yenilgisi sonrası soyunma odasında Beşiktaş'ın hocası ile yaptığı telefon görüşmesini delil olarak gösterdi. İddiaya göre Real Madridli futbolcular, takımın başında tekrar Bosque'yi görmek istedikleri için Camacho'ya tuzak hazırladı. 

Bardağı taşırdı 
ESPANYOL mağlubiyetinden sonra bazı futbolcuların tecrübeli hocayı telefonla arıyarak, 'geri dön' çağrısında bulunduğu öğrenildi. Grubun başını çeken Guti'nin, maç bitiminde bizzat Camacho'nun duyacağı şekilde Bosque'yi aradığı, buna sinirlenen İspanyol hocanın da görevini bıraktığı ifade edildi. Bazı gazetecilerin de şahit olduğu telefon görüşmesinde Guti'nin, Del Bosque'den Beşiktaş'ı derhal bırakarak, takımın başına geçmesini istediği öğrenildi. 

Çarşı'da alış veriş 

BEŞİKTAŞ'TA Ankaraspor maçından itibaren yeni bir uygulama başlatılacak. Siyah - Beyazlılar, düzenli olarak Çarşı'da taraftarla bir araya gelerek, haftanın değerlendirmesini yapacak. Bu zirvede yöneticiler, teknik heyet, futbolcular ve taraftarlar birlikte yemek yiyecek, görüş alış verişinde bulunacak. Böylece camia içindeki birlik beraberlik ortamının güçlenmesi sağlanacak. 
İNÖNÜ Stadı'nda cumartesi günü Büyükşehir Belediye Ankaraspor'u konuk edecek olan Beşiktaş, hazırlıklarını sürdürüyor. Dün sabah basına kapalı olarak gerçekleştirilen antrenmanda ayak bileğinden sakatlanan Serdar Özkan ayrı çalıştı. Carew ve Sergen ise takıma katıldı. İki oyuncunun da hafta sonunda forma giyebileceği açıklandı. Bu durum teknik heyetin yüzünü güldürdü. 

'İçiniz rahat olsun' 

John Carew, yüzde 50 performansla oynadığını belirtti, birkaç hafta içinde kapasitesini maksimum seviyeye çıkaracağını söyledi 

Oktay ile görüştü 
NORVEÇLİ yıldız, bir türlü beklenen patlamayı yapamayışını idman eksiğine bağladı. Dünkü antrenman öncesi Futbol Şube Sorumlusu Kıvanç Oktay ile bir görüşme yapan Carew'in, "Sezon başı kampına çok geç katıldığım için henüz tam hazır hale gelemedim. Üzülerek söylüyorum ki, bu benim yüzde 50 halim" dedi. 

Garanti verdi 
BİRKAÇ hafta sonra kapasitesini yüzde 100'e çıkaracağı garantisini veren golcü oyuncu, kendisinin biraz daha zamana ihtiyacı bulunduğunu söyledi. Çalışmaktan korkmayan bir yapısı olduğunu kaydeden Carew, "Asla antrenmanlardan kaçmam. İçiniz rahat olsun. Bana güvenenleri mahçup etmem" ifadelerini kullandı. 

Bile bile lades 

KALECİ Cordoba'nın ayak topuğundaki ağrıların Sakaryaspor maçından önceye dayandığı ortaya çıktı. Kolombiyalı eldivenin, bu karşılaşma öncesi Bodo Glimt ve Galatasaray sınavlarını düşünerek, kaleye geçmekte isteksiz davrandığı, ancak Bosque'nin kendisini on bire alması üzerine sessiz kalıp, riske girdiği öğrenildi. Cordoba, sağlık ekibi tarafından özel bir program çerçevesinde tedavi ediliyor. 

İnönü anketi 

GALATASARAY derbisiyle hizmete giren BJK İnönü Stadı için anket açıldı. Kulübün resmi sitesinde "Yenilenen stadımız, bize en çok hangi açıdan fayda sağlar " konulu ankete katılanların büyük bölümü İnönü'nün her yönüyle kulübe ve futbol takımına büyük katkı sağlayacağı görüşünde birleşti. 


</TEXT>
</DOC>
