<DOC>
<DOCNO> 266088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur28.html </URL>
<DATE> 2004/08/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gayrimeşru çocukların satılması .. 48 kişi hakkında dava açıldı... 
</HEADLINE>
<TEXT>

     Denizli Cumhuriyet Savcılığı, gayrimeşru ilişkiden doğan çocukların satıldığı iddialarıyla ilgili 48 sanık hakkında dava açtı. 
     Denizli'de geçen yıl Ağustos ayında bir ihbar mektubuyla ortaya çıkan olayda, Dr. Rıdvan Erdemir'in sahibi olduğu Özel Sağlık Hastanesi'nde, ''gayrimeşru ilişki sonrası dünyaya gelen çocukların para karşılığında çocuksuz ailelere satıldığı'' iddiasının basına yansıması üzerine harekete geçen savcılık, açtığı soruşturmayı tamamladı. 
     Bir yıl süren inceleme sonunda Cumhuriyet Savcısı Tuncay Tanıl tarafından hazırlanan iddianamede, Dr. Rıdvan Erdemir ile aynı hastanede yatış, taburcu işlemlerini yapan, kısmen evrak imzalayan ebe, hemşire, kadın doğum ile finansman ve idari bölümlerde çalışan 14 kişinin, ''anlaşmalı ve dayanışmalı olarak menfaatleri uyarınca, diğer kişilerin doğum ve nüfusa ait belgelerin düzenlenmesinde memura yalan beyan ile nüfusa gerçeğe aykırı tescil ve nesebin yok edilmesi suçlarına doğrudan ve bilerek iştirak ettikleri, bu suçları 5 kez işledikleri'' ifade edildi. 
     İddianamede, sanıklar hakkında, TCK'nın ilgili maddeleri uyarınca 2-8 yıl ağır hapis cezası verilmesi, ayrıca cezanın 1 6 ile 1 2 oranında artırılması istendi. Aynı kişilerin nesebi değiştirmek suçundan da 5-25 yıl hapis cezasıyla cezalandırılmaları talep edildi. 
     Diğer 34 sanık hakkında ise ''Doğuma ilişkin evrakın tanzimi sırasında memura yalan beyan ile müteselsilen ve diğer kişilerle iştirak halinde sahte resmi evrak tanzim ettirmek'' suçundan kamu davası açıldığı belirtildi. 
     Bu kişilerin de 2-8 yıl ağır hapis cezasına çarptırılması, cezanın da 80. maddeye göre 1 6 ile 1 2 oranında artırılması isteniyor. Ayrıca bu kişilerin, ''nesebi değiştirmek'' suçundan TCK'nın ilgili maddeleri uyarınca cezalandırılmaları talep edildi. İddianamede, belirtilen maddelerin her sanık için ayrı ayrı 5'er kere uygulanması gerektiği de ifade edildi. 
     Denizli 1. Ağır Ceza Mahkemesi'nde görülecek 48 sanıklı davanın ilk duruşması 8 Eylül tarihinde yapılacak. 
     
     ERDEMİR'İN AÇIKLAMASI 
     Özel Sağlık Hastanesi sahibi Dr. Rıdvan Erdemir ise açılan davayla ilgili yaptığı yazılı açıklamada, idari ve hukuki soruşturma sürecinde hastane kayıtlarının, Denizli Sağlık Müdürlüğü, Denizli Tabip Odası ve Cumhuriyet Savcılığı tarafından incelendiğini belirtti. 
     Erdemir, açıklamasında şu görüşlere yer verdi ''Sağlık Müdürlüğü ve Tabip Odası tarafından yürütülen kısım tamamlanmış, idari açıdan söz konusu iddialarla hastanemizin hiçbir ilişkisi olmadığı, yöneltilen suçlamaların asılsız ve dayanaksız olduğu tespit edilmiştir. Bu soruşturma neticesinde, Dr. Rıdvan Erdemir ve çalışanlarına isnat edilebilecek bir kusur ve kasda rastlanmamıştır. 
     Tarafsız, basın ilkelerine sahip, nitelikli bir basın organının tamamlanmasını beklemesi gereken bir soruşturma sürecini, yargı aşamasına kadar dayanaksız ve asılsız suçlamalarla etkilemek isteyen çevreler, bizim de sabırsızlıkla beklediğimiz yargı aşamasını, yine aynı yayın organlarında bugüne kadar ki idari soruşturma sonuçlarının geçerliliğini ortadan kaldıran bir gelişme gibi gösterme çabasına girmişlerdir. 
     Bizler ise sorgulamanın en başından beri koruduğumuz hukuka saygılı tavrımızı korumaya devam edecek, bu tarz olaylar hizmet şevkimizi kırmayacak, Denizli için hizmet üretmeye devam edeceğimizi kamuoyuna saygıyla duyururuz.'' 
     
     OLAY 
     Denizli'de, gayrimeşru ilişki sonucu hamile kalan genç kız ve kadınların, Özel Sağlık Hastanesi'nde bebeklerini ücretsiz olarak dünyaya getirdikleri, bunların daha sonra para karşılığında çocuğu olmayan ailelere satıldığı, bu kişilerin de hastane kayıtlarıyla bebekleri kendi çocuklarıymış gibi gösterip nüfuslarına aldıkları iddia edilmiş, bunun üzerine savcılık soruşturma başlatarak hastanenin 5 yıllık kayıtlarına el koymuştu. 
     
</TEXT>
</DOC>
