<DOC>
<DOCNO> 288381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo07.html </URL>
<DATE> 2004/11/12/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Galatasaray, özel maç için Atina'ya gitti... 
</HEADLINE>
<TEXT>

     Milli maçlar nedeniyle Birinci Süper Futbol Ligi'ne verilen arayı değerlendirmek isteyen Galatasaray, Yunanistan Birinci Lig takımlarından AEK ile yapacağı karşılaşma için Atina'ya gitti. 
     Galatasaray Futbol Şubesi Sorumlusu Fatih Gökşen, Atatürk Havalimanı'nda yaptığı açıklamada, takımın Avrupa ile temasını koparmamak için lige verilen aralarda bu tür dostluk maçları yapacaklarını söyledi. 
     AEK Kulübü'nün 80. kuruluş yıldönümü olduğunu hatırlatan Gökşen, dostluk maçında güzel bir sonuç almak istediklerini belirterek, ''Tüm yöneticiler gidiyoruz. Moral, birliktelik... Bunlar önemli şeyler. Lig tekrar başladığında eski Galatasaray'ı seyretmek için hazırlık yapıyoruz'' dedi. 
     Hakan Şükür ve Hakan Unsal'ın kadroda bulunmayışlarıyla ilgili bir soruya Gökşen, ''Onlar gelmek istediler, ancak hafif sakatlıkları var. Ayrıca, Hagi'nin, onların yerine burada oynatmayı düşündüğü gençler var. O nedenle böyle bir tercih yapıldı'' yanıtını verdi. 
     
</TEXT>
</DOC>
