<DOC>
<DOCNO> 265508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur04.html </URL>
<DATE> 2004/08/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sivas... Bir mahalledeki çok sayıda evden yılan çıkması korkuttu... 
</HEADLINE>
<TEXT>

     Sivas'ta bir mahallede, son günlerde evlerden yılan çıkması vatandaşlarda paniğe yol açtı. 
     Kent merkezindeki Yüceyurt Mahallesi'nde son günlerde, evlerin yakınlarından geçen ve yağışlarla birlikte su seviyesi yükselen Pünzürük Deresi'nden çıktığı sanılan çok sayıda yılanın mahallede görülmesi, vatandaşlarda korku ve paniğe yol açtı. 
     Mahallede bazı vatandaşlar, döşemelerini söktükleri evlerindeki eşyaları dışarı çıkararak, bazıları ise oda kenarlarına süt ve katran dökerek yılan avına çıktı. 
     AA muhabirinin görüştüğü 39. Sokak sakinlerinden Latife Yılmaz, 2 gün önce yatak odasında 2 yılanla karşılaştığını, bunlardan 1'ini öldürdüklerini ancak diğerinin kaçtığını söyledi. Bu nedenle yılanı yakalamak için tüm ailenin seferber olduğunu kaydeden Yılmaz, korku nedeniyle geceleri uyuyamadıklarını kaydetti. 
     Yılanı yakalamak için odaların parke döşemelerini söken aile üyeleri eşyalarını da dışarı çıkarıyor. 
     Bitişikteki evde oturan Zeynep Yılmaz ise evlerinin önünde kümelenmiş birkaç yılan gördüklerini, yılanlardan 2'sini öldürmeyi başardıklarını belirterek, kaçan yılanları yakalamak için duvar kenarlarına süt ve katran döktüklerini ifade etti. 2 gün önce 5 civcivinin kaybolduğunu söyleyen Yılmaz, onları da yılanların yemiş olmasından şüpheleniyor. 
     
     KORKUDAN KONUŞAMADI 
     Yılanların yanı sıra bahçelerinde ve evlerinde büyük fareler gördüklerini kaydeden Zeynep Yılmaz, yetkililerden yardım istedi. 
     Aynı aileden Selma Yılmaz ise odada karşılaştığı yılandan korkması nedeniyle bir süre konuşamadığını, hala şokta olduğunu kaydetti. 
     
</TEXT>
</DOC>
