<DOC>
<DOCNO> 268934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/axspo05.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Görünmez kaza 0-0 
</HEADLINE>
<TEXT>


Ümit Millilerimiz, cezası nedeniyle Rize'de seyircisiz oynadığı Avrupa Şampiyonası Eleme Grubu ilk maçında Gürcistan ile golsüz berabere kaldı. Fahri'nin bir şutu direkten döndü 


Planlarımız tutmadı 
ÜMİT Milli Takımımız, Gürcistan'dan istediğini alamadı. Avrupa Şampiyonası Grup Elemeleri'nin ilk maçında rakibini Rize'de konuk eden gençlerimiz, Gürcistan karşısında etkili oldu. Ancak karşısında defans yapıp, çok kapanan bir rakip bulan Ay - Yıldızlı ekibimizin planları tutmadı. Fahri'nin ilk yarıda bir şutu da direkten döndü. Etkili bir futbol ortaya koyan gençlerimiz istediğini alamayınca, karşılaşma golsüz sona erdi. 

Danimarka lider 
ALMANYA ile oynanan son maçta, gurbetçilerimizin taşkınlığı nedeniyle UEFA, Ümitlerimiz'e iki maç ceza verdiği için dünkü karşılaşma Rize'de seyircisiz oynandı. Müsabakayı Futbol Federasyonu Başkanı Levent Bıçakçı ile Milli Takımlar Teknik Direktörü Ersun Yanal da izledi. Grubun diğer maçlarında Yunanistan, Arnavutluk deplasmanında 1-1 berabere kaldı, Danimarka da Ukrayna'yı 3-2 mağlup etmeyi başardı. 

'İyi başlayamadık' 

Rakip defansı aşamadıklarını belirten Raşit Çetiner, "Elimizden geleni yaptık ama galibiyete ulaşamadık" dedi 

'Oyunumuzu bozdular' 
ÜMİT Milli Takım Teknik Direktörü Raşit Çetiner, "Elemelere galibiyetle başlamak istiyorduk ama bunu başaramadık" dedi. Çetiner, "Rakip bizi oynatmamak için elinden geleni yaptı. Bunda da başarılı oldular. Çok pozisyon yakaladık ama değerlendiremedik. Evimizdeki bu maçı kazanmamız gerekirdi. Büyük avantaj kaçırdık" diye konuştu. 

Hakemi eleştirdi 
TECRÜBELİ teknik adam maçın orta hakemini de eleştirerek, "Ben böyle bir hakem görmedim. Gürcistanlı futbolcuların adeta koruma meleğiydi. Yaptıkları tüm numaralara göz yumdu. Maçı dört dakika uzattı ama sadece iki dakikasını oynattı" yorumunu yaptı. Bu maçı unuttuklarını söyleyen Çetiner, "Artık önümüze bakacağız" ifadelerini kullandı. 


</TEXT>
</DOC>
