<DOC>
<DOCNO> 293908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur29.html </URL>
<DATE> 2004/12/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
YÖK'ten Prof. Dr. Paşaoğlu'na "rüşvet" tebligatı .. 
</HEADLINE>
<TEXT>

     YÖK, adresinde bulunmadığı gerekçesiyle Prof. Dr. İlhan Paşaoğlu'na Resmi Gazete ilanıyla tebligat yaptı. 
     YÖK'ün, konuya ilişkin ilanı Resmi Gazete'nin bugünkü sayısında yayımlandı. 
     İlanda, ''Mehmet Kambur'un kalp hastası çocuğunun ameliyatı için 3000 dolar rüşvet istediği, para temin edilmediği için çocuğun ameliyatını yapmadığı, başka bir öğretim üyesinin ameliyatı yapmasına izin vermediği, asistanlarca yapılan ameliyatın başarılı sonuçlanmamasına sebep olduğu gerekçesiyle 'kamu hizmeti ve öğretim elemanı sıfatı ile bağdaşmayacak nitelikte ve derecede yüz kızartıcı ve utanç verici hareketlerde bulunduğu' iddiasıyla Hacettepe Üniversitesi Rektörlüğü'nün Paşaoğlu hakkında disiplin soruşturması yaptığı ve Paşaoğlu'nun 'kamu görevinden çıkarma cezası' ile cezalandırılmasını teklif ettiği'' anımsatıldı. 
     Söz konusu teklifin YÖK'ün 17 Aralık 2004 tarihinde yapacağı toplantıda görüşüleceği ifade edilen ilanda, Paşaoğlu'nun Yükseköğretim Kurumları Yönetici Öğretim Elemanı ve Memurları Disiplin Yönetmeliği'nde belirtilen haklarını kullanıp kullanmayacağının bilinmesi gerektiği kaydedildi. 
     Paşaoğlu'nun, bilinen son adresine tebligat yapılamadığı ve tebligata elverişli adresinin tespit edilemediği ifade edilen ilanda, Paşaoğlu'nun varsa tanıklarını 17 Aralık 2004 tarihinde saat 10.00'da YÖK Binası'nda bulundurabileceği, 15 Aralık 2004 tarihine kadar yazılı savunma gönderebileceği, 17 Aralık 2004 tarihinde kendisi veya vekili aracılığıyla savunma yapabileceği, 15 Aralık 2004 tarihine kadar soruşturma dosyasını inceleyebileceği belirtildi. 
     Öte yandan, Paşaoğlu'nun Hacettepe Üniversitesi'ndeki görevinden ayrıldığı öğrenildi. 
     Cumhurbaşkanı Ahmet Necdet Sezer, Kambur'un kendisine mektupla başvurması üzerine, daha önce doktorluğunu yapan Paşaoğlu hakkında soruşturma yapılması için Hacettepe Üniversitesi'ne yazı yazmıştı. 
     
</TEXT>
</DOC>
