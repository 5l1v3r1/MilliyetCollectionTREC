<DOC>
<DOCNO> 277165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko34.html </URL>
<DATE> 2004/10/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Efes Breweries Lonrda Borsası'na açılıyor... 
</HEADLINE>
<TEXT>

     Anadolu Efes'in yurtdışındaki tüm bira operasyonlarını yürüten Hollanda'da kurulu Efes Breweries International N.V.'nin EBI , Londra Borsası'nda halka arzı için çalışmalar son aşamaya geldi. Anadolu Efes Biracılık'tan İMKB'ye gönderilen açıklamada, şirketin yüzde 84.9 oranında bağlı ortaklığı olan EBI'nın halka arz için fiyat aralığının belirlendiği bildirildi. Açıklamaya göre, EBI, mevcut ortakların rüçhan hakları kısıtlanarak sermayesini 122 milyon 323 bin dolardan 148 milyon euroya kadar artıracak. Artırılan sermaye ile birlikte, diğer ortakların mevcut hisselerinin bir bölümü de, Londra Borsası'nda Global Depository Receipt GDR formunda halka arz edilecek. Her bir GDR'nin 5 hisseyi temsil edeceği halka arz esnasında belirleyici fiyat, her bir GDR için 20.75 - 23.75 dolar aralığında olacak. Bu fiyat aralığında EBI'nin halka arz sonrası tahmini piyasa değerinin, 614 -703 milyon dolar aralığına isabet ettiği bildirildi. Anadolu Efes, söz konusu halka arz sırasında hisse satışı yapmayacak. Bu ayın sonuna doğru sonuçlandırılması beklenen halka arz sonrasında, Anadolu Efes'in EBI'daki hisse oranı yüzde 70.2 olacak. EBI, halka arz sermaye artışı neticesinde elde edeceği ve tahmini seviyesi 107 - 122 milyon dolar aralığında olan fonları, hızla gelişen operasyonlarını daha da büyütmek için gerekli yatırımların finansmanı için kullanacak. 
     
     ''EBI'NIN HALKA ARZI, YERİMİZİ SAĞLAMLAŞTIRMAMIZA YARDIMCI OLACAKTIR'' 

     Efes Breweries International N.V.'nin EBI Başkanı Muhtar Kent, şirketin Londra Borsası'nda halka arzının, içinde bulundukları pazarlardaki yerlerini sağlamlaştırmalarına yardımcı olacağını bildirdi. 
     Kent, Anadolu Efes'in yurtdışındaki tüm bira operasyonlarını yürüten EBI'nın Londra Borsasında halka arzı için son aşamaya gelinmesine ilişkin yaptığı açıklamada, EBI'nın faaliyette bulunduğu dünyanın en hızlı büyüyen pazarlarının geleceğine olan inançlarının devam ettiğini kaydetti. 
     Kent, ''EBI'nın halka arzı, bugüne kadar elde ettiğimiz büyüme ivmesini daha da ileriye götürmemize ve içinde bulunduğumuz pazarlardaki yerimizi sağlamlaştırmamıza yardımcı olacaktır'' dedi. 
     EBI'nın, yüksek kar marjlı ve hızlı büyüyen premium ve popüler bira segmentlerine odaklandığını ifade eden Kent, tüketicilerin daha kaliteli bira tercih etmelerinin de, bu denli başarılı olmalarında önemli bir etken olduğunu bildirdi. 
     
</TEXT>
</DOC>
