<DOC>
<DOCNO> 290846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun28.html </URL>
<DATE> 2004/10/16/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
ABD'de son anketlerde Bush önde... 
</HEADLINE>
<TEXT>

     ABD'de 2 Kasım başkanlık seçimi öncesinde bugün açıklanan son anketlerde, Cumhuriyetçi Başkan George W. Bush'un, Demokrat rakibi senator John Kerry'nin 4 ile 6 puan önünde olduğu görüldü. 
     Zogby kuruluşunun Reuters ajansı için yaptığı son üç günü kapsayan ankette, ''muhtemel seçmenlerin'' görüşü soruldu. Bu ankette Bush'a yüzde 48, Kerry'ye ise yüzde 44 oranında destek çıktı. 
     Newsweek dergisinin anketinde ise muhtemel seçmenlerin yüzde 50'si Bush'u tercih ederken, Kerry'yi destekleyenlerin oranı yüzde 44'te kaldı. 
     Newsweek'in tüm seçmenler kategorisinde düzenlediği ankette ise Bush sadece 1 puan farkla, yüzde 48'e 47 önde çıktı. 
     ABD'de anketler genellikle ''muhtemel seçmenler'' ve ''kayıtlı seçmenler'' olmak üzere iki kategoride yapılıyor. 
     Muhtemel seçmenler kategorisini, seçimde oy kullanacağını belirten seçmenler oluşturuyor. 
     Kayıtlı seçmenler kategorisi ise seçmen kayıtlarında adı yazılı bulunanlardan meydana geliyor. 
     ABD'de oy verme oranı geleneksel olarak yüzde 50 gibi çok düşük düzeylerde gerçekleştiği için, muhtemel seçmenler kategorisindeki sonuçların gerçek durumu daha iyi yansıttığı düşünülüyor. 
     Gözlemcilere göre Zogby ve Newsweek anketlerinde ortaya çıkan sonuçlar, iki başkan adayı arasında Çarşamba gecesi yapılan son tartışmanın, seçmenlerin eğilimini pek değiştirmediğine işaret ediyor. 
     ABD televizyonlarının çoğu, Kerry'yi gecenin galibi olarak ilan etmişti. Ancak Zogby ve Newsweek anketleri, Kerry'nin aldığı destekte bu tartışmanın ardından herhangi bir artış olmadığı yönünde sonuç verdi. 
     
</TEXT>
</DOC>
