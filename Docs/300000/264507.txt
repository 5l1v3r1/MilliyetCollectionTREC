<DOC>
<DOCNO> 264507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur35.html </URL>
<DATE> 2004/08/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Giresun'da yağış uyarısı .. 
</HEADLINE>
<TEXT>

     Giresun Valiliği, bölgede etkili olacağı tahmin edilen yağışlar sonucu taşkınlar ve taşkınlar sonucu oluşabilecek toprak kaymalarına karşı vatandaşları uyardı. 
     Valilik'ten yapılan yazılı açıklamada, yurdu etkisi altına alan ve 19 Ağustos'tan itibaren 3-4 gün süre ile Giresun'da da etkili olacağı tahmin edilen yağışa ve yağışların meydana getireceği zararlara karşı gerekli tedbirlerin alınması konusunda İl Kriz Merkezi'nin çalışmalar yaptığı belirtildi. 
     Yüksek kesimlerde yaşayan vatandaşların, yağışlar sırasında oluşabilecek şimşek ve yıldırım gibi durumlara karşı dikkatli olmaları gerektiği belirtilen açıklamada, yağıştan korunmak için ağaç altı ve benzeri yerlere girilerek can güvenliğinin tehlikeye düşürülmemesi istendi. 
     Dere kenarlarında yaşayan vatandaşların olası sel taşkınları ve bu taşkınlar sonucu oluşabilecek toprak kaymalarına karşı kişisel önlemlerini almaları gerektiği vurgulanan açıklamada, şunlar kaydedildi 
     ''Dere yatakları civarında bulunan büyükbaş ve küçükbaş hayvanların telef olmamaları için hayvanların dere yatakları çevresinden uzak tutulması gerekmektedir. Dere yatakları çevresinde yaşayan vatandaşların ulaşım araçlarını bu bölgelere park etmemesi ve maddi değere sahip çeşitli malzeme ve ekipmanlar da dere yataklarından uzak yerlerde muhafaza edilmelidir.'' 
     
</TEXT>
</DOC>
