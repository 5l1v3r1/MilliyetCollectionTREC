<DOC>
<DOCNO> 286319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun20.html </URL>
<DATE> 2004/11/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Van Gogh'u öldüren kişinin üstünden ölüm listesi çıktı 
</HEADLINE>
<TEXT>

     Hollanda'da, film yapımcısı Theo van Gogh'u öldürdüğü iddiasıyla gözaltına alınan kişinin, İslam Şehitleri Tugayı adlı aşırı dinci bir örgütün Hollanda kolunun üyesi olduğu ve üzerinden çıkan mektupta, öldürülecek Hollandalıların adlarının yer aldığı bir liste bulunduğu öne sürüldü. 
     De Telegraaf Gazetesi'nin haberine göre, cinayet zanlısı Fas asıllı Hollanda vatandaşı Muhammed B.'nin 26 üzerinden çıkan mektupta, Theo van Gogh'un yanı sıra İslam düşmanı olarak gösterilen kişiler arasında Devlet Bakanı Rita Verdonk, milletvekilleri Ayaan Hirsi Ali ve Gert Wilders, Amsterdam Belediye Başkanı Job Cohen ile Amsterdam Belediye Encümeni Ahmet Abutalip'in de isimleri yer aldı. 
     Zanlının üzerindeki mektupta ölümü göze aldığı ve bu nedenle geride kalanlara yönelik mesaj da bırakmak istediği belirtildi. 
     Verilen bilgiye göre, listede yer aldığı öne sürülen milletvekilleri ve diğer isimler sıkı koruma altına alındı. 
     Adalet Bakanı Piet Hein Donner, dün akşam yaptığı açıklamada, zanlının bıçakla öldürdüğü kişinin üzerine iliştirdiği mektupta, milletvekili Ayaan Hirsi Ali'ye yönelik ölüm tehdidi bulunduğunu bildirmişti. 
     Ayaan Hirsi Ali, öldürülen film yapımcısı Theo van Gogh'un geçen yaz yaptığı ve televizyonlarda da gösterilen İslam'da kadını konu alan kısa filminin senaryosunu yazmıştı. 
     Van Gogh, geçen Salı sabahı başkent Amsterdam'da cadde ortasında bisikletiyle işe giderken uğradığı silahlı ve bıçaklı saldırı sonucu yaşamını yitirmiş, olay ülkede büyük yankı yaratmıştı. 
     Cinayetin baş zanlısı Hollanda-Fas vatandaşı Mohammed B., cinayetten hemen sonra bacağından yaralanarak yakalanmış, polis olayla ilgili radikal İslamcı oldukları belirtilen 8 kişiyi daha gözaltına almıştı. 
     
</TEXT>
</DOC>
