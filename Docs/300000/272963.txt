<DOC>
<DOCNO> 272963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur13.html </URL>
<DATE> 2004/09/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şiran'da çatışma 2 ölü, 2 yaralı 
</HEADLINE>
<TEXT>

     Gümüşhane'nin Şiran İlçesi kırsal alanında operasyon yapan güvenlik güçlerinin açtığı ateş sonucu 2 kişi öldü, 2 kişi yaralandı. 
     Alınan bilgiye göre, ilçenin Elmaçukuru yakınlarına bir grup PKK KONGRA-GEL terör örgütü üyesinin gelebileceği ihbarını alan güvenlik güçleri, bölgede geniş çaplı operasyon başlattı. 
     Akşam saatlerinde bölgeden geçen 4 kişiye dur ihtarında bulunan güvenlik güçleri, bu kişilerin durmaması üzerine ateş açtı. Açılan ateş sonucu Kenan Çubukçu ve Olcay Bayrak ölürken, İsmail Sarı ile Selahattin Çubuk yaralandı. 
     Yaralılar, Gümüşhane Devlet Hastanesi ile Karadeniz Teknik Üniversitesi KTÜ Tıp Fakültesi Farabi Hastanesi'nde tedavi altına alındı. 
     Bu arada, söz konusu 4 kişinin ekinlerini yaban domuzlarından korumak amacıyla tarlaya giden kişiler oldukları öğrenildi. 
     Olayla ilgili soruşturma başltılırken, bölgede terör örgütü üyelerine karşı operasyonların devam ettiği bildirildi. 
     PKK KONGRA-GEL terör örgütü üyelerinin 11 Eylül 2004'de Gümüşhane'nin Kelkit İlçesi Jandarma Karakolu'na düzenledikleri silahlı taciz eyleminin ardından bölgede operasyonlar başlatılmıştı. 
     
</TEXT>
</DOC>
