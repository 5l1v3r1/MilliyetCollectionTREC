<DOC>
<DOCNO> 298523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo21.html </URL>
<DATE> 2004/12/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Konyaspor, Saracoğlu'ndan puan alan ilk takım olmak istiyor 
</HEADLINE>
<TEXT>

     Birinci Süper Futbol Ligi'nin lideri Fenerbahçe ile karşılaşacak Konyaspor, bu sezon Şükrü Saraçoğlu Stadı'ndan puan alan ilk takım olmayı hedefliyor. 
     Konyaspor Başkan Yardımcısı ve Kulüp Basın Sözcüsü Bahattin Karapınar, yarın deplasmanda Fenerbahçe ile yapacakları maç için takımın bugün İstanbul'a gittiğini söyledi. 
     Takımın havasının ve moralinin yerinde olduğunu ifade eden Karapınar, futbolcular ve teknik heyetin İstanbul'dan puanla dönüleceğine inancının tam olduğunu bildirdi. 
     Karapınar, sakatlıklar ve cezalı futbolcular yüzünden son haftalarda büyük sıkıntı yaşadıklarını belirterek, ''Yasin, Muhammed Hanifi ve Domaraud'u İstanbul'a götürmedik. Altan takımla gitti ancak forma giyemeyecek. Fenerbahçe karşısına 4 eksikle çıkacağız'' dedi. 
     Eksikliklerin arkasına kesinlikle sığınmayacaklarını dile getiren Karapınar, ''Fenerbahçe bu yıl kendi sahasında hiç puan vermedi. Biz, Şükrü Saraçoğlu Stadı'ndan puanla ayrılan ilk takım olmayı istiyoruz. Galibiyet için sahaya çıkıp istediğimizi alacağımıza inanıyorum. Konya'ya mutlu döneceğiz'' diye konuştu. 
     
</TEXT>
</DOC>
