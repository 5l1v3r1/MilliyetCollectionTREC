<DOC>
<DOCNO> 263516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/bbas.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya'dan uyandı 
</HEADLINE>
<TEXT>


ABD'ye karşı mükemmel bir oyun ortaya koyan Serkan Erdoğan, 1.5 yıllık doping cezasının ardından yeniden zirveye çıkmanın keyfini doyasıya yaşıyor ve iyi bir şutör olduğuna inanıyor 

GÖKHAN GERMAN 


"Gurur duyuyorum" 
DOPİNG yaptığı gerekçesiyle 1.5 yıl ceza aldı. Ama yılmadı, tekrar zirveye çıktı. Şimdi Türkiye'nin en iyi skorerlerinden biri. Gerek Ülker, gerekse Milli Takım'daki performansı göz kamaştırıyor. Rüya Takım'a karşı oynadığı iki maçta, büyük beğeni kazandı. Serkan Erdoğan düşüncelerini açıkladı "Milli takımda yer almaktan gurur duyuyorum. Ülker'de önemli bir sorumluluk alınca, Milli Takım'a da seçildim. Elimden geleni yapacağım". 

"Hislerim değişti" 
"ABD maçlarından önce stres vardı ve heyecan vardı. Bu normaldi. Ama karşılaşmadan sonra hislerim değişti. Sanki tahmin ettiğimiz kadar iyi oyuncular olmadıklarını düşünüyorum. Avrupa'daki sisteme bir türlü ayak uyduramadılar. NBA'de, bire bir oyuna dayalı basketbol oynanıyor. Avrupa'da ise savunmada yardımlaşmalar daha çok. Bu da onları çok şaşırttı. Allen Iverson'a, Marbury'e karşı oynamak benim için zevkti. 

"Sorumluluk alıyorum" 
"BASKETBOLA başladığımdan beri iyi şutörüm. Bir oyuncunun şuta yeteneği olması gerekiyor. Tabii çalışarak bunu geliştirebilirsin. Ama şutör olmayan oyuncu, ne kadar çalışırsa çalışsın, iyi şut atamaz. Sorumluluk alınca daha çok şut kullanmaya başladım. Bu göze battı. Yoksa normal oyunumu oynuyorum. Takımda gençler bize karşı çok saygılı. Biz de, onları çok seviyoruz. Geçmiş yıllarda yaşanan problemlerin olacağına inanmıyorum. 

"Fark kalmadı" 
"TANJEVİC, şu ana kadar çalıştığım en ılımlı antrenörlerden biri. Onun bize, bizim ona yaklaşımımız sonunda sıcak bir ortam oluştu. Önce elemeleri geçmek lazım. Zorlu maçlar oynayacağız. Dünya basketbolunda takımlar arasında fark kalmadı. İsimler konuşmuyor. Mücadele eden kazanıyor. Ülker'e iyi yabancılar alındı. Yıllardır Avrupa'da istediğimiz sonuçları alamadık. Bu yıl hedeflerimize ulaşmak istiyoruz". 

Serkan iyileşti 

AY - Yıldızlı ekibin ilk günkü idmanlarına, midesini üşüttüğü için katılamayan Ülkersporlu Serkan Erdoğan, dün sabah yapılan kros çalışmasına katıldı. 6 kilometrelik koşuyu tamamlayan yıldız oyuncu, kendisini iyi hissettemeyince sprint idmanına çıkmadı ve otele döndü. Serkan'ın tedavisinin sürdüğü bildirildi. 

Tanjeviç gülüyor 

GÖKHAN TÜRE 

Performansı beğendi 
A MİLLİ Basketbol Takımımız'ın, Almanya kampı sırasında gösterdiği yüksek performans coach Bogdan Tanjeviç'in yüzünü güldürdü. İdmanlar sırasında oyunculara takılan ve espriler yapan Tanjeviç, "Hepsinin azimli ve istekli olması çok güzel. Mükemmel bir kamp dönemi geçiyor. En gencinden, NBA oyuncusuna kadar tüm güçlerini ortaya koyuyorlar. Hepsi çok uyumlu. Böyle bir takımın başında olmak güzel" dedi. 

Cevher birinci oldu 
12 Dev Adam, dün sabah Rotenburg'daki ormanda yağmur altında kros çalışması yaptı. Altı kilometrelik koşuyu, Darüşşafakalı Cevher 23 dakika 16 saniyede birinci tamamlarken, Efes Pilsenli Valentin ikinci, Fenerbahçeli Rasim de üçüncü oldular. Üçlü sprint çalışmalarında 40'ar metrelik deparlar müthiş rekabete sahne oldu. 12 Dev Adam, akşam da yaklaşık 2.5 saat süren bir taktik ve şut idmanı yaptı. 

Basketbol turu 
Arıboğan bıraktı 
ÜLKERSPOR Genel Müdürü Lütfi Arıboğan, görevinden ayrıldığını açıkladı. Arıboğan yazılı açıklamasında, Ülkerspor'a teşekkür etti ve "28 yıllık spor geçmişimin bu safhasında gelişen talepler ve ortaya çıkan beklentiler nedeniyle yeni bir karar alma düşüncesi içindeyim. Bu çerçevede daha özgür düşünebilmek ve objektif değerlendirme yapmak istiyorum" dedi. Arıboğan, büyük olasılıkla federasyon seçimlerine katılacak. 

Yeniler geliyor 
FENERBAHÇE Erkek Basketbol Takımı'nın yeni transferleri Marc Salyers ve Chris Booker, bugün İstanbul'a gelecek. Salyers'in 10.25, Booker'ın ise 14.25'de İstanbul'a olacakları bildirildi. 

Milliler'den işbaşı 
TÜRKİYE'DE gelecek yıl düzenlenecek 30. Avrupa Bayanlar Basketbol Şampiyonası finallerinin hazırlıklanan A Milli Takım, 3. etap çalışmalarına bugün başlayacak. Milliler 18 Ağustos Çarşamba günü kamp çalışmaları için Fransa'ya gidecek ve Belçika, Slovakya, Fransa ile turnuva maçları yapacak. 

İnce anısına 
İZMİT'TE 1 ay önce kalp krizi sonucu ölen eski milli basketbolcu Abdullah İnce anısına düzenlenen sokak basketbol turnuvasında küçükler, yıldızlar, gençler, büyükler ve bayanlar ketegorilerinde yaklaşık 250 sporcu mücadele etti. 


</TEXT>
</DOC>
