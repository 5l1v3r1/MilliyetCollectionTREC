<DOC>
<DOCNO> 277310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/guncel/axgun01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyleme böyle gitti 
</HEADLINE>
<TEXT>


Milliyet, NATO Zirvesi sırasında THY uçağına patlayıcı yerleştiren Nilüfer Şahin'in eylem öncesi görüntülerine ulaştı. Şahin, kontrolden rahat geçmiş 

TOLGA ŞARDAN Ankara 

İstanbul'da, haziranda yapılan NATO Zirvesi sırasında THY uçağına makyaj çantası içinde patlayıcı yerleştiren ve 3 işçinin yaralanmasına neden olan yasadışı MLKP örgütü üyesi Nilüfer Şahin, Eskişehir'de yakalandı. Şahin'in olay günü biletini son anda temin ettiği ve İzmir Adnan Menderes Havalimanı'ndaki kontrol noktasından rahatça geçtiği ortaya çıktı. 
Ankara Emniyet Müdürlüğü Terörle Mücadele Şubesi, başkentte MLKP'ye bağlı FESK adlı grubun bombalı saldırılarıyla ilgili çalışma başlattı. 2 aylık takip sonucu, örgütün bombacısı olduğu belirtilen Şahin, 3 gün önce Eskişehir'deki hücreevinde gözaltına alındı. Üzerinden "Zahire Topaloğlu" adına kimlik çıkan Şahin'in, patlayıcıları imal ettiği, THY uçağına patlayıcı koyan kişi olduğu belirlendi. 

Biletini son anda almış 
Şahin'in 29 Haziran'da TK 317 sayılı İzmir - İstanbul seferini yapan "Rize" adlı Boeing 737 yolcu uçağına binişi ve alana girişi öncesindeki görüntüleri bulundu. Milliyet'in ele geçirdiği görüntülerde Şahin'in çok rahat bir şekilde polis kontrolünden geçtiği, alana girişi ve uçağa binişi sırasında üzerindeki bluzu değiştirdiği saptandı. Uçağa son binen kişi olan Şahin'in biletinin son anda alındığı ve rezervasyon için gerekli telefon numarasının "boş çıktığı" tespit edildi. Gözaltına alınıp İzmir'e getirtilen Şahin, ifade vermeyerek susma hakkını kullandı. Şahin'le birlikte örgütün lideri Tahir Laçin de yakalandı. Örgütün askeri kanat üyeleri Figen Çağrı ve Aydın Aslan'la birlikte, patlayıcı yapımında kullanılan çok miktarda kimyasal malzeme de ele geçirildi. 


</TEXT>
</DOC>
