<DOC>
<DOCNO> 284626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun34.html </URL>
<DATE> 2004/10/30/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Somali'deki çatışmalarda 100'den fazla kişi öldü 
</HEADLINE>
<TEXT>

     Somali'de, Somaliland ve Puntland yerleşimcileri arasında toprak paylaşımı nedeniyle 2 gündür süren çatışmalarda, 100'den fazla kişinin öldüğü bildirildi. 
     Somaliland Savunma Bakanlığı yetkilileri, Somali'den 1991'de bağımsızlığını ilan eden Somaliland güçleri ve Puntland bölgesi yerleşimcileri arasında 2 gündür süren çatışmalarda, 109 kişinin öldüğünü söyledi. 
     Somaliland yönetimi sözcüsü, bugün yaptığı açıklamada, askerlerin, Puntland kabilesi lideri olan ve 10 Ekim'de Somali Devlet Başkanı seçilen Abdullah Yusuf'a bağlı güçleri bölgelerinden çıkarana kadar çatışmaya devam edeceğini belirtti. 
     Devlet Başkanı Yusuf'un, iki tarafa da bölgedeki son çatışmaları durdurmaları ve görüşmelere başlamaları çağrısında bulunduğu kaydedildi. 
     Yusuf'un devlet başkanlığı görevine gelmesi Somaliland bölgesi yerleşimcilerinin tepkisine neden olmuş, kabile üyeleri, yeni başkanı topraklarına herhangi bir müdahalede bulunmaması konusunda uyarmışlardı. 
     Putland ve Somaliland yerleşimcileri arasında toprakların mülkiyeti nedeniyle yıllardır ufak çaplı çatışmalar oluyor. 
     Son çatışmaları başlatan olayla ilgili kesin bilgi verilmezken, iki tarafın da çatışmaları karşı tarafın başlattığı suçlamasında bulunduğu belirtiliyor. 
     
</TEXT>
</DOC>
