<DOC>
<DOCNO> 258706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun07.html </URL>
<DATE> 2004/07/28/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Fahrenheit 9 11'in yönetmeni Michael Moore'a soğuk muamele 
</HEADLINE>
<TEXT>

     ABD Başkanı George Bush'un ağır şekilde suçlandığı Fahrenheit 9 11 filminin ünlü yönetmeni Michael Moore, Demokrat Parti'nin Boston kentinde düzenlediği ulusal kongrede iyi muamele görmeyince, Demokrat Parti başkan adayı John Kerry'yi de eleştirdi. 
     Demokratlar'ın kongresinde konuşma daveti almayan ve organizatörlerden değil izleyicilerden ilgi gören Moore, kongrenin ilk gününe, eski Demokrat başkan Jimmy Carter'ın kişisel çağrısı üzerine katıldı ve Carter'ın Bush'un dış politikasını eleştirdiği konuşmasını eski başkanın eşinin yanında oturarak dinledi. 
     Daha sonra bir otelde basın toplantısı düzenleyen Moore, Bush yönetimini, ''seçilmeden Beyaz Saray'ı işgal eden taraf'' olarak nitelendirerek, ''Bunlar, kolayca, barışçı şekilde çekip gitmeyecek. Bu adamlar bizden daha iyi savaşçı. Her gün sabah altıda kalkıp o gün hangi azınlığın canına okuyacaklarını hesaplıyorlar. Bizim taraftan herhangi birinin ise eğer bütün gece ayakta değilse sabah altıda kalkmasına ihtimal yok'' dedi. 
     Moore, Bush yönetimi üyelerini de ''bunlar yurtsever değil, nefretçi başı'' diye nitelendirdi. 
     Michael Moore, Demokrat aday Kerry'nin de, zayıf ve Bush'a karşı kararsız bir görüntü vermesi durumunda seçimi kazanmasının imkanı olmadığını belirterek, ''aslında Demokratlar, seçim kaybetmekte gayet mahirler'' diye konuştu. 
     Kerry'ye ''sağcılardan uzak durması'' çağrısı yapan Moore, ''Eğer birkaç oy uğruna sağa saparsanız, 2 Kasım günü milyonlarca Demokrat seçmeni evde oturmaya teşvik edersiniz'' dedi. 
     Demokrat Parti yöneticileri, Fahrenheit 9 11 filmiyle Cannes film festivalinde büyük ödüle layık görülen Moore'a, radikal tavrından dolayı soğuk bakıyor. Bu yöneticiler, Moore'un aşırı sert tutumunun, seçimin sonucunu belirlemekte önemli rol oynaması beklenen orta yolcu ve kararsız seçmenleri Demokrat Parti'den uzaklaştırmasından korkuyor. 
     Bu durumun Demokratlar'in kongresinde gördüğü muameleye yansımasını değerlendiren Moore, ''Ben Bush'a karşı kampanya yapıyorum, ama Kerry'ye desteğimi vermedim. O da benden bunu istemedi zaten. Ben, mevcut başkanın Amerika'ya verdiği zararı insanlara anlatarak görevimi yapıyorum'' ifadesini kullandı. 
     Bu arada, Moore, Bush'un Texas'ta tatil yaptığı çiftliğinin yakınındaki Crawford Kasabası'nda TSİ perşembe sabahı Fahrenheit 9 11 filminin gösterileceğini belirterek, Başkan'ı da filmin gösterimine davet etti. 
     Beyaz Saray sözcülerinden Claire Buchan ise Bush'un bu davete katılacağını sanmadığını söyledi. 
     Fahrenheit 9 11 filminin ABD'deki hasılatı hafta sonunda 103 milyon doları geçti. Film, bu özelliğiyle ABD'de 100 milyon dolardan daha fazla kazanan ilk belgesel unvanını elde etti. 
     
</TEXT>
</DOC>
