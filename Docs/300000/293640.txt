<DOC>
<DOCNO> 293640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/guncel/axgun01.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yaşta terörist olmaz 
</HEADLINE>
<TEXT>


12 yaşındaki Kaymaz'ın öldürülmesini yerinde inceleyen TBMM heyeti Olay örtbas edilemez 

MARDİN DİYARBAKIR DHA 

Mardin Kızıltepe'de kamyon şoförü Ahmet Kaymaz 30 ile 12 yaşındaki oğlu Uğur Kaymaz'ın "terörist" oldukları gerekçesiyle öldürülmesi olayını araştıran TBMM İnsan Hakları Araştırma Komisyonu üyesi AKP Batman Milletvekili Nezir Nasıroğlu, "12 yaşındaki çocuk terörist olamaz" dedi. 
Komisyon üyeleri CHP'li Hüseyin Güler, AKP'li Selahattin Dağ ve Nasıroğlu, dün Kızıltepe Kaymakamı Engin Durmaz, olayı soruşturan Savcı Pınar Akkoç ve Belediye Başkanı SHP'li Cihan Sincar ile görüştü. Soruları yanıtlayan Nasıroğlu, "Çocuğun terörist olmasıyla ilgili açıklama yapılmışsa talihsizlik. Olay örtbas edilemez. AB sürecinde bu hiç iyi olmadı" diye konuştu. Nasıroğlu, Kızıltepe'de arkadaşları için yürüyen ilköğretim öğrencilerinin coplanmasına da tepki gösterdi. Kaymaz ailesinin fertleri ile görüşen milletvekilleri, Kaymazlar için kurulan taziye çadırını da ziyaret etti. 
Uğur Kaymaz adına internette web sayfası açıldı. Diyarbakır'da dün yaklaşık 200 kişi de "Ölmek, öldürmek istemiyoruz" diye slogan atarak yürüdü. 


</TEXT>
</DOC>
