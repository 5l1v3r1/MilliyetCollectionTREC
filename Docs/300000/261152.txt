<DOC>
<DOCNO> 261152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo12.html </URL>
<DATE> 2004/08/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Doğan Tolga ve Erdinç sağlamken de bize oyuncu lazımdı... 
</HEADLINE>
<TEXT>

     Trabzonspor Teknik Direktörü Ziya Doğan, lige iyi başlamak ve moral motivasyonu açısından Kayserispor maçından galip ayrılmak istediklerini söyledi. 
     Doğan, Trabzonspor kafilesinin Kayseri'ye hareketinden önce Trabzon Havaalanı'nda yaptığı açıklamada, oynadıkları Skonto Riga maçının geride kaldığını belirterek, ''Lig maçları bundan sonra bizim için çok önemli. Lige iyi başlamak istiyoruz. Moral motivasyonu açısından Kayserispor maçında galip gelmeliyiz. Dinamo Kiev maçı öncesi bizim için bu çok iyi moral olur'' dedi. 
     Trabzonspor'un defans mevkiinde sorunlar yaşadığını vurgulayan Doğan, ''Defansda sıkıntılar çok uzun zamandır bulunuyor. Tolga ve Erdinç sağlamken de bize oyuncu lazımdı ama alınamadı. Bunun içinde oturup ağlayacak halimiz yok'' diye kaydetti. 
     Geçtiğimiz yıldan alternatif olarak daha az bir kadroya sahip olduğunu da belirten Doğan, şöyle devam etti 
     ''Eğer alternatif bir kadrom olsaydı şimdi en az 4-5 oyuncumu Kayserispor maçında dinlendirme fırsatı bulacaktım. Ben bunu defalarca ilettim ama bugün yarın denilerek bu sorun giderilmedi. Ziya Doğan'ın hangi şartlarda nasıl mücadele ettiğini kamuoyu bilsin. Ayıp ve yanlış olur diye konuşmadım ama bana nasıl ayıp oluyor. Alternatif oyuncular açısından zorlanıyorum. Geçen yıl ilk 18'e giremeyen 3-4 oyuncu şimdi 18'de. İbrahim'de gitti.'' Elindeki mevcut kadroyla teslim olmadığını ifade eden Doğan, şöyle konuştu 
     ''Ziya Doğan büyük fedakarlık yapıyor. Bunu bütün kamuoyu bilmeli. Doğan, heryerde büyük fedakarlık yaptı. Ama insaf. Yarın başka bir futbolcu sakatlanırsa kimi sahaya çıkartacağız. Şampiyonluk isteniyor ama böyle aksilikler çıktığında sihirbazlık mı yapacağız Elimde sihirli değnek mi var Alınan oyunculardan memnunum ama hedef şampiyonluk ise kadroyu geniş tutmak gerekir. Böyle olacağını bilseydim elimdeki hiçbir oyuncuyu göndermezdim. Şampiyonlar Ligi'nde her takımın 30 tane oyuncusu bulunuyor.'' 
     
</TEXT>
</DOC>
