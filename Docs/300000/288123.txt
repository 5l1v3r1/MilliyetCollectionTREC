<DOC>
<DOCNO> 288123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur09.html </URL>
<DATE> 2004/11/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Cep telefonu için cinayet 
</HEADLINE>
<TEXT>

     Fatih KARAÇALI ADANA, DHA 

ADANA'da 110 milyon liraya sattığı cep telefonunu, parasını aldığı halde vermeyen 23 yaşındaki Hüseyin Adanir'in katil zanlıları 23 yaşındaki Murat ve 17 yaşındaki F.L, kardeşlere tatbikat yaptırıldı. 15 yaşındaki S.L. ise yer göstermeye getirilmedi. 
     Zanlılar, olayın meydana geldiği Onur Mahallesi 1 sokağa, 2 sivil ekip otosunun korumasında getirildi. Caddenin trafiğe kapatılmasından sonra ekip otosundan indirilmeyen zanlılar, soruşturmayı yapan polislere olayı anlattı. Ölen Hüseyin Adanir'in yakınlarının saldırma ihtimali bulunduğu için resmi ekip çağırılmayan olay yerindeki tatbikatın ardından, zanlılar Emniyet Müdürlüğü'ne götürüldü. Yaşı küçük olduğu için Çocuk Şubesi'nde tutulan S.L. ise yer göstermeye getirilmedi. 
     Cinayet bürosunda ifadeleri alınan zanlılardan Murat L., günlerden beri kendisini oyalayan Hüseyin Adanir'i bir kaç kez uyardığını söyleyerek, "Hüseyin telefonunu satmak istediğini söyleyince ben de parasını verdim. İyi niyet göstererek benden istediği süreyi de verdim. Ama o bana paramı ya da telefonu vermek yerine beni oyalamaya çalıştı. Ne paramı verdi, ne de telefonu. Amacım öldürmek değildi, sadece korkutmak istemiştim'' diye konuştu. 
     Pazartesi gecesi saat 21.30 sıralarında meydana gelen olayda, parasız kaldığı için Nokia marka 3310 model cep telefonunu satılığa çıkartan Hüseyin Adanir'e 110 milyon lira para veren Murat L. telefonu alamayınca Adanir'in yolunu keserek parasını istemişti. Çıkan tartışmaya Murat L.'nin kardeşleri de karışarak Adanir'i bıçaklayarak öldürmüştü. Olaydan sonra kaçan zanlılar yakalanarak gözaltına alındı. 
     
</TEXT>
</DOC>
