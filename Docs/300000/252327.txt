<DOC>
<DOCNO> 252327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun06.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'First Lady'lere hediye ebru 
</HEADLINE>
<TEXT>


NATO Zirvesi'ne katılan başkanların eşleri, Boğaz turunda ebru yapmayı da öğrendiler 

ÜMRAN AVCI İstanbul 

ABD Başkanı George W, Bush'un eşi Laura Bush ile İngiltere Başbakanı Tony Blair'in eşi Cherie Blair'in de aralarında bulunduğu NATO Zirvesi'ne katılan devlet ve hükümet başkanlarının eşlerinin, Başbakan Recep Tayyip Erdoğan'ın eşi Emine Erdoğan'ın ev sahipliğinde yaptığı Boğaz turu, ebru sanatını öğrenebilme heyecanıyla geçti. Laura Bush'un özel ilgi gösterdiği ebru sanatçısı Hikmet Barutcugil, Mimar Sinan Güzel Sanatlar Üniversitesi'nde ebru hocalığı yapıyor. Ebru sanatının teknede tanıtılması fikrinin Emine Erdoğan'dan çıkmış olabileceğini söyleyen Barutcugil, "Konuklar çok etkilendiler. Kirli bir suyun yüzeyindeki boyalar k ğıda çıkınca insanı hayrete, heyecana düşürüyor" dedi. 

At kuyruğu 
Barutcugil'den ebru sanatının inceliklerini dinleyen Laura Bush'u en çok etkileyen detaylar ise boyaların içinde sığır ödünün bulunması ve fırçaların gül dalı ve at kuyruğundan yapıldığını öğrenmek oldu. 
Lider eşlerinin hayranlığını kazanan Barutcugil, konuklara 35 ebru hediye etti. Lider eşlerinden bazıları da Barutcugil'i izlemekle yetinmeyip kendileri de ebru yapmayı denediler. Ancak bu denemede en çok üzülen Ali Babacan'ın eşi Zeynep Babacan oldu. Kıyafetine boya sıçramaması için önlük giyinen Babacan, üzerinde lale figürü bulunan ebrusunu tam sudan çıkarırken tekne dalganın etkisiyle sallanınca, lalesi de yamuk çıktı. Babacan oldukça üzüldü. 
Laura Bush'u etkileyen bir başka şey de, Barutcugil'in eşi Füsun Barutcugil'in üzerine giydiği ebru desenli ceketi oldu. Gezi sırasında ceketi fark eden Bush, Füsun Barutcugil'e, "Üzerinizdeki ceket çok güzel. Eşinizin sanatı mı " diye sordu. Konuklar Barutcugil'in, "Evet, ben onun modelliğini yapıyorum" yanıtı üzerine gülüştüler. 


</TEXT>
</DOC>
