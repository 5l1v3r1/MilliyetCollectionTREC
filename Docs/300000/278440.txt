<DOC>
<DOCNO> 278440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo18.html </URL>
<DATE> 2004/10/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ankaraspor, Wederson'dan vazgeçmiyor... 
</HEADLINE>
<TEXT>

     Büyükşehir Belediyesi Ankaraspor Kulübü Onursal Başkanı Melih Gökçek, Brezilyalı futbolcuları Wederson'u hiçbir takıma satmayı düşünmediklerini belirtti. 
     Melih Gökçek, yaptığı yazılı açıklamada, Fenerbahçe'nin Wederson'u almak için kendilerine herhangi bir teklif getirmediğini belirterek, ''10 milyon dolar verseler yine de Wederson'u kimseye vermem. Wederson ile ilgili hiçbir kulüple temasımız olmadı. Biz futbolcu satmayı değil, almayı planlıyoruz'' ifadelerine yer verdi. 
     Gökçek, Ankaraspor'un hedefleri olan bir takım olduğunu vurgulayarak, açıklamasını şöyle sürdürdü 
     ''Biz oyuncu satmak bir yana, önümüzdeki yıl kadromuzu daha güçlendirmeyi amaçlıyoruz. Önümüzdeki yıl Fenerbahçe'den Tuncay ve Ümit'e talibiz. Biz oyuncu alarak daha da güçlenmeyi düşünürken, oyuncu satmamız söz konusu olamaz. Bu tür aslı astarı olmayan haberleri anlamak mümkün değil.'' Kulüp başkanı Hilmi Gökçınar da Wederson ile ilgili Fenerbahçe yöneticileriyle görüşmediklerini vurgulayarak, ''Hiç kimseyle bir cümle dahi görüşme yapılmamıştır'' dedi. 
     
</TEXT>
</DOC>
