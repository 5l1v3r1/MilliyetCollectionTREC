<DOC>
<DOCNO> 275230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/yazar/toruner.html </URL>
<DATE> 2004/09/27/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Turizm Bakanı hükümeti uyardı 
</HEADLINE>
<TEXT>


Bu hafta sonu Antalya'da, Turizm, Ekonomi, Bilimsel Araştırma, Tanıtma Merkezi'nin TEBİAT düzenlediği VI. Ekonomi Zirvesi vardı. Bakanların, Dünya Bankası Türkiye Direktörü Andrew N. Vorking'in, BDDK Başkanı Tevfik Bilgin'in, Türk - İş Başkanı Salih Kılıç'ın, İstanbul Ticaret Odası Başkanı Mehmet Yıldırım'ın, İMKB Başkanı Osman Birsen'in, benim ve daha birçok önemli konuğun da konuştuğu zirvede, Kültür ve Turizm Bakanı Erkan Mumcu açılış konuşmalarından birini yaptı. 
Zirvenin bu yılki konusu, "Ekonomik İstikrardan, İstikrarlı Büyümeye" idi. Yani, büyümeden çok, büyümenin sürdürülebilir olup olmadığı tartışılıyordu. Bu konuyu tartışacak olan zirvenin açılış konuşmalarından birini yapan Sayın Mumcu, çok manidar konulara değindi. Konuşmasında, 2000 yılı eylül ayında da yine bu zirvede benzer bir konuşma yapıp o zamanki hükümeti uyardığını, ama o zamanki bu çıkışı nedeniyle o dönemin Başbakanı'nın kendisini kınadığını belirtti. Maalesef, uyarısından sadece bir aç ay sonra ülkemiz krizle karşılaştı. 
Mumcu, o zamanki uyarısına gönderme yaparak, yine hükümeti uyarıyor. Cari açığın çok arttığını, büyümeye rağmen işsizliğin yükseldiğini anlatmaya çalışarak alınacak tedbirlerin bir an önce ve beklentilerin çok iyi olduğu bu dönemde alınması gerektiğini söylüyor. Ben de kendisine katılıyorum. Şu anda, gecikilmeden yapılması gereken en önemli iş bu. 
Türkiye'nin kamu borcu gayri safi milli hasılasının 80'ine ulaşmış durumda. Bu oran, Avrupa Birliği'nde ortalama 40. Borçları çevirme riskiyle karşı karşıyayız. Yine, cari işlemler açığının nasıl finanse edileceği de bilinmiyor. A. N. Vorking'e göre, bu açığın finansmanı kamunun değil, özel sektörün sorunu. Ama, kimin olursa olsun, sorun var ve ekonomi bir bütün. 
Reel faizler 15 seviyelerine düştü ama bu seviye hala dünyadaki en yüksek seviyeyi temsil ediyor. Türkiye geçen yıl tarihindeki en yüksek faiz dışı fazlayı elde etti ama bunun sürdürülebilmesi olanaksız. Çünkü, artık vergi oranları artırılarak vergi gelirlerinin artamayacağı noktaya geldik. Vergi sisteminde reform gerekiyor. 
IMF de, nihayet işsizlik sorununun ve sosyal sistemdeki sıkıntıların farkında. Bütün bu sorunların çözümü için IMF desteğinde yapılacak 3 yıllık orta vadeli plan büyük önem arz ediyor. Ancak, bu planın ayrıntıları da kamudan gizleniyor. 
Ağzına sağlık Erkan Mumcu. 



</TEXT>
</DOC>
