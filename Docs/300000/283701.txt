<DOC>
<DOCNO> 283701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun30.html </URL>
<DATE> 2004/10/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AFP uzmarlara sordu Türkiye tartışması 'güçlü Avrupa'yı doğurdu 
</HEADLINE>
<TEXT>

     AB bünyesinde Türkiye'nin üyeliği konusundaki tartışmaların ''güçlü Avrupa'' fikrini ortaya çıkardığı bildirildi. 
     AFP'nin görüşünü aldığı Brüksel'deki ''European Policy Center''dan Eberhard Rhein, Türkiye'nin AB üyeliği tartışılırken ''güçlü Avrupa'' fikrinin doğduğunu, aslında Türkiye'nin AB'ye girişinin ABD'nin hiç de işine gelmediğini söyledi. Rhein, ''Türkiye'nin üyeliği Avrupa'nın güç faktörü olabilmesi için şart'' dedi. 
     Londra'daki ''International Institute For Strategic Studies'' kurumundan Dana Allin de, benzer fikir ileri sürdü ve ''Türkiye'nin ABD ile aynı dalga boyunda olmadığını'' söyledi. Allin, ''Türkiye ABD ile aynı frekansta değil, AB'ye girince öyle olacağını düşünmek için de sebep yok'' dedi. 
     Paris'teki Stratejik Araştırmalar Vakfı uzmanlarından François Heisburg ise ''Türkiye'nin, AB içinde ABD'nin truva atı olmak şöyle dursun, güçlü ordusuyla Avrupa savunmasının motoru olacağını'' belirtti. 
     ''World Policy Institute''tan Ian Bremmer de, International Herald Tribune gazetesinde çıkan makalesinde, Türk ordusunun Avrupa'nın savunmasını daha somut hale getireceği ve NATO'nun daha az gerekli hale geleceği yorumunu yaptı ve ''Avrupalı Türkiye, kendinden daha emin olunca İsrail ve ABD ile geleneksel ilişkilerini gevşetecektir'' görüşünü savundu. 
     
</TEXT>
</DOC>
