<DOC>
<DOCNO> 267677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/dunya/adun.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban terörü türbanı yaktı 
</HEADLINE>
<TEXT>


Irak'ta teröristlerin 2 Fransız gazetecinin hayatına karşılık yaptıkları türban şantajı, Fransa'da İslami örgütleri zora soktu. Dernekler türban yasağına karşı planladıkları yürüyüşleri iptal etti 

MİNE G. KIRIKKANAT Paris 


Irak'ta 2 Fransız gazetecinin El Kaide bağlantılı "Irak İslam Ordusu" tarafından kaçırılması, yaklaşık 5 milyon Müslümanın yaşadığı Fransa'da dini cemaatleri terör şantajına karşı birleştirdi. Fransa'da "türban yasası"na muhalif radikal Müslüman dernekleri, Irak'ta kaçırılan gazetecilerin hayatına karşılık okullarda tesettürü yasaklayan yasanın iptalini talep eden teröristlere, yasaya yandaş ya da çekinceli yaklaşan derneklerle birlikte aynı güç ve söylemle tavır aldılar. 

Geri adım attılar 
İlk ve orta dereceli Fransız okullarında 4 Eylül'de yürürlüğe girecek olan türban yasağına karşı, yasa çıkana değin en sert muhalefeti yürüten radikal İslam derneklerinden Fransa İslami Örgütler Birliği UOİF , yeni eğitim yılına girerken, öngördükleri yasa karşıtı sokak gösterilerini iptal etti. 
Türkiye kökenli Milli Görüşçülerin de destekledikleri bir örgüt olan UOİF Başkanı Fouad Alaoui, Fransa'daki tüm Müslümanları camilerde gazetecilerin kurtuluşu için dua etmeye çağırdı ve teröristlere şöyle seslendi "Müslüman cemaate zararınız dokunuyor. Fransa'da Müslümanlar bir hak, özgürlük ve kardeşlik ülkesinde yaşıyorlar, onların davasına, İslamiyet'in davasına kötülük yapmayınız." 
Aynı radikal İslamcı örgütün yönetim kurulu kadın üyesi Fatiha Ajbli ise, Fransız gazetecilerin yerine gönüllü olarak rehin alınmak üzere Irak'a gitmeye hazır olduğunu bildirerek, "Türbanımın kanla lekelenmesini reddederim" dedi. 
Dün Mısır'a, ardından da Ürdün'e geçen Fransız Dışişleri Bakanı Michel Barnier, Fransa'nın Arap dünyasına yakınlığını ve Irak Savaşı'nın başından beri izlediği politikayı hatırlatarak, "Bu politikayı Fransız gazetecileri kaçıranlar da biliyor. 2 yurttaşımızı niçin kaçırdıklarını ve alıkoyduklarını anlamak mümkün değil. Bazı temaslarımız var, ancak olumlu bir sonuca ulaşmak için bu temasları gizli tutuyoruz," dedi. 

Rehinelerin çağrısı 
Bu arada dün gece yarısına doğru El Cezire TV'sinden yayımlanan bir video kasette, 2 rehine, Fransa Cumhurbaşkanı Jacques Chirac'tan, hayatlarının bağışlanması için türban yasasını iptal etmesini, Fransız halkından da Paris'e baskı oluşturmak amacıyla yasayı protesto gösterileri düzenlemelerini istediler. El Cezire'ye gönderilen video kasete göre, teröristler, daha önce verdikleri ve dün gece sona eren 48 saatlik süreyi de 24 saat uzattılar. 

Mecburen kaçırmışlar 

Fransız TV kanalları TF1 ve LCI Irak'taki muhabirlerine dayanarak verdikleri haberlerde, Irak İslam Ordusu'nun rehin aldığı 2 Fransız gazetecinin, geçen hafta aynı örgüt tarafından öldürülen İtalyan gazeteci Enzo Baldoni ile birlikte olduklarını ve Baldoni'yi kaçırmayı hedefleyen teröristlerin, yanındaki Fransız gazetecileri ne yapacaklarını bilmedikleri için "mecburen" kaçırdıklarını öne sürüyorlar. 2 televizyonun muhabirlerine göre, aslında Fransız gazeteciler Christian Chesnot ve Georges Malbrunot örgüte gereksiz bir yük ve hayatları karşılığında türban yasasının iptali istemi de, "kaçırdık bari bir talepte bulunalım" mantığının ürünü. 


</TEXT>
</DOC>
