<DOC>
<DOCNO> 265378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/guncel/gun04.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dere yatağına afet konutu 
</HEADLINE>
<TEXT>


Ayancık ilçesindeki çay yatağının kenarına yapılan afet konutları, okullar, sanayi sitesi ve kereste fabrikası, sel tehdidi ile karşı karşıya 

KENAN TÜRKSEVEN Sinop DHA 

Bayındırlık ve İsk n Bakanlığı'nca, Sinop'un Ayancık ilçesinin ortasından geçen çay yatağının kenarına yapılan afet konutlarının sel tehdidi altında olduğu belirtildi. Sinop Valisi Zeki Şanal, konutların Ayancık Çayı'nın ıslah edileceği varsayılarak yapıldığını kaydetti. 
İstanbul'da dere yataklarına yapılan konutlar sel nedeniyle hasar görürken, Ayancık'ta da benzer bir afetin yaşanmasından endişe ediliyor. 13 bin nüfuslu ilçenin ortasından geçen Ayancık Çayı yatağına yapılan evler, okullar, sanayi sitesi ve kereste fabrikaları sel tehditi altında bulunuyor. 

Bölge güncel bir risk altında 
Ayancık'a bağlı köylerde daha önceki yıllarda yaşanan heyelandan zarar görenler için 1998'de inşaatına başlanan ve 2003'te tamamlanan 208 afet konutunun da yine sel tehdidi altında olduğu kaydedildi. 
Vali Şanal, Ayancık'ın sel olayı yaşanabilecek ilçeler arasında ilk sırada bulunduğunu belirterek, "Geçmiş dönemlerde bu yapıları yapan kurum ve kişiler mutlaka araştırma yapmışlardır. Bu araştırmayı yaparken de sanıyorum Ayancık Çayı'nın ıslah edileceğini varsayarak bu yatırımları yapmışlar. Ayancık Çayı'ndaki set işlemleri bitirilmediği için bu bölge güncel bir risk altındadır" dedi. 
Ayancık Çayı'nın geçmiş yıllarda önemli sellere neden olduğunu da belirten Şanal, taşkını önlemek için çay kenarlarına set yapılması gerektiğini, bu konunun takipçisi olacağını söyledi. 


</TEXT>
</DOC>
