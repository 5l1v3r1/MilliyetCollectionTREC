<DOC>
<DOCNO> 291710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun41.html </URL>
<DATE> 2004/11/24/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
AB Komisyonu binalarında bomba ihbarı... 
</HEADLINE>
<TEXT>

     AB Komisyonu'nun Brüksel'deki iki binasına asılsız bomba ihbarı yapıldı. 
     Komisyon yetkilileri, bugün öğleden sonra yapılan ihbarlar nedeniyle binaların boşaltıldığını, 200 kadar memurun dışarı çıkarılarak evlerine gönderildiğini, çevrede bir güvenlik kordonu oluşturulduğunu, polis birimlerinin binalarda aramalar yaptıklarını bildirdi. 
     Polis, aramalar sonunda şüpheli bir cisim bulunmadığını bildirirken, alarm nedeniyle AB Komisyonu binalarının bulunduğu bölgelerde trafik tıkanmaları oldu. 
     AB Komisyonu Başkanı Jose Manuel Durao Barroso, bugün düzenlediği basın toplantısında, gazetecilerin AB Komisyonu basın tesislerine girişte yeni denetimlerden yaşadıkları sıkıntı ve gecikmelerden yakınmaları üzerine, ''Güvenlik endişelerimiz var'' demişti. 
     Barroso, Komisyon binalarında güvenlik önlemlerinin artırıldığını, daha da artırılacağını, bütün dünyada güvenlik endişelerinden kaynaklanan bu tür sorunlar yaşandığını söylemişti. 
     
</TEXT>
</DOC>
