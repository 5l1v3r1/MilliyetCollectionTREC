<DOC>
<DOCNO> 256273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun05.html </URL>
<DATE> 2004/07/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yemen'de yaklaşık 90 isyancı öldürüldü... 
</HEADLINE>
<TEXT>

     Yemen'in kuzeyindeki dağlık bölgede, askerlerle 3 gün süren çatışmaya giren yaklaşık 90 isyancının öldürüldüğü bildirildi. 
     Askeri kaynaklar, ''Şeyh Hüseyin Bedreddin El Huti yanlısı yaklaşık 90 militan, Saada bölgesindeki dağlık alanda 3 gün boyunca askerlerle girdikleri şiddetli çarpışmalarda öldürüldü'' dedi. 
     Başka bir askeri kaynak da bölgedeki çatışmalarda onlarca askerin hayatını kaybettiğini ve çok sayıda yaralı olduğunu kaydetti. 
     Son olayla Şeyh Huti'ye bağlı isyancılarla güvenlik kuvvetleri arasında 18 Haziran'dan beri çıkan çatışmalarda ölenlerin sayısı yaklaşık 300'e yükseldi. 
     Yemen hükümeti, ''milli birliğe ve sosyal barışa karşı irticai ayaklanma başlatmakla'' suçladığı Şeyh Huti'yi yakalayana ya da yerini gösterene 55 bin dolar yaklaşık 75 milyar lira ödül verileceğini duyurmuştu. 
     Şeyh Huti'nin, Yemen dağlarında yaklaşık 1000 ila 3000 silahlı militanının bulunduğu öne sürülüyor. Şeyh Huti, 1993-1997 yılları arasında milletvekilliği yapmıştı. 
     
</TEXT>
</DOC>
