<DOC>
<DOCNO> 278194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas01.html </URL>
<DATE> 2004/10/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
'Hoşgeldin Hayat'ın galası yapıldı 
</HEADLINE>
<TEXT>

     41. Antalya Altın Portakal Film Festivali'nde yarışma adayı ''Hoşgeldin Hayat'' adlı filmin galası yapıldı. 
     Ümit Elçi'nin yönettiği, Ferhat Gündoğdu, Kerem Alışık, Ceyda Düvenci ve Yelda Reynauld Kaymakçı'nın başrollerini paylaştığı film, ilk kez festivalde izleyici önüne çıktı. 
     Galaya, yönetmen Ümit Elçi ile oyuncular Ferhat Gündoğdu ve Nihat Nikerel limuzinle getirildi. 
     Bir operayonda asker olan kardeşini öldüren teröristin, iltica ettiği yurtdışından 8 yıl sonra döndüğü ülkesinde yaşadığı olayları anlatan film, yaklaşık 500 kişi tarafından izlendi. 
     Film geçen aylarda yapılan çekimleri sırasında, başrol oyuncusu Ferhat Gündoğdu'nun aşiret reisi olduğu ve filmin tüm masraflarını karşıladığı iddialarıyla gündeme gelmişti. 
     ''Hoşgeldin Hayat'' filminin sonunda yönetmen ve oyuncuları gala söyleşine katıldı. 
     Ümit Elçi, son olarak yönettiği ''Böcek'' filminin ardından sektörün içinde bulunduğu sıkıntılar yüzünden sinemaya ara vermek zorunda kaldığını belirterek, bir televizyon projesinde çalıştığını ve uzun bir aradan sonra bu filmle sinemaya döndüğünü anlattı. 
     Bir aşirete mensup ''Emir'' karakterini canlandıran başrol oyuncusu Ferhat Gündoğdu, kendi yazdığı öyküden yola çıkılarak çekilen ''Hoşgeldin Hayat'' ile sinema sanatına destekte bulunmayı ve seyircinin haz alacağı bir film yapmayı amaçladıklarını söyledi. 
     Gündoğdu, bir gazetecinin aşiret reisi olup olmadığı tartışmalarına ilişkin sorusuna, ''Aşiret reisi değilim. Kalabalık bir aileye sahibim. Reis de olabilirim, ama değilim'' yanıtını verdi. 
     
</TEXT>
</DOC>
