<DOC>
<DOCNO> 298608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/ekonomi/aeko.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta gümrük zamanı 
</HEADLINE>
<TEXT>


Türkiye, dün siyasi olarak Güney Kıbrıs'ı tanıma konusuna kilitlendi. Ekonomik olaraksa Güney Kıbrıs'la en azından hukuki anlamda yürüyen Gümrük Birliği anlaşması var. Şimdi bu anlaşmanın nasıl aktif hale geleceği tartışılacak 

SERKAN ARMAN 

AB ile müzakerelere başlamak için tarih alan Türkiye görüşmelere, Güney Kıbrıs'ın tanınması koşulu getirilmesiyle gergin başladı. Gün sonunda Kıbrıs sorununun çözümü için zaman kazandıran ve 3 Ekim'de müzakerelere başlanacağı haberi geldi. Güney Kıbrıs lideri Tassos Papadopulos ise Türkiye'nin Ankara Anlaşması'nı AB'nin yeni üyelerini kapsayacak şekilde genişletmezse veto hakkını saklı tuttuklarını açıkladı. 
Türkiye'nin Güney Kıbrıs'ı tanıması politik bir süreç olsa da hukuki anlamda yürüyen bir gümrük birliği bulunuyor. Türkiye, toplulukla ortaklık ilişkisini kuran 1963 Ankara Anlaşması'nı genişleten protokole, 10 yeni AB üyesinden biri olan Güney Kıbrıs'ı tanımak çekincesi ile imza atmamıştı. AB ülkeleri ile Türkiye arasında ticaret yapılmasını sağlayan ATR Association Turkey belgesine dokuz yeni üyeyi ekleyen Türkiye, Güney Kıbrıs'ı dahil etmemişti. Daha sonra ise Bakanlar Kurulu kararıyla Güney Kıbrıs ATR'ye eklendi ve hukuken Güney Kıbrıs'la gümrük birliği tamamlandı. Ancak Güney Kıbrıs'la Türkiye arasındaki mevcut dış ticaret hacmi oldukça küçük. 
Kıbrıs Türk Sanayi Odası Başkanı Salih Tunar, Türkiye'nin Güney Kıbrıs'la gümrük birliğine gitmesinin, KKTC lehine olabileceğini söyledi. KKTC malları AB ülkelerine girerken yüzde 14 vergi ödendiğini hatırlatan Tunar, "Direkt ticaret tüzüğü geçirilir, Güney'le, Avrupa'yla ve Türkiye'yle ticaret olursa fayda sağlarız. Türkiye artık Kuzey ve Güney arasında mal geçişlerini daha serbestleştirmek için AB'ye baskı yapmalı. Türkiye'deki ticaretin bir kısmı bizim üzerimizden Güney'e yönlendirilebilir. Kuzey'deki firmalar da aracılık görevi yapabilir" dedi. 

'Tanımadan ticaret olur' 
Türk Dış Ticaret Vakfı Başkanı Ertuğrul Önen ise, "Türkiye Tayvan'ı tanımıyor ama mal satıyor. Güney Kıbrıs'la da aynı şekilde yapılabilir" dedi. Tayvan'ın dünyanın birçok ülkesi tarafından tanınmadığını ancak ticaretin sürdüğünü dile getiren Önen, "Bunun için uluslararası boyutta önem taşıyan belgeler imzalanmıyor" diye konuştu. İktisadi Kalkınma Vakfı Uzman Yardımcısı Esra Uyanusta da, "Türkiye ikileme düşüyor. 'KKTC'ye ABD uçakları insin, bu tanıma değildir' diyoruz. Ancak limanlarımıza Güney Kıbrıs'tan gemi sokmuyoruz. 'Bu tanıma olur' diyoruz. Bu konuda netlik lazım" dedi. 

Güney'in dış ticareti Kuzey'in 15 katı Güney Kıbrıs KKTC GSYİH 14.82 milyar dolar 1.217 milyar dolar Reel Büyüme Oranı 1.9 2.6 Kişi Başı Milli Gelir 19 bin 200 dolar 5 bin 600 dolar Enflasyon 4.1 12.6 İhracat 1.054 milyar dolar 46 milyon dolar İhracat kalemleri Narenciye, patates, ilaç, çimento, giyecek, sigara Narenciye, patates, tekstil İthalat 4.367 milyar dolar 301 milyon dolar İthalat kalemleri Tüketim malları, petrol ürünleri, makine, aramalı, ulaşım aracı Yiyecek, makine, kimyasal madde, mineral 
Satın alma gücü paritesine göre 

</TEXT>
</DOC>
