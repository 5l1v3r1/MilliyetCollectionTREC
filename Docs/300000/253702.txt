<DOC>
<DOCNO> 253702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/dunya/axdun02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak tanklar Güneydoğu'ya 
</HEADLINE>
<TEXT>


Rus basını, kaçak Rus tanklarının alıcısı Türk şirketinin 'Suriye sınırına yakın bir şehirde' bulunduğunu yazdı 

CENK BAŞLAMIŞ Moskova 


Rusya'dan yasadışı yollarla Türkiye'ye gönderilmek istenen parçalar halindeki tank ve zırhlı araçların teslim adresinin Güneydoğu'da bulunduğu sanılıyor. 
Moskova yakınlarındaki Şolkova gümrüğünde ortaya çıkarılan skandalla ilgili olarak bir Türk vatandaşının tutuklandığı bildiriliyor. Moskovskiy Komsomolets gazetesine göre, içinde tank ve zırhlı araç parçaları bulunan TIR'la gümrük noktasına gelen ve "traktör parçaları" taşıdığını söyleyen Türk şoför tutuklandı. Tutuklanan kişinin adı açıklanmadı. 
Milliyet'in Rusya Gümrük Komitesi Kaçakçılıkla Mücadele Dairesi'ndeki kaynaklardan edindiği bilgi, skandalın sanıldığından daha büyük bir boyutta olduğunu gösteriyor. İlk haberlerde ele geçirilen tank parçalarının gelişmiş T - 80'lere ait olduğu belirtiliyordu. Ancak, edinilen yeni bilgiler, T - 72 tankına ait parçaların da yasadışı yoldan Türkiye'ye sokulmak istendiğini ortaya çıkardı. Bir kaynak Milliyet'e, "Bulunan parçaların çoğu T - 72'lere ait. Ancak, aralarında T - 80 parçaları da var" dedi. 
Tank ve zırhlı araç parçalarının göndericisi durumundaki Transdizel şirketi suçlamaları yalanlarken, Rus basını perde arkasında Sibirya'daki bir birliğin olabileceğini yazdı. Yeni İzvestiya gazetesi ise, silahların Türkiye'deki alıcısının Suriye sınırındaki bir Türk şehrinde olduğunu bildirdi, ancak daha ayrıntılı bilgi vermedi. Diğer gazeteler ise, Türk alıcının paravan olabileceğini yazdı. 


</TEXT>
</DOC>
