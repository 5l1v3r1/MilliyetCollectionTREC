<DOC>
<DOCNO> 253762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/yasam/ayas.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorenzo'nun Yağı ona yaramadı .. 
</HEADLINE>
<TEXT>


İngiltere'den getirilen 'yağ' iyileşmesini sağlamadı ama ailesi Fatih'i sevgiyle yaşatmaya çalışıyor... 

Ümran Avcı 

'Bir gün gelecek, ne konuşabilecek, ne de yürüyebileceksin küçüğüm. Bizi bile göremeyeceksin. O gün geldiğinde sana sarılıp dokunuyorsak - ki hep öyle olacak - yalnız değilsin, annen ve baban hep yanındadır.' 
Bu cümleleri Nilüfer - Fedai Hacılar çifti Fatih daha 7 yaşındayken söylemişlerdi. İstemedikleri halde gerçekle yıllar önce tanıştılar. Fatih 9 yaşında konuşma ve görme, 12 yaşında da hissetme duyularını yitirdi. Şimdi ise 15'inde. 
Çocukları görmesin diye o gün yüreklerine akıttıkları gözyaşlarıyla verdikleri sözü hep tuttular. Hissetmese de okşuyor, duymasa da ne kadar sevdiklerini fısıldıyorlar Fatih'in kulağına. Sevildiğini anladığına inanıyor anne baba yüreği "Biz öğretmiştik. Dokunursak yanındayız demekti. O zaman söz vermişti bize anlayacağına dair. Sözümüzde durduk hep, o da sözünde duruyor ve onu sevdiğimizi hissediyor." 
Fatih hissetmiyor oysa. Görmüyor, duymuyor, konuşmuyor. Artık inlemiyor bile. 
Aslında Fatih'i tanıyoruz. Ancak onunla ilk tanıştığımızda görüyor, koşuyor, konuşuyordu. Hani burnumuzu çeke çeke ağlayarak izlediğimiz "Lorenzo'nun Yağı" filminin kahramanıyla aynı kaderi paylaşan çocuk. O dönem genetik ALD hastalığına karşı mücadele veren Fatih için tek umut olmuştu Lorenzo'un yağı. Gazetemizin aracılığıyla Liverpool'dan Lorenzo'nun yağı getirilmişti. Fatih yavaş yavaş tüm duyularını kaybedince ilacın çare olmadığı anlaşıldı. 

'Uyuyor ama iyileşecek' 
Şimdi yaşam destekli ilaçlar veriyorlar Fatih'e. Nilüfer - Fedai Hacılar çiftinin yaşam desteği ise 3 yıl önce dünyaya gelen çocukları Umutcan... Fatih'in yakalandığı genetik hastalık, yeni bebeklerinde de ortaya çıkar diye çok korktular önce. Doğunca, hele bir de o hastalığın yeni bebeklerinde olmadığı anlaşılınca adına "Umutcan" dediler. Yaşamdaki yeni ve tek umutları oldu gerçekten de. 
Anne babası kızdığında Fatih'in arkasına saklanan Umutcan'a kimse dokunmuyor bir daha. Ağabey duygusunu bu tatlı kandırmacayla öğretiyorlar. Kendini gerçekten ağabeyinin koruduğuna inanan Umutcan ise soranlara sınırsız iyimserlikle yanıt veriyor "Hep uyuyor ama iyileşecek." 


</TEXT>
</DOC>
