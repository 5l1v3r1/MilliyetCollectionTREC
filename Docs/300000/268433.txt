<DOC>
<DOCNO> 268433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko12.html </URL>
<DATE> 2004/09/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Merkez Bankası döviz rezervi 33.6 milyar dolara indi... 
</HEADLINE>
<TEXT>

     Merkez Bankası'nın döviz rezervi geçen hafta 306 milyon dolar azaldı. 
     Merkez Bankası verilerinden yapılan hesaplamaya göre, 13- 20 Ağustos haftasında Hazine'nin 1.5 milyar dolarlık döviz tahvili borçlanması nedeniyle 1.2 milyar dolarlık bir büyümeyle 20 Ağustos itibariyle 33 milyar 930 milyon dolara yükselen döviz rezervi, 20-27 Ağustos arasında 306 milyon dolar azalarak 33 milyar 624 milyon dolara geriledi. Bankanın 1 milyar 474 milyon dolar olan altın mevcutları ise değişmedi. Döviz rezervi ve altın varlıklarının birlikte oluşturduğu brüt döviz rezervi de 35 milyar 404 milyon dolardan 35 milyar 98 milyon dolara indi. 
     
     CARİ AÇIK VE IMF'YE ÖDEMELER REZERVİ AZALTMADI 

     Bu arada Merkez Bankası'nın döviz rezervinde ağustos ayı içerisinde net 1 milyar 280 milyon dolarlık artış yaşandı. Döviz rezervi, rekor düzeyde cari işlemler açığı verilmesine ve IMF'ye net 2.5 milyar dolarlık dış borç geri ödemesi yapılmasına rağmen bu yıl başındaki seviyesinin sadece 16 milyon dolar altına düştü. Rezerv yıl başında 33 milyar 639 milyon dolarla bugünkü seviyesine yakın bir noktada bulunuyordu. 
     
     DÖVİZ FAZLASI 

     Merkez Bankası'nın döviz fazlası ise geçen hafta 42 milyon dolar azalarak 3 milyar 372 milyon dolara indi. Söz konusu hafta Banka'nın dış varlıkları 37.9 milyardan 33.6 milyar dolara, döviz yükümlülükleri ise 34.5 milyar dolardan 34.2 milyar dolara geriledi. Yine cari işlemler açığı ve IMF'ye net borç geri ödemesi yapılmasına rağmen Merkez Bankası'nın döviz fazlasında ise yıl başına göre 3.3 milyar dolarlık bir büyüme oldu. Bankanın bu yıl başındaki dış varlıkları, döviz yükümlülüklerinden 55 milyon dolar fazlaydı. 27 Ağustos itibariyle ise Merkez Bankası'nın döviz yükümlülüklerinden 3 milyar 372 milyon dolar daha fazla dış varlığı bulunuyor. 

     
</TEXT>
</DOC>
