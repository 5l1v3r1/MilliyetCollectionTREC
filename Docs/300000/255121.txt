<DOC>
<DOCNO> 255121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy36.html </URL>
<DATE> 2004/07/13/ </DATE>
<TIME> 23.06 </TIME>
<AUTHOR>  </AUTHOR>
<HEADLINE>
Terör mağdurlarına tazminat ödenmesi yasa tasarısı kabul edildi. 
</HEADLINE>
<TEXT>

     Terör eylemlerinden ve terörle mücadele kapsamında yürütülen faaliyetler nedeniyle maddi zarara uğrayanların zararların karşılanmasını öngören yasa tasarısı, TBMM Plan ve Bütçe Komisyonu'nda, süresi ve uygulama alanı genişletilerek kabul edildi. 
     Verilen önergelerin kabul edilmesiyle tasarının kapsamı, Olağanüstü Hal Valiliği'nin kurulduğu 19 Temmuz 1987 tarihi başlangıç alınarak, ileriye dönük olarak uygulanabilmesine olanak taşıyacak şekilde değiştirildi. 
     Tasarının ilk halinde, yasanın OHAL'in kurulduğu 19 Temmuz 1987 ile bu uygulamanın kaldırıldığı 30 Kasım 2002 tarihi arasında uygulanacağı ve OHAL ilan edilen illerde meydana gelen terör eylemleri veya terörle mücadele kapsamında yürütülen faaliyetler nedeniyle maddi zarara uğrayan kişilerin zararlarının karşılanmasını amaçlanıyordu. Yapılan değişiklikle yasadan tüm bölgelerin yararlanmasına olanak sağlandı. 
     Tasarı, Terör ve Terörle Mücadele Kanunu kapsamına giren eylemler veya terörle mücadele kapsamında yürütülen faaliyetler nedeniyle zarar gören gerçek kişiler ile özel hukuk tüzel kişilerin maddi zararlarının anlaşma yoluyla karşılanmasını kapsıyor. 
     Bazı zararlar ise yasa kapsamı dışında tutuldu. Buna göre, daha önce çeşitli mekanizmalar kullanılarak karşılanmış zararlar, kişilerin kendi kasıtları sonucu oluşan zararlar ile terörle bağlantılı olmayan sebeplerden dolayı ortaya çıkan zararlar, Terörle Mücadele Kanunu'nun terör örgütü kurmayı ve terör suçlarını sıralayan 1, 3 ve 4. maddelerindeki suçlardan hüküm giyenlerin bu fiillerden dolayı uğradıkları zararlar kapsam dışı bırakıldı. 
     Kişilerin bizzat yer aldığı terör eylemleri sebebiyle uğradıkları zararlar da kapsam dışında olacak. 
     Ayrıca, Terörle Mücadele Kanunu'nun 1, 3 ve 4. maddeleri kapsamındaki suçlardan dolayı ceza kovuşturması açılmış bulunanlar hakkında, kovuşturma sonuçlanıncaya kadar bu yasa kapsamında herhangi bir işlem yapılmayacak. Kovuşturmanın mahkumiyetle sonuçlanması halinde ise bu kişilerin uğradıkları zararlar yasa kapsamı dışında kalacak. 
     
     KOMİSYONLAR 
     Tasarı, Zarar Tespit Komisyonu'nun kurulmasını öngörüyor. Zarar Tespit Komisyonları, yasa kapsamındaki illerde, valinin görevlendireceği vali yardımcısının başkanlığında, Maliye, Bayındırlık ve İskan, Tarım ve Köyişleri, Sağlık ile Sanayi ve Ticaret bakanlıkları temsilcilerinden oluşacak. 
     Zarar görenin veya mirasçılarının başvurusu halinde yasa kapsamına giren bir zararın bulunup bulunmadığını tespit etmek üzere kurulacak komisyon 10 gün içinde belirlenecek. Ayrıca anlaşma tasarılarını hazırlayacak. Anlaşma tasarılarının kabul edilmemesi halinde bir uyuşmazlık tutanağı düzenlenerek ilgiliye tebliğ edilecek. Başvuruda bulunanların yasa kapsamına giren bir zararının bulunmadığının tespit edilmesi halinde buna ilişkin karar tutanağını düzenleyerek ilgiliye ve bakanlığa bildirecek. 
     
     BAŞVURU SÜRESİ 
     Zarar görenlerin, mirasçılarının veya yetkili temsilcilerinin zarar konusu olayın öğrenilmesinden itibaren 60 gün içinde ilgili valiliğe veya kaymakamlığa başvurmaları gerekiyor. Başvuru her halde, olayın meydana gelmesinden itibaren bir yıl içinde yapılacak. Bu sürenin geçmesi durumunda başvurular kabul edilmeyecek. 
     Komisyonlar, zarar görenlerce yapılacak başvuruları, başvuru tarihinden itibaren 6 ay içinde tamamlayacaklar. Zorunlu hallerde bu süre vali tarafından 3 ay uzatılabilecek. 
     Dava açma süresi içinde yapılan başvuru, nihai işlem sonucunun ilgiliye tebliğine kadar genel hükümlere göre dava açma sürelerini de durduracak. 
     
     KARŞILANACAK ZARARLAR 
     Yasa kapsamında sulh yoluyla karşılanacak zararlar ise şunlar 
     -Hayvanlara, ağaçlara, ürünlere ve diğer taşınır ve taşınmazlara verilen her türlü zararlar. 
     -Yaralanma, sakatlanma ve ölüm hallerinde uğranılan zararlar ile tedavi ve cenaze giderleri. 
     -Terörle mücadele kapsamında yürütülen faaliyetler nedeniyle kişilerin mal varlıklarına ulaşamamalarından kaynaklanan maddi zararlar. 
     Zararın tespiti, zarar görenin beyanı, adli, idari ve askeri mercilerdeki bilgi ve belgeler göz önünde tutularak olayın oluş şekli ve zarar görenin aldığı tedbirlere göre, zarar görenin kusur veya ihmalinin gözönünde bulundurulması suretiyle hakkaniyete ve günün ekonomik koşullarına uygun biçimde komisyon tarafından doğrudan doğruya veya bilirkişiler aracılığı belirlenecek. 
     Zarar, sulhname imzalanmasının ardından valinin onayı üzerine, uygulama tarzına göre bakanlık bütçesine bu amaçla konacak ödenekten karşılanacak. Bakanlık, yirmi milyar liranın üzerindeki nakdi veya ayni ifa ödemelerinin, bakan onayı ile yapılmasını isteyebilecek. 
     
     ÖLÜM VE YARALANMALARDA YAPILACAK ÖDEMELER 
     Tasarı, yaralanma, sakatlanma ve ölüm hallerinde 7000 gösterge rakamının memur aylık katsayısı ile çarpımı sonucu bulunan miktarın, 4 katından 72 katına kadar nakdi ödeme yapılmasını öngörüyor. Ölenlerin mirasçılarına ise 50 katı tutarında ödeme yapılacak. Bakanlar Kurulu, nakdi ödemeye esas tutulan gösterge rakamını yüzde 30'a kadar artırmaya veya kanuni sınırına kadar indirmeye yetkili kılınıyor. 
     Hayvanlar, ağaçlar, taşınır ve taşınmaz mallarda oluşan zararların ayni ve nakdi olarak karşılanması düzenlenirken, bu zararların karşılanmasında imkanlar ölçüsünde ayni ödemeye öncelik verilmesine de hükmediliyor. 
     Tasarı, sulhname yoluyla çözümlenemeyecek uyuşmazlıklarda yargı yoluna başvurulmasını da açık tutuyor. 
     
     İSTİSNA VE MUAFLIKLAR 
     Yasanın uygulanması ile ilgili olarak yapılacak başvurular, bildirimler, düzenlenecek belgeler, resmi mercilerce ve noterlerce yapılacak işlemler ile bu yasada belirtilen amaçlar doğrultusunda kullanılmak üzere yapılacak bağış ve yardımlar, her türlü vergi, resim ve harçtan muaf tutuluyor. 
     
     GÖRÜŞMELER 
     Komisyon görüşmeleri sırasında, Devlet Bakanı ve Başbakan Yardımcısı Mehmet Ali Şahin ile AK Parti'li milletvekilleri arasında zaman zaman ilginç diyaloglar yaşandı. 
     AK Parti İstanbul Milletvekili Alaattin Büyükkaya'nın tasarının uygulama alanının genişletilmesi ve süresinin uzatılması ile ilgili olarak, ''Bu tasarı paralı terör örgütleri kurulmasını gündeme getirecektir'' sözleri ve AK Parti Kars Milletvekili Selahattin Beyribey'in, ''Terör tanımını belirleyelim yoksa bu tasarı teröre çanak tutacaktır'' değerlendirmesi üzerine Bakan Şahin, ''Bu kadar hayalperest olmayın, korku romanı yazarı gibi düşünmek zorunda değilsiniz, yapmayın'' diyerek tepki gösterdi. 
     Devletin kendisini aldatmak isteyenlere karşı gerekli tedbirleri almaya muktedir olduğunu belirten Şahin, ''lütfen olayları saptırmayalım'' diye konuştu. 
     AK Parti Samsun milletvekili Musa Uzunkaya, yaptıkları değerlendirmelerde olayı saptırmaya yönelik bir amaçları olmadığını belirterek, Bakan Şahin'den bu değerlendirmesi ile ilgili açıklama yapmasını istedi. Mehmet Ali Şahin de açıklamasında kişilere yönelik bir değerlendimesi olmadığını belirterek, tutanaklardan bu konuşmasının alınabileceğini ifade etti. 
     AK Parti Isparta milletvekili Nedim Bilgiç, tasarı ile terörle hiç ilgili olmayan masum vatandaşlardan alınacak vergilerin, bu kapsamda değerlendirilecek kişi ya da kurumlara verileceğini ifade ederek, terör olayını yaratan kişi veya kurumlardan da yarattıkları zararların tahsil edilmesi gerektiğini söyledi. 
     Terör örgütü PKK'nın yurtdışındaki paralarına el konulması için girişimde bulunulmasını isteyen Bilgiç'e bakan Şahin, ''Yani Türkiye Cumhuriyeti olarak PKK'ya dava mı açacağız. Olur mu böyle şey. Sanırım sayın Bilgiç sesli düşünüyor'' diye tepki gösterdi. 
     Bilgiç de ifadesinin bu anlama gelmediğini belirterek, amacının terör olayına destek verenlerden tazminat alınmasını sağlamak olduğunu söyledi. 
     Tasarının görüşmelerinin tamamlanmasının ardından söz alan AK Parti Samsun milletvekili Uzunkaya, Plan ve Bütçe Komisyonu olarak bu yasama döneminde son tasarı üzerinde çalışmalarını tamamladıklarını belirterek, ''Ancak açık olarak söylüyorum ki evet oyu vermeme karşın bir devlet adamının söylediği gibi bu tasarıyı içime sindiremiyorum. Burada kimse senaryo üretmedi, düşüncelerini söyledi. Ama ben bu tasarıdan ürküyorum ve böyle düşündüğüm için kimse beni kınayamaz'' diye konuştu. 
     Komisyon Başkanı Sait Açba'nın, ''Artık yeni yasama döneminde yeni komisyon göreve başlayacak. Hepinize katkılarınızdan dolayı teşekkür ediyorum'' sözleri üzerine araya giren Bakan Şahin, TBMM'nin Eylül ayında olağanüstü toplanabileceğini belirterek, ''Bu belki de erken bir veda konuşması oldu'' dedi. 
     
</TEXT>
</DOC>
