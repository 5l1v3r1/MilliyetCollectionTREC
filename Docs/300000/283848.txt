<DOC>
<DOCNO> 283848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur09.html </URL>
<DATE> 2004/10/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Boşanmayan eşini kiralık katile öldürttü... 
</HEADLINE>
<TEXT>

     Anıl BAYRAKTAR BARTIN, DHA 

BARTIN'da bir süredir birlikte olduğu genç kadınla evlenmeyi planlayan emekli madenci 57 yaşındaki Raci Özçelik, boşanmayı kabul etmeyen 20 yıllık eşi 50 yaşındaki Maviş Özçelik'i, 8 milyar lira karşılığında tuttuğu 2 kiralık katile öldürttü. 
     Türkiye Taşkömürü Kurumu'ndan TTK emekli olduktan sonra Bartın merkeze bağlı Mamak Köyü'nde yaşamaya başlayan Raci özçelik, 22 Ekim günü jandarmaya giderek eşi Maviş Özçelik'i kendilerine ait meyve bahçesinde ölü bulduğunu ihbar etti. Olay yerine gelen jandarma, cinayetle ilgili çok yönlü soruşturma başlattı. 
     
     FİLM GİBİ SENARYO 

     Bahçede yarı çıplak halde bulunan Maviş Özçelik'in bahçe girişinde başına taşla vurularak öldürüldüğü ve daha sonra sürüklenerek bahçenin alt tarafına taşındığını belirlendi. Maviş Özçelik'in parmağındaki alyans ile küpelerinin alınarak hırsızlık süsü verildiği, iç çamaşırlarının çıkartılarak da tecavüz izlenimi verilmeye çalışıldığını belirleyen jandarma soruşturmayı derinleştirdi. 
     
     ÇELİŞKİLİ İFADELER 

     Jandarmadaki ifadesinde evliliklerinden çocuk sahibi olamadıklarını, hiç bir düşmanları olmadığını belirten Raci Özçelik, cinayeti kimin işlediği konusunda da bir tahminde bulunamadığını söyledi. İfadelerinde çelişki görülen Özçelik, çapraz sorguda eşini tuttuğu kiralık katillere öldürttüğünü itiraf etti. 
     Aşık olduğu genç bir kadınla evlenmeyi planladığını söyleyen Raci Özçelik, boşanmaya ikna edemediği eşini toplam 8 milyar lira ödediği Bilal Türkmen ve Ramazan Aslantürk'e öldürttüğünü söyledi. Özçelik, ifadesinde, eşiyle şiddetli geçimsizlik yaşadıklarını belirterek, şöyle dedi 
     "Bir süredir genç bir kadınla birlikteydim. Onunla evlenmeye karar verdim. Eşimi de boşanmak için ikna etmeye çalışıyordum. Ancak, o boşanmayacağını söylüyordu. Ben de kiralık katil tutarak onu öldürtmeye karar verdim. Önce Bilal Türkmen'e 3 milyar teklif ettim. Ancak kabul etmedi. Daha sonra Bilal Türkmen, bana cinayeti Ramazan Aslantürk'le birlikte işleyebileceğini söyledi. Ben de Bilal Türkmen'e 3 milyar, Ramazan Aslantürk'e ise 5 milyar lira olmak üzere toplam 8 milyar lira verdim. Onlar da eşimi öldürdü. Pişmanım.'' 
     
     SANIKLAR TUTUKLANDI 

     Özçelik'in ifadeleri doğrultusunda, kiralık katil oldukları iddiasıyla evli ve bir çocuk babası 25 yaşındaki Bilal Türkmen ile 25 yaşındaki Ramazan Aslantürk'ü evlerine düzenlediği baskınla yakaladı. Aslantürk'ün evinde Maviş Özçelik'in kaybolan küpeleri ve alyansı da bulundu. 
     Gözaltına alınan Türkmen ve Aslantürk, suçlarını itiraf etti. Raci Özçelik, Bilal Türkmen ve Ramazan Aslantürk sorgularının ardından çıkarıldıkları mahkemece tutuklanıp Bartın Özel Tip Cezaevi'ne gönderildi. 
     
</TEXT>
</DOC>
