<DOC>
<DOCNO> 264332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/temelkuran.html </URL>
<DATE> 2004/08/18/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Felaketoloji Ana Bilim Dalı açıklıyor 
</HEADLINE>
<TEXT>
Ben Türk'ün cahilini severim 

Tahminim, bugün İstanbul'da, birkaç meteoroloji uzmanı çok fena fırça yiyor. Zira yağmur felaketi önceki gün söyledikleri saatte gerçekleşmediği gibi, felaketin geleceğine yemin billah ettikleri saat altıda güneş bir açtı ki şıngır mıngır Önceki gün şahsımın tanık olduğu tek facia ise, sattıkları selpakları naylon poşetlerde emniyete aldıktan sonra yağmur birikintisinde zıplayarak etraftan geçenlerin üzerine su sıçratan iki küçük sokak çocuğuydu. Bir de tabii, her yağmurda daha ilk damla yere değerken ortadan kaybolan taksi şoförleri var ki ben onların valiliğe oranla daha gelişmiş bir meteoroloji merkeziyle çalıştığından şüphelenmiyor değilim. 
Fakat önemli olan şu ki, yüce Türk milletinin bilimle olan "çarpık ilişkisini" bir kez daha allak bullak eden bir gün daha acısıyla tatlısıyla yaşandı bitti İstanbul'da. Şöyle ki... 

İşkilli sismograflar Şimdi kabul edelim ki, bütün eğitim sistemimiz boyunca bilimin somut hayata ilişkin bir şey olduğunu gördüğümüz tek yer, fasulye deneyidir. Islak pamukların içine yerleştirilen fasulye tanelerinin hep nemli tutulursa filizlendiğini gördük ve çoğumuzun bilimle ilişkisi orada nihayetlendi. Ötesi ecnebilere ait bir olaydı, hep muamma kaldı. 
Milletçe fasulyeden sonra bilimle en somut ilişkimiz ise deprem oldu. Ondan önce halkımızın yüzde doksan dokuzu matematiğin çapraz döviz kurlarını hesaplamaya, fiziğin inşaatlar önüne kurulan mucizevi iskelelerin Allah'ın da yardımıyla ayakta tutulmasına yaradığına, kimyanın ise Korkmaz Yiğit'in vücudunda sıkıntıyla birlikte bozulan bir "şey" olduğuna inanıyordu. Fakat deprem bu gafil uykuyu böldü ve başta astrolojiden sismolojiye direkt geçiş yapan ev kadınları olmak üzere herkesi hep birlikte "işkilli sismograflara" dönüştürdü. Fakat şu bilim de kuru kuruya gitmiyordu Ahmet Işıkara Türkiye'nin en seksi erkeği seçildi 
Bilimin hakikaten de hayatta da işe yarayan bir alamet olduğuna "ıkınılarak hızlandırılmış tren" kazasında iyice inandık artık. Raylar filan matematik ve fizik yardımıyla hesaplanan şeylermiş meğer. İlk kez Türkiye, geniş bir katılımla bunun "Allah'ın işi" olmadığına daha bir ikna olur gibi oldu. Hala da şüphe edenler vardır sanıyorum... 

Bilimle 'ağır' serüven Bilimle temkinli ve mesafeli bir ilişkiyi tercih eden halkımız bence önceki gün yine de takdire şayan bir yol aldığını gösterdi. Evlerinin önüne yığınak yaparak "kalleş yağmuru" durdurmaya çalıştı. İstanbul Belediye Başkanı Kadir Topbaş, "Halk uyarıları ciddiye almadı" diyor. Yanlış Bence Topbaş, halkımıza haksızlık ediyor. Yavaş yavaş. Her şey yavaş yavaş. Allah'tan ve "Türklere bir şey olmaz" inancından başka hiçbir şeye inanmayan bir halk için bence oldukça hızlı bir ilerleme kaydedildi. Ne sanmıştınız yani Büyük Türk halkı yakın bir zamana kadar hapishanelere attığı bilim adamlarının icadı olan bilimin kollarına kendini öylece teslim mi edecekti Siz Ankara'daki metro yapımı sırasında Türkiye erkeklerinin o kepçelerin toprağı kaldırabildiğine inanması için, kaç yıl elleri arkada kavuşmuş surette çalışmaları izlediklerini biliyor musunuz Bunun için nasıl bütün gün azimle mesai harcadıklarını Biraz zaman verin kardeşim 
Türk erkeğinin gerekçesini tam kestiremediğim bir ağır yürüyüşü vardır. Sanırım acele etmeyi kadınlara ve çocuklara ait bir "hafiflik" olarak görürler. İşte şimdi Türkiye bilime doğru öyle rahvan yürüyor. Durun bakalım ayrıca. Daha kaç çocuk öldü ki şunun şurasında 



</TEXT>
</DOC>
