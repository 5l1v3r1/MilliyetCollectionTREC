<DOC>
<DOCNO> 261200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur22.html </URL>
<DATE> 2004/08/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İzmir'de yangın .. 
</HEADLINE>
<TEXT>

     İzmir Orman Bölge Müdür Yardımcısı İrfan Babayiğit, Balçova İlçesi Teleferik Dağı Ilıca Deresi mevkiinde çıkan orman yangınının, Teleferik Tesisleri'ne ve yoğun ormanlık bölgeye sıçramaması için ekiplerin çalıştığını söyledi. 
     Babayiğit, AA muhabirine yaptığı açıklamada, bölgede rüzgarın fazla olduğunu, o nedenle söndürme ekiplerinin sürekli takviye edildiğini kaydetti. Yangın yamaçta etkili olduğu için söndürme çalışmalarında yer ekipleriyle helikopter ve uçakların daha yararlı olduğunu dile getiren Babayiğit, arozözlerin de aralıksız çalıştığını kaydetti. 
     Yangına, 2 helikopter, 5 uçak, 18 yer ekibi ve 10 arozözle müdahale edildiğini anlatan Babayiğit, şu bilgileri verdi 
     ''Aydın, Denizli ve Muğla'dan istenen birer helikopter de yola çıktı. İzmir Büyükşehir Belediyesi İtfaiye Müdürlüğü ekipleri ve Orman Bölge Müdürlüğü'nün söndürme ekiplerine takviye olarak, jandarma söndürme birliği de yangın bölgesine gelerek, çalışmalara katıldı. Yangının Teleferik Tesisleri'ne ve yukarıdaki yoğun ormanlık alana sıçramaması için ekiplerimiz çalışıyor. Orman Bölge Müdürü ve İşletme Müdürü de yangın mahallinde çalışmaları kontrol ediyorlar. Ayrıca bir helikopterle söndürme çalışmaları havadan kontrol edilerek, koordinasyon sağlanıyor.'' Babayiğit, yangının yaklaşık 2 hektarlık orman alanında etkili olduğunu söyledi. 
     
</TEXT>
</DOC>
