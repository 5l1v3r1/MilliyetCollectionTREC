<DOC>
<DOCNO> 292060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy18.html </URL>
<DATE> 2004/11/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Nesrin Nas, istifa etti 
</HEADLINE>
<TEXT>

     ANAP Başkanlık Divanı üyelerinin istifasını istediği Genel Başkan Nesrin Nas, MKYK toplantısında istifasını sundu. 
     ANAP ile DYP'nin birleşmesine yönelik görüşmelerin kendilerinden habersiz başlatılmasına tepki gösteren ve bu birleşmeye karşı olan ANAP Başkanlık Divanı üyeleri, son Başkanlık Divanı toplantısında, Genel Başkan Nesrin Nas'tan istifa etmesini istemişlerdi. Nas da istifasını ancak MKYK'ya verebileceğini söylemişti. 
     Bugün toplanan MKYK'da Nesrin Nas Genel Başkanlık'tan istifa etti.Nas, toplantıdan ayrılırken, MKYK toplantısı devam ediyor. 
     
     NESRİN NAS "KOLTUĞA YAPIŞMAM'' 

     ANAP Genel Başkanlığı görevinden istifa eden Nesrin Nas, ''Olmaması gereken siyaset tarzını korumak için koltuğa yapışmam'' dedi. 
     ANAP Merkez Karar ve Yönetim Kurulu MKYK toplantısında istifa eden Nas, basın toplantısı düzenleyerek istifasını duyurdu. 
     Tartışma konusu olan genel başkanlık koltuğunun partinin kurumsal yapısına zarar vermeden gerçek sahibine, kongre üyelerine götürülmesi gerektiğini ifade eden Nas, bu süreç ne kadar kısa tutulursa o kadar iyi olacağını söyledi. 
     Merkez sağda geniş bir yelpazenin ortaya çıkması için her çabayı her platformda vermeye kararlı olduklarını ifade eden Nesrin Nas, ''Bunun için birilerinin çekilmesi gerekiyorsa çekilmelidir. Eski siyaset yapma devri bitiyor, ben bunun bir örneğini verdim'' diye konuştu. 
     Partisinden istifa etmediğini belirten Nas, koltuğunu koruma kavgası yapmayacağını, ancak değerler ve ilkeler için sonuna kadar savaşacağını söyledi. 
     Sorular üzerine, DYP'ye gideceği yönündeki söylentilerin doğru olmadığını ifade eden Nas, Mesut Yılmaz'ın bu istifadan haberi olmadığını kaydetti. 
     ''Bazı arkadaşlar gibi başka şemsiyeler altına girmedim, bu partide savaştım'' diyen Nas, ANAP'ın misyonunun Türkiye'yi taşıyacak bir misyon olduğunu söyledi. 
     Nesrin Nas, ANAP'ın tabanında merkez sağda geniş bir yelpazede buluşma konusunda büyük bir kararlılık olduğunu söyledi. 
     Merkez sağda birliktelik için yeni bir çatının ''olmazsa olmazlığını'' ifade ettiğini belirten Nas, MKYK'da kendisinin istifasına ilişkin oylama yapılmadığını, tüzüğe göre böyle bir uygulamanın olmadığını kaydetti. Nas, ''Olmaması gereken siyaset tarzını korumak için koltuğa yapışmam'' dedi. 
     
     45 GÜN İÇERİSİNDE OLAĞANÜSTÜ KONGRE 

     Merkez sağda birliktelik konusunda DYP Genel Başkanı Mehmet Ağar ile görüşmeler yapan Nesrin Nas, kendilerine haber verilmediği gerekçesiyle Başkanlık Divanı üyeleriyle ters düşmüştü. 
     Başkanlık Divanı üyeleri, Nas'ın istifasını isteyen bir açıklama yapmışlardı. Tüm bu süreç bugün gerçekleştirilen MKYK toplantısında ele alındı. 
     Tüzüğe göre, ANAP'ın 45 gün içerisinde olağanüstü kongre yapması gerekiyor. En geç 15 gün içerisinde MKYK yeniden toplanarak partiyi kongreye götürecek genel başkan vekilini belirleyecek. Bu 15 gün içerisinde genel başkanlığa Halil İbrahim Özsoy vekalet edecek. 
     MKYK toplantısı, Nas'ın ayrılmasının ardından devam ediyor. 
     
</TEXT>
</DOC>
