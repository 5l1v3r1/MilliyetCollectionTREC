<DOC>
<DOCNO> 274268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko25.html </URL>
<DATE> 2004/09/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Babacan Asıl mücadele sıfırlar atıldıktan sonra başlayacak... 
</HEADLINE>
<TEXT>

     Devlet Bakanı Ali Babacan, Paradan sıfır atılmasının, enflasyonun kalıcı olarak düşüş trendine girdiği, Türkiye'de ekonominin tarihi bir atılım gerçekleştirdiği, 10 yıllardır özlenen güven ve istikrar ortamının sağlandığı, ülkenin yeniden itibar kazandığı, Türk lirasının yeniden değer ifade ettiğinin 'en somut göstergesi' olduğunu söyledi. 
     Babacan bu arada 3 yıllık yeni programın, enflasyonun mutlaka ve mutlaka düşüş trendini korumasını sağlayacak bir program olacağını vurgularken, ''tüm dengeler, parametreler, hedefler buna göre kurulmalı'' dedi. 
     Babacan, Merkez Bankası Başkanı Süreyya Serdengeçti'nin Yeni Türk Lirası YTL tanıtım kampanyası kapsamında düzenlediği basın toplantısına katıldı. Babacan konuşmasında, Başbakan Recep Tayyip Erdoğan'ın daha önce başlattığı kampanyanın detaylarının bugün açıklanacağını söyledi. 
     YTL'ye geçişte doğru bir kampanya yürüterek, bu önemli geçiş sürecinin en az aksaklıkla tamamlanmasının önemine işaret eden Bakan Babacan, bu kampanyanın, halkı bilgilendirme ve bilinçlendirmenin yanı sıra süreç konusunda tüm birimlerin koordineli çalışmasını sağlayacak önemli bir işlevi de üstleneceğini vurguladı. 
     
     ''YTL'YE GEÇİŞ, TARİHİ BİR ÖNEME SAHİP'' 

     ''YTL'ye geçiş, Türk halkının uzun yıllardır özlemini duyduğu bir operasyon olması nedeniyle tarihi bir öneme de sahip'' diyen Babacan, şöyle konuştu 
     ''Türkiye 10 yıllardır, bir yandan yüksek ve belirsiz enflasyonun etkisinde kalırken, diğer yandan paramıza sürekli sıfırlar eklenmek zorunda kalınmıştır. 1980 yılında daha 24 sene önce en büyük banknotumuz sadece bin tl iken, 2001 yılında şu anda kullanmakta olduğumuz 20 milyon liralık banknotlar piyasaya sürülmüştür. Buna göre en büyük banknotumuz, 21 yılda bin liradan 20 milyon liraya çıkmıştır. 
     Bu sürede iş başına gelen pek çok yönetim, enflasyonla mücadele ve sıfırları atma konusunda bazı sözler vermelerine rağmen, başarısız olmuşlar, tam tersine bir yandan enflasyon yüksek seyrederken, bir yandan da paramızdaki sıfırlar çoğalmıştır.'' Son yıllarda ise enflasyonla mücadele tarihi başarılar sağlandığını belirten Babacan, devamla şöyle dedi 
     ''30 yıldan sonra yeniden tek haneli enflasyon rakamlarına ulaşılmıştır, bunun sonucunda paramızdan 6 sıfır atılmasına karar verilmiş, yasa TBMM tarafından kabul edilmiştir. Paramızdan sıfır atılması demek, hiç kuşkusuz yalnızca yeni banknotların basılması, tedavüle yeni paraların girmesi, sadece kuruşun geri gelmesinden ibaret değildir. 
     Paradan sıfır atılması, enflasyonun kalıcı olarak düşüş trendine girdiğinin, Türkiye'de ekonominin tarihi bir atılım gerçekleştirdiğinin, 10 yıllardır özlenen güven ve istikrar ortamının sağlandığının, ülkemizin yeniden itibar kazandığını, Türk lirasının yeniden değer ifade ettiğinin en somut göstergesidir.'' 

     
</TEXT>
</DOC>
