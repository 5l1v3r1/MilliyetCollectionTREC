<DOC>
<DOCNO> 288802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur04.html </URL>
<DATE> 2004/11/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cezaevlerinde açık görüş heyecanı... 
</HEADLINE>
<TEXT>

     Tutuklu ve hükümlüler, Ramazan Bayramı dolayısıyla 16 Kasım'dan itibaren açık görüş yapacaklar. 
     Buna göre, Adana, Ankara, Antalya, Bakırköy-Metris, Bayrampaşa Kapalı, Bursa E Tipi, Diyarbakır E Tipi, Gaziantep E Tipi, İzmir-Buca, Konya ve Ümraniye E Tipi Kapalı Cezaevinde kalan hükümlü ve tutuklulara 16-17-18-19-20 Kasım 2004 tarihlerinde olmak üzere 5 gün açık görüş yaptırılacak. 
     Afyon, Aydın, Bayrampaşa H Tipi, Bursa H Tipi, Çanakkale, Denizli D Tipi, Edirne, Erzurum E Tipi, Isparta, Kartal, Kayseri, Manisa, Mersin, Muğla, Nazilli, Nevşehir, Samsun, Sivas, Uşak, Yozgat Kapalı Cezaevlerinde kalan hükümlü ve tutuklulara 16-17-18-19 Kasım 2004 tarihlerinde olmak üzere 4 gün açık görüş imkanı tanındı. 
     Diğer bütün ağır ceza merkezi cezaevlerinde kalan hükümlü ve tutuklular 16-17-18 Kasım 2004 tarihlerinde olmak üzere 3 gün açık görüş yapacaklar. 
     Mülhakat bir merkeze bağlı küçük cezaevleri cezaevlerinde kalan hükümlü ve tutuklulara 16-17 Kasım 2004 tarihlerinde olmak üzere 2 gün açık görüş yaptırılacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile 3713 Terörlü Mücadele Yasası ve 4422 sayılı Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecek. 
     Hükümlü ve tutukluların eşi olarak görüşmek isteyenlerden resmi nikahlı eş olduklarına ilişkin belge istenecek. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. 
     Kamuoyunda yanlış anlaşılma, tartışma ve polemiklere neden olduğundan, basın mensuplarının açık görüşü izlemelerine izin verilmeyecek. 
     Açık görüş nedeniyle ziyarete gelecek olan hükümlü ve tutuklu yakınlarına, günün anlam ve önemine yaraşır ikramda bulunulacak. 
     
</TEXT>
</DOC>
