<DOC>
<DOCNO> 253408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonyas02.html </URL>
<DATE> 2004/07/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İnternette "cenaze" sorunu... 
</HEADLINE>
<TEXT>

     Güncellenmediği için internet ortamında ''cenaze'' olarak adlandırılan web siteleri, araştırma yapanların gereksiz yere zamanını alırken, servis sağlayıcılarına ödenen para nedeniyle de ekonomik kayıp oluşturuyor. 
     Türkiye Bilişim Sektörü Derneği TÜBİDER Başkanı Mansur Karakoç, AA muhabirine yaptığı açıklamada, internetin yaygınlaşmasıyla ve meraklılarının çoğalmasıyla birlikte, hazırlanan web sitelerine her gün bir yenisinin daha eklendiğini söyledi. 
     Dünyada hemen hemen her konuda, hazırlanmış bir çok web sitesi olduğunu ifade eden Karakoç, bu sitelerin ise internet kullanıcıları tarafından çoğu zaman araştırma amacıyla kullanıldığını kaydetti. 
     Genellikle arama motorları kullanılarak yapılan bu araştırmalarda, herhangi bir konu hakkında yüzlerce, web sitesine ulaşıldığını anlatan Karakoç, ''Ancak bu sitelerin bazıları, araştırmaya hiçbir içerik sağlayamıyor. Çünkü bu siteler güncellenmediği için artık cenaze olarak tabir edilen web sayfaları haline dönüşmüş'' dedi. 
     Dünya genelinde cenaze olmuş pek çok internet sitesi olduğunun altını çizen Karakoç, bu sitelerin internette kirliliğe neden olduğunu ve gereksiz bir bilgi çöplüğü oluşturduğunu söyledi. 
     İnternette meydana gelen bu kirliliğin önüne geçmenin imkansız olduğunu ifade eden Karakoç, şunları kaydetti 
     ''Bazı kişiler tarafından ticari olarak düşünülüp hazırlanan, ancak istenilen verim alınamayınca güncellenmeyen siteler internet ortamında gereksiz yer işgal ediyor. Cenaze olmuş bu siteler araştırma yapmak isteyenlerin zamanını alıyor. Araştırma yapan kişi güncelden çok uzak bilgilerle karşılaşabiliyor. Aynı zamanda servis sağlayıcılarına ödenen para da ekonomik bir kayba neden oluyor.'' 
     
     KOPYA NEDENİYLE SİTELER İÇERİK FAKİRİ 
     Bu tür cenaze olmuş sitelerin yanı sıra özellikle Türkiye'de tasarlanan kişisel ya da farklı amaçlı web sitelerinin çoğunun ise tek bir kaynağı kullanarak aynı bilgiyi sunduğunu ifade eden Karakoç, şöyle devam etti 
     ''Türkiye'de cenaze olarak adlandırılanların yanı sıra bilgi tekrarı yapılan siteler de internet ortamını çöplük haline getiriyor. Örneğin, Türkçe sayfalarda bir araştırma yapmak istediğimizde, aradığımız başlık altında bir çok siteye ulaşabiliyoruz. Fakat incelediğimizde hemen hemen bütün sitelerin tek bir kaynağı kullanarak aynı eski bilgiyi internet ortamına taşıdığını görüyoruz.'' Karakoç, internetten beklenen faydanın alınması için cenaze sitelerin yeniden canlandırılması ve belli konularda hazırlanan sitelerin içeriklerinin zenginleştirilmesi gerektiğini sözlerine ekledi. 
     
</TEXT>
</DOC>
