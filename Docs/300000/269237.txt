<DOC>
<DOCNO> 269237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo16.html </URL>
<DATE> 2004/09/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Beşiktaş İnönü Stadı tamamen hazır... 
</HEADLINE>
<TEXT>

     Beşiktaş Kulübü Başkanı Yıldırım Demirören, camia olarak başarıya birlik ve beraberlikle ulaşacaklarını söyledi. 
     Divan kurulunun BJK Nevzat Demir Tesisleri'nde düzenlediği pikniğe katılan ve burada basın mensuplarının sorularını yanıtlayan Demirören, ilk günden itibaren birlik ve beraberlikle başarıya ulaşacaklarını söylediğini hatırlatarak, ''Divan kurulu başkanımız Şeref Nasır'a teşekkür ediyorum. Özellikle bu birlik beraberliğin oluşması için çok çaba harcıyor. Piknikte birlik ve beraberlik çok güzel bir resim ortaya koyuyor. İnşallah bu devam edecek ve Beşiktaş başarıya ulaşacak'' dedi. 
     Başkan Demirören, kendileri için ligdeki her maçın önemli olduğunu vurgulayarak, şunları söyledi 
     ''Sadece 3 maç değil, Beşiktaş'ın her maçı önemli. Ama yeni bir takımız. Yeni bir takımın, takım olması zor. Zaman içinde de Beşiktaş gerekeni yapacaktır. Teknik direktörümüz de buna göre tedbirlerini alacaktır. Her takımla oynayacağız sonuçta. Her maç zor. Beşiktaş kazanmak için elinden geleni yapacaktır. Birleştiğimiz sürece, her türlü hedefe ulaşacağız.'' 
     
     STAT HAZIR 
     Yıldırım Demirören, BJK İnönü Stadı konusundaki soruları da yanıtlayarak, ''Stadımız tam olarak hazır'' dedi. 
     Stattaki çalışmaların bittiğini kaydeden Demirören, ''Zeminle ilgili son raporu 8 Eylül Çarşamba günü alacağız. Allah kısmet ederse Galatasaray maçıyla stadımızı açacağız. Büyük kulüpler arasında tel örgüleri kaldıran tek kulübüz. Bu bakımdan taraftarlarımızdan tek isteğim, Beşiktaşlı olarak sadece Beşiktaşımız'ı desteklesinler. Ama her yapılan ters hareket, Beşiktaşımız'a ceza, hatta saha kapatma getirecektir. Taraftarımızın bu bilinçte olmasını rica ediyorum'' diye konuştu. 
     
     SPONSORLUK KONUSU 
     Başkan Demirören, sponsorluk konusuna da değinerek, amaçlarının dünya kulübü Beşiktaş'ı yaratmak olduğunu ifade etti. 
     Sponsorluk konusunda çok ciddi teklifler aldıklarını kaydeden Demirören, ''Beşiktaş Yönetimi olarak, Beşiktaş'ın menfaati doğrultusunda her teklifi değerlendirmek zorundayız. Eğer bu gelen teklifler mevcut sponsorlarımızdan daha iyiyse, Beşiktaş'ın menfaati için anında da değiştiririz'' diyerek sözlerini tamamladı. 
     
     CAMİA PİKNİKTE BULUŞTU 
     Beşiktaş camiası Divan Kurulu Başkanı Şeref Nasır'ın organize ettiği piknikte bir araya geldi. 
     BJK Nevzat Demir Tesisleri'nde gerçekleştirilen pikniğe Beşiktaş Kulübü Başkanı Yıldırım Demirören ve yönetim kurulu üyeleri, divan kurulu başkanı Şeref Nasır ve camianın önde gelenleri katıldı. 
     Şeref Nasır, kulüp olarak kurumsallaşmanın bir örneğini vermek istediklerini belirterek, ''Beşiktaş bunun öncüsüdür. Daima bunu tekrarlayacağız'' dedi. 
     
</TEXT>
</DOC>
