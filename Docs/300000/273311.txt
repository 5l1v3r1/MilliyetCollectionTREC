<DOC>
<DOCNO> 273311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun20.html </URL>
<DATE> 2004/09/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çakal Carlos ABD'ye yeni bir terör saldırısı Bush'a kazandırır 
</HEADLINE>
<TEXT>

     Fransa'da hapis yatan dünyanın en azılı teröristlerinden ''Çakal Carlos'' lakaplı Venezüellalı terörist Ilich Ramirez Sanchez, ''ABD'de olabilecek yeni bir terörist saldırının, ABD Başkanı George Bush'un başkanlık seçimlerini yeniden kazanmasını sağlayacağını'' öne sürdü. 
     Carlos, ''El National'' adlı Venezüella gazetesine yaptığı açıklamada, ''ABD'de geniş çaplı bir terörist saldırı durumunda halk geleneksel olarak başkomutanının etrafında kenetlenecek ve küçük Bush yeniden seçilecek'' dedi. 
     Demokrat aday John Kerry'nin seçimi kazanması durumundaysa ''o zaman sadece üslup değişimi olacağını'' ileri süren Carlos, ''Kerry'nin aynı hegemonyacı saldırgan politikayı sürdüreceğini, ancak bu politikayı daha etkili, akıllıca ve kurnazca yürüteceğini'' iddia etti. 
     70'li ve 80'li yıllarda sayısız terörist saldırı düzenleyen, önemli diplomatları ve bakanları rehin alan ve birçok kişinin ölümüne neden olan 54 yaşındaki Çakal Carlos, 1997 yılında Fransa'da ömür boyu hapse çarptırılmıştı. 
     
</TEXT>
</DOC>
