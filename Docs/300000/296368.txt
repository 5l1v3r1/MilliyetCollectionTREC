<DOC>
<DOCNO> 296368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas09.html </URL>
<DATE> 2004/12/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Diana'nın gizli kalmış itirafı Korumama aşıktım 
</HEADLINE>
<TEXT>

     
     Hilal YILMAZ LONDRA, DHA 

     

TRAFİK kazasında yaşamını yitiren Galler Prensesi Diana'nın , 'deliler gibi aşık olduğu özel korumasıyla birlikte Prens Charles'tan kaçmak istediği ortaya çıktı. 
     Amerikan NBC televizyonu, 1997 yılında Paris'te meydana gelen trafik kazasında yaşamını yitiren Prenses Diana'nın hayatına ait gizli kalmış detayları içeren kasedi yayınladı. 1992 yılında çekilen görüntülerde Diana kendi sesinden, eşi Charles'la çok mutsuz olduğunu ve her şeyi bırakıp deliler gibi aşık olduğu özel korumasıyla kaçmayı düşündüğünü söylüyor. 
     Dianan'nın şan hocası Peter Settelen tarafından çekildiği belirtilen kasette, Diana'nın, "Saraydan birine aşık oldum. Onu görebilmek için sürekli ortalıkta dolaşıyordum. Sadece, o yanımda olduğu zaman mutluydum" şeklindeki sözleri yer alıyor. 
     
     CİNAYETTEN ŞÜPHELENİYORUM 

     Prensesin sevgilisi olduğu iddia edilen Barry Mannakee adlı koruma görevlisi 1987 yılında esrarengiz bir motorsiklet kazasında yaşamını yitirmişti. NBC'nin yayınladığı görüntülerde, Prenses Diana'nın, kendisi Cannes Film Festivali'ndeyken eşi Prens Charles'dan, Mannakee'nin ölüm haberini alır almaz yıkıldığı ve sevgilisinin mezarının başından ayrılmadığı da yer alıyor. Sevgilisine çiçek götürmek için mezarına gittiğini söyleyen Diana, "Sonra öğrendim ki, vücudu yakılmış ve külleri savrulmuştu. Bir şey yapabilecek durumda değildim.Yıkılmıştım" diyor. Diana, Mannakee'nin cinayete kurban gitmiş olabileceğini de söylüyor. 
     
     ATEŞLE OYNADIM VE YANDIM 

     Diana , 'yasak aşkı' Mannakee'yi anlatırken "Ateşle hiç oynamamalıydım, ama oynadım ve fena halde yandım' ifadesini kullanıyor. Görüntülerde ayrıca, Diana'nın, ortaya atılan dedikodular yüzünden, üvey annesi Raine Spencer'la şiddetli bir kavgaya tutuştuğu ve ardından üvey annesini merdivenlerden aşağı ittiği de belirtiliyor. 
     Çok mutsuz bir çocukluk geçirdiğini söyleyen Diana, "Ailem bana hiç bir zaman beni sevdiğini söylemedi. Ailem tarafından hep küçük görüldüm. Ailenin en zayıfı ve en aptalı bendim' sözleri de kasette yer alıyor. 
     
</TEXT>
</DOC>
