<DOC>
<DOCNO> 252798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/ydemirkol.html </URL>
<DATE> 2004/07/04/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Her sonuca acık 
</HEADLINE>
<TEXT>


Yunanistan bu kez karşısında farklı bir Portekiz bulacak. Ev sahibi artık çok daha hızlı ve tempolu. Ancak Rehhagel'in de müthiş hırslı bir takımı var. Bu maç herkes için zor olacak 


Taksinin şoförü zaferden emindi. Fernando 45 , bu kez Yunanistan'ı yeneceklerini söylüyordu. Grekler, Figo'yu bu kez durduramayacaklarmış. Ona göre dünyanın en iyisi o. Diğer futbolcuları da sayıyor büyük bir şevkle. Peki ya Deco Hayır. Onu sevmiyor. Sebebi sadece Brezilyalı oluşu. "Onun yerine oynayacak Portekizli yıldızlarımız var" diyor. Ya Scolari Ondan çok daha iyi hocalar da mevcut. Bu sadece Fernando'nun görüşü değil. Anketler halkın hemen hemen yarısının ulusal takıma Brezilyalı dahlinden memnun olmadığını söylüyor. Sömürgeden gelip efendi olmalarını kabul edemiyorlar. Portekiz, Brezilya'ya mahkum oluyor. 

Porto üçlüsü 
Bu kez Yunanistan ilk maçtan farklı bir rakiple karşılaşacak. Neredeyse baştan aşağı. Jorge Andrade dışındaki tüm oyuncular değişti. Bu, oyunun sadece savunma yönünün değil, hücum anlayışının değişmesi anlamına geliyor. Miguel ve Nuno Valente'nin orta sahayla girdikleri kombinasyonlar Portekiz'in vitesini artırıyor. Açılışta ağır ağır top çevirmekten başka bir şey yapmayan ev sahibi artık çok hızlı çok tempolu. Ama oyunu asıl değiştiren Maniche ve Costinha'ya, - Rui Costa'nın yerine - Deco'nun katılışı. Şampiyonlar Ligi'ni kazanan ekibin kalbi 4 maçtır Portekiz'i de taşıyor. Figo ve Ronaldo'nun top kullanması için gerekli hücum ve defans yükünü üstleniyor, onları rahatlatıyorlar. Deco için bu kupanın en iyi çift yönlü oyuncusu denebilir. Ama bu yapı içinde aksayan bir yön de var. Belki kupa başında en garanti görülen mevkide. Fransa Ligi gol krallığı sıralamasında 18 sayıyla 4. sırada olan Pedro Miguel Pauleta burada hiç yok. Bakalım Scolari ona bir son şans daha verecek mi Çünkü bu kez yine çok dar alanda çok az şans bulabilecekler. Kupanın 96 şutla en çok deneyeni onlar. Bunların 19'unu ilk maçta denemişler ama sadece 5 kez kaleyi bulabilmişlerdi. Bu genel sorunları. Kupanın kaleyi tutturma ortalaması sıralamasında 12.'ler. Ve artık Pauleta tutturmaya başlamalı. 

Her türlü savunma 
Yunanistan ise maç başına 9.4 şut ortalamasıyla oynuyor. Ve bu klasmanda sadece Letonya'yı geçebiliyor. Toplam 43 şutla, gruptan çıkan takımlar arasında en az sayıdalar. Ayrıca İtalya ve Almanya 3 maç yapmasına rağmen onlardan fazla şut atmış. İlk 20 oyuncu içinde Yunanlı yok. Maç başına sadece 4 isabetli şutla oynuyorlar. Ama gelin görün ki maç başına isabet ortalamasında yüzde 47 ile 5. sıradalar. Sadece 6 gol atarak tam 4 maç kazanmaları bununla alakalı. Tabii savunmalarıyla da. Maç başına 0.8 gol yediler. İspanya, İtalya ve İsveç'ten sonra en az yiyen onlar. 
Rehhagel bunu her türlü savunma planını uygulayarak yaptı. Bazen Dellas'ı sarkık bıraktığı bir alan oyunuyla, bazen Çekler'e karşı olduğu gibi 9 adam adamayla. Otto büyük kumarlar oynadı ama inanılmazı başardı. Futbol dünyasının bu en zor milli takımlar organizasyonunda sona vardı. Önemli bir oyuncusu Karagounis yok ama müthiş bir hırsla dolmuş bir takımı var. Doğrusu artık her şey olabilir. Brückner'i geçmeyi başardı. Şimdi daha zor bir sınav onu bekliyor. 2 farklı takımla Libetatores Kupası'nı kazanmış, 3 kez Brezilya Şampiyonu olmuş, Dünya Kupası'nı kazanmış, kavgacı sürpriz yapmayı sever 'Büyük Phil'. 
Zor olacak. Herkes için. Fernando için de, kazansa da kaybetse de. 




</TEXT>
</DOC>
