<DOC>
<DOCNO> 278912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonsiy07.html </URL>
<DATE> 2004/10/10/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Ağar "AB meselesinin samimi ve inançlı takipçisiyiz" 
</HEADLINE>
<TEXT>

     DYP Genel Başkanı Mehmet Ağar, AB meselesinin samimi ve inançlı takipçisi olduklarını söyledi. 
     Ağar, Giresun'da yapılan ''3. Milli Fındık Şurası'' çıkışında, gazetecilerin Türkiye'nin AB süreciyle ilgili sorularını yanıtladı. 
     Ağar, AB'ye üyelik konusunda, bugüne kadar iktidara gelen tüm Cumhuriyet hükümetleri gibi AK Parti iktidarının da elinden gelen katkıyı yaptığını belirtti. 
     Türkiye'nin Kopenhag kriterlerini yerine getirmiş olmasına rağmen, AB'nin müzakere kağıtlarında hala bazı siyasi reformlardan bahsetmesinin bir anlamı olmadığını ifade eden Ağar, ''Müzakere masasında şimdi bunlar ortaya çıkacaktır. Buradan bu konuya özellikle bir kez daha dikkat çekmek istiyorum'' dedi. 
     Ağar, AB'nin serbest dolaşıma kalıcı engeller getirmesinin kabul edilir tarafı olmadığını vurgulayarak, şunları söyledi 
     ''Müzakereler öncesi dikkat edilmesi gereken bir diğer önemli konu da 8. maddedir. İlerleme Raporu'nda açıkça ortaya çıkan bu konuya, müzakere tarzı denilmesinin kabul edilebilir bir tarafı yoktur. Burada diğer hiçbir ülkeye uygulanmayan sıkı denetim mekanizmalarının Türkiye'ye farklı bir ayrımcılıkla uygulanması yanlıştır. Bütün bu süreci 17 Aralık'a kadar aşabilecek bir siyasi iradeyi de oluşturmak gerekmektedir. Bunun yolu da hükümetin daha şeffaf biçimde meseleleri mecliste muhalefet partileriyle ve kamuoyu ile paylaşmasıdır.'' Türkiye'nin bütün meselelerini kendi aşması gerektiğine dikkati çeken Ağar, ''Türkiye işsizlik, tarım, eğitim ve sağlıktaki sorunlarının hepsini kendisi aşması gerekmektedir. Bu konuda ki tüm meseleler, olgunlukla karşılanmalı ve çözümü konusunda da bir an önce makro adımlar atılmalıdır'' diye konuştu. 
     Ağar, Demokrat Parti döneminde Türkiye'nin gündemine gelen AB meselesinin samimi ve inançlı takipçisi olduklarını belirterek, şöyle devam etti 
     ''Demokrat Parti'nin devamı olan DYP, yaşanan bu süreç boyunca onurlu bir şekilde Türk milletinin geleneğine yaraşır duruşları sergileyerek, yoluna devam etmiştir. Bugün bizim memnuniyetle karşıladığımız mesele şudur Merkez sağı yıkmak için var olan bir siyasi hareketten gelen bu iktidarın, yıllarca AB, Hıristiyan kulübü ve batı kulübü diye, bizim karşı çıktığımız projemizi, bu ölçüde desteklemeleridir. Bunun bizim için olumsuz bir tarafı da yoktur. Bundan sonra, taklitçilerin eleneceği, asillerin ise yoluna huzurla devam edeceği bir siyasi süreç başlayacaktır.'' 
     
</TEXT>
</DOC>
