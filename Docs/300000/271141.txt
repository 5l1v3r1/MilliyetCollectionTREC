<DOC>
<DOCNO> 271141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun15.html </URL>
<DATE> 2004/09/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alman SPD'den Türkiye'nin AB üyeliğine destek 
</HEADLINE>
<TEXT>

     Alman Sosyal Demokrat Parti SPD üyesi Essen Büyükşehir Belediye Başkan adayı Reinhart Pass, Türkiye'nin AB üyeliğini parti olarak desteklediklerini söyledi. 
     Pass, ''SPD-Essen Göç Proje Grubu'' tarafından Essen Belediye binasında düzenlenen ''Uyum Hepimizi İlgilendiriyor'' konulu toplantıda yaptığı konuşmada, kentte yaşayan yabancılara yönelik çalışma programını anlattı. 
     Kuzey Ren Vestfalya eyaletinde 26 Eylül'de yapılacak yerel seçimler öncesinde yabancı dernek temsilcileriyle bir araya gelen Pass, ''Türkiye'nin AB üyeliğini parti olarak destekliyoruz. Türkiye AB'ye girecektir. Biz de şehrimizde yaşayan insanların uyumuna önemli katkıda bulunacağı için Türkiye'nin üyeliğini parti olarak sonuna kadar destekliyoruz'' dedi. 
     Şehirdeki yabancıların sorunlarına değinen Pass, Essen'de 21 bin Türkün yaşadığına dikkati çekerek, kültürel çeşitliliği önemli bir zenginlik olarak gördüğünü belirtti. Dil eğitiminin çocuk yuvalarından itibaren başlaması gerektiğini kaydeden Pass, anadil öğrenimini de teşvik ederek Almancanın daha iyi öğrenilmesini sağlayacakları vaadinde bulundu. 
     Almancanın fırsat eşitliğinin de anahtarı olduğunu ifade eden Pass, bazı semtlerde yoksulluk sınırında yaşayan çocukların büyük çoğunluğunun yabancı çocuklar olduğunu söyledi. Pass, yaşlı Türk göçmenlere de çok şeyler borçlu olduklarını, bu göçmen grubuna yönelik özel sağlık ve bakım hizmetleri için de kaynak ayıracaklarını ifade etti. 
     Essen'de yaklaşık 1000 Türk girişimcisinin bulunduğunu kaydeden Pass, bu girişimcilerin özellikle gıda ve gastronomi sektöründe önemli hizmetler verdiklerini sözlerine ekledi. 
     Yaklaşık 4 saat süren toplantı, Ali Ekber Dündar'ın Anadolu ezgilerinden sunduğu örneklerle sona erdi. 
     
</TEXT>
</DOC>
