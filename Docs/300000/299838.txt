<DOC>
<DOCNO> 299838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko01.html </URL>
<DATE> 2004/12/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bakü- Tiflis- Ceyhan'ın maliyeti arttı 
</HEADLINE>
<TEXT>

     Nurettin ATMACA DHA 

BAKÜ- Tiflis- Ceyhan BTC petrol boru hattının yüzde 10, Şahdeniz Projesi olarak bilinen Bakü-Tiflis-Erzurum doğalgaz hattının da yüzde 25 oranında daha pahalıya mal olacağı bildirildi. 
     Projelerin operatör şirketi BP-Azerbaycan'ın Başkanı David Woodward, Bakü'de Azeri, Türk ve Gürcü basın mensuplarına yaptığı açıklamada, Bakü-Ceyhan'da meydana gelen maliyet artışının Londra'da yapılan direktörler toplantısında da onaylandığını söyledi. Woodward, 300 milyon dolardan fazla olması beklenen maliyet farkının proje ortağı şirketler tarafından karşılanacağını ve bunun için uluslararası banka ve finans kurumlarından ek kaynak alınmayacağını belirtti. BTC'deki yüzde 10'luk ek maliyete boru hattının doldurulması için sağlanacak petrolün değerinin ilave edilmediğini kaydeden Woodward, bunun için de 10 milyon varil petrole ihtiyaç olacağını söyledi. 
     
     ARTIŞIN NEDENİ ENFLASYON VE HAVA ŞARTLARI 
     BP-Azerbaycan yetkilileri, projedeki maliyet artışına gerekçe olarak enflasyonu, Gürcistan ile yapılan BTC güvenlik anlaşmasının yükünü, nehir yataklarından geçişlerde kullanılan teknolojinin değiştirilmesini ve hava şartlarının inşaat işlerini olumsuz etkilemesini gösterdi. Şahdeniz Projesi'nin yüzde 25 oranında pahalıya mal olmasına da ağırlıklı olarak Hazar Denizi'nde kurulan platformların tasarımlarında yapılan değişikliklerin neden olduğu belirtiliyor. 
     
     BTC'DEN RUSYA DA YARARLANABİLİR 
     David Woodward, gazetecilerin sorusu üzerine, Rusya şirketlerinin ürettikleri petrolü Kuzey Petrol Boru Hattı kanalıyla Azerbaycan'a taşıyarak, buradan da BTC ile Ceyhan'a nakledip Batı pazarlarına ulaştırabileceklerini de söyledi. İngiliz yetkili, halen Hazar kıyısındaki Astarahan'dan Dakka Limanı'na ulaştırılan Rus petrolünün de gelecekte bu hattan yararlanmasının mümkün olabileceğini kaydetti. BTC'nin işletmecilik açısından büyük bir şansı bulunduğunu kaydeden Woodward, bölgeninin petrol üreticisi ülkelerle çevrili bulunduğunu ve hattın bu ülkelere de hizmet verebileceğini sözlerine ekledi. 
     
     BTC'NİN YÜZDE 90'I TAMAMLANDI 
     Bu arada Dünya'nın en büyük petrol boru hattı projesi olarak bilinen BTC'de inşaat çalışmaları da tamamlanma aşamasına geldi.Verilen son bilgilere göre, proje genelde yüzde 90 oranında tamamlanmış durumda. Türkiye'de BOTAŞ'ın yürüttüğü bin 75 kilometre uzunluğundaki boru hattında inşaat çalışmaları yüzde 85, pompalama istasyonları yüzde 65, Ceyhan Terminali'nin yapımı ise yüzde 90 oranında tamamlandı. Bu oranlar Azerbaycan'da yüzde 90, Gürcistan'da da yüzde 80'i buluyor. 
     Boru hattının 2005 yılının ilk yarısında petrolle doldurularak, Ceyhan Terminali'ne sevkinin sağlanması ve oradan da tankerlerle Batı pazarlarına ulaştırılması hedefleniyor. 
     
</TEXT>
</DOC>
