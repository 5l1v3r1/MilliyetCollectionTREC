<DOC>
<DOCNO> 260983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/gun07.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıldır otopsi raporu bekliyorlar 
</HEADLINE>
<TEXT>


Antalya DHA 

Antalya Belek'teki Özel Anadolu Hastanesi'nde basenlerindeki yağlardan kurtulmak için ameliyat olan ancak operasyondan bir ay sonra ölen Berna Şallı 28 , mezarı başında anıldı. Ayşe Şallı, olayın ardından yapılan suç duyurusu üzerine İstanbul Adli Tıp Kurumu'ndan istenen otopsi raporu bir yıldır gelmediği için sorumlular hakkında dava açılamadığını iddia etti. Şallı, "Kızımı toprağın altına sokanlar elini kolunu sallayıp dolaşıyor. Belki onu geri getirmeyecek ama benim acımı hafifletecek" dedi. 
Berna Şallı'yı büyüten anneanne Bedriye Bıçak da ameliyatı gerçekleştiren Genel Cerrahi Uzmanı Edip Ilgaz'ı suçlayarak, "Gencecik çiçeğimi toprağın altına koydu" diye ağıt yaktı. Evlilik hazırlığı yapan Şallı, basenlerindeki yağı aldırmak için Ilgaz tarafından ameliyat edilmişti. 
Ilgaz'a liposaction yöntemiyle 7 kilo yağ aldıran Şallı, hastaneden taburcu oldu, ancak karın bölgesindeki ağrılar nedeniyle 25 gün sonra yeniden ameliyata alındı. Bu ameliyat sırasında kalbi duran genç kız, yaşamını yitirmişti. 


</TEXT>
</DOC>
