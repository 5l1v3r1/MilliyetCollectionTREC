<DOC>
<DOCNO> 288090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo07.html </URL>
<DATE> 2004/11/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Rüşvet 2 bin yıllık çıktı .. 
</HEADLINE>
<TEXT>

     Antalya'da Pamfilya ve Likya Antik kentlerindeki yazıtlar üzerine yapılan bir tez çalışması, sporda rüşvetin 2000 yıl öncesine dayandığını ortaya çıkardı. 
     Akdeniz Üniversitesi Fen-Edebiyat Fakültesi Eski Çağ Dilleri ve Kültürleri Bölümü Araştırma Görevlisi Nurşah Çokbankir, doktora tezi için Antalya çevresindeki antik kentlerde bulunan, antik çağda spor yaşamına ilişkin yazıtları incelediğini kaydetti. 
     Pamfilya ve Likya Antik kentlerinde spor üzerine yazılmış 350'nin üzerinde yazıt bulduğunu ifade eden Çokbankir, bu sayının 500'ün üzerinde olduğunu tahmin ettiğini ve sporda rüşvetin, 2000 yıl öncesine dayandığının ortaya çıktığını kaydetti. 
     Bölgedeki yazıt sayısı ve yazıtların içeriğinin, sporun antik çağda çok önemli olduğunu ortaya çıkardığını dile getiren Nurşah Çokbankir, ''Buna göre o dönemde sporcu, bedenen güzel, ahlaken de örnek kişi olmak zorundaydı'' diye konuştu. 
     İncelemesi sırasında bazı yazıtlarda ''rüşvet iddialarına'' rastladığını anlatan Nurşah Çokbankir, şöyle konuştu 
     ''Antik çağda da sporcu ve hakemler arasında rüşvet olaylarının yaşandığını görüyoruz. MS 2 ve 3'üncü yüzyıllardan günümüze kalan bu yazıtlarda, rüşvet alan veya veren kişilere kötü gözle bakıldığı anlatılıyor. Bu yazıtlarda, hakemi kandırmalardan, gizli işbirliği yapıp galibiyet kazanılmasından, bunun ortaya çıkması halindeyse sporcu veya hakemin spordan men edildiğinden bahsediliyor.'' 
     
     SİLAHLA YAKLAŞMAK YASAK 
     Sporcuların bulundukları kentleri de temsil ettiğini ifada eden Nurşah Çokbankir, ''Sporcuların katıldıkları yarışmalardan dönüşlerinde büyük şölenlerle karşılanması, bize sporculara verilen önemin yanı sıra şehirler arasında da bir rekabet yaşandığını gösteriyor'' dedi. 
     Çokbankir, bölgede sporcuların yarışacağı festivallerin yapıldığını, kolonilerin de festivallerin yapıldığı kentlere elçiler gönderdikleri anlattı. Oyunların yapıldığı dönemlerde tüm Yunan dünyasında barış ilan edildiğine dikkati çeken Nurşah Çokbankir, ''Örneğin, olimpiyatların yapıldığı sırada, Elis'deki araziye silahla yaklaşmak yasak olduğu için, buna uymayanlar para cezasına çarptırılır, hatta oyunlardan diskalifiye edilir ve bir daha oyunlara katılamazlardı'' diye konuştu. 
     
</TEXT>
</DOC>
