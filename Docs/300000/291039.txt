<DOC>
<DOCNO> 291039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun21.html </URL>
<DATE> 2004/11/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İran, uranyum faaliyetlerini bugün durduruyor 
</HEADLINE>
<TEXT>

     İran hükümet sözcüsü Abdullah Ramazanzade, uranyum zenginleştirme çalışmalarının bugünden itibaren askıya alınacağını açıkladı. 
     Ramazanzade, bugün düzenlediği basın toplantısında, ''İran, güven yaratmak için, uranyum zenginleştirme çalışmalarını bugünden itibaren askıya almaya başlayacaktır. Ancak bu konudaki süre ve sınırlamaları belirleyecek taraf İran olacaktır'' dedi. 
     Uranyum zenginleştirme faaliyetlerinin askıya alınmasının sürmesinin, Avrupalıların verdiği taahhütlerine ne kadar bağlı kalacağıyla doğru orantılı olduğunu söyleyen Ramazanzade, ''Biz uranyum zenginleştirme faaliyetlerimizi hiçbir yasal zorunluluğumuz olmadan, bölgesel ve uluslararası seviyede güven yaratmak amacıyla gönüllü olarak askıya almayı kabul ettik'' diye konuştu. 
     Bu güveni yaratmanın, ülkenin ulusal çıkarlarının yararına ve saldırgan politikalar izleyen ülkelerin amaçlarına ulaşmasını önlemek için atılan önemli bir adım olduğunu belirten Ramazanzade, İran'ın verdiği taahhütlere bağlı kaldığını ve karşı taraftan da aynı tutumu beklediklerini kaydetti. 
     İran, uranyum zenginleştirmeyle ilgili faaliyetlerini, Natanz ve İsfahan kentlerindeki nükleer tesislerinde yapıyor AB'nin üç büyüğü Almanya, İngiltere ve Fransa ile İran, Viyana ve Paris'te yapılan görüşmelerden sonra anlaşmaya varmış, Tahran yönetimi herhangi bir uranyum dönüşüm tesisinde üretim ya da deneme dahil bütün uranyum zenginleştirme faaliyetlerini askıya almayı kabul etmişti. 
     UAEA Yönetim Kurulu, 25 Kasım'da Viyana'da yapacağı toplantıda İran'ın nükleer programını değerlendirecek. 
     
     BARADEİ 
     Uluslararası Atom Enerjisi Ajansı IAEA Başkanı Muhammed el Baradei de İran'ın uranyum zenginleştirmeyle ilgili tüm faaliyetlerini dondurduğunu teyit etti. 
     Baradei, gazetecilere yaptığı açıklamada ayrıca, İran'ın 2 ton kadar, uranyumun zenginleştirme sürecinde kullanılan biçimi olan uranyum heksaflorid UF6 ürettiğini, bunun silah üretimi için yeterli miktar olmadığını söyledi. 
     İran'da bulunan IAEA denetçilerinin, Tahran'ın bu türden tüm faaliyetlerini dondurduğunu doğrulayarak, tesisleri mühürlemeleri bekleniyor. 
     
</TEXT>
</DOC>
