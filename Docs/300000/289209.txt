<DOC>
<DOCNO> 289209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun34.html </URL>
<DATE> 2004/11/16/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
ABD'de, 2003 yılında 1 milyon 260 bin otomobil çalınmış... 
</HEADLINE>
<TEXT>

     ABD'de, geçen yıl 1 milyon 260 bin 471 otomobilin çalındığı ve en fazla otomobil hırsızlığı yapılan eyaletin California olduğu bildirildi. 
     Ulusal Sigorta Suçları Bürosu tarafından Federal Soruşturma Bürosu'nun FBI suç istatistiklerine dayanılarak 336 kentte yapılan araştırma sonucunda, 2003 yılında 6016 otomobil hırsızlığı vakası ile California'nın Modesto kenti ilk sıraya yerleşti. 
     Bu kentte, geçen yıl her 100 bin kişi başına bin 346 otomobil hırsızlığı vakası görüldü. 
     Her 100 bin kişiye bin 254 hırsızlığın düştüğü ikinci sıradaki Phoenix'te ise geçen yıl 40 bin 384 oto hırsızlığı olayı yaşandı. Otomobil hırsızlığının genelde ülkenin güney kesimlerinde yaygın olduğu gözlendi. 
     1990'lı yıllar boyunca düşüş kaydedilen oto hırsızlığının son yıllarda yeniden tırmanışa geçtiği belirtildi. 
     Hırsızlık olaylarının, otomobil sahipleri ve sigorta şirketleri için yılda 8 milyar doların üzerinde bir zarara yol açtığı kaydedildi. 
     
</TEXT>
</DOC>
