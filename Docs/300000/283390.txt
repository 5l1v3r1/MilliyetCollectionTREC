<DOC>
<DOCNO> 283390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun35.html </URL>
<DATE> 2004/10/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Akrabaları da Bush karşıtı Lütfen yeğenimize oy vermeyin 
</HEADLINE>
<TEXT>

     ABD Başkanı George W. Bush'un Demokrat akrabaları, seçimler öncesinde Bush karşıtı bir internet sitesi kurdular. 
     Web sitesini ziyaret edenlere ''Lütfen yeğenimize oy vermeyin'' çağrısında bulunan ve Demokrat aday John Kerry'yi destekleyen Bush'un yakınları, internet sitesinde, Başkan'la hiçbir zaman görüşmediklerini, Irak savaşından çevre konularına kadar birçok siyasi tutumunu onaylamadıklarını belirtiyorlar. 
     Başkan Bush'un dedesi Prescott Bush'un kızkardeşi Mary Bush House'un yedi torununca geçen ay sonunda kurulan web sitesi, ''George Bush'un göreve geldiği 2000'den bu yana hastalıktan muzdarip Amerika'ya yardım etmeyi'' amaçlıyor. 
     İnternet sitesinin kurucularından Sheila House, yaptıkları işi ihanet olarak düşünmediğini belirterek, ''Siyaset hakkında insanlarla konuşabilmek için akrabalık ilişkimizi bir çengel gibi kullandığımızı kesinlikle kabul ediyorum'' dedi. 
     Bush 'un akrabalarının aklına web sitesi kurma fikri, bir gösteride Sheila House'un yeğeni Jeanny House'un ''Bush'un akrabası Kerry'yi destekliyor'' yazılı pankartının, Kerry tarafından fark edilmesi ve Demokrat adayın Jeanny'nin elini sıkmasının ardından da bunu bir internet sitesine taşıması konusunda şaka yapması üzerine oluştu. 
     
</TEXT>
</DOC>
