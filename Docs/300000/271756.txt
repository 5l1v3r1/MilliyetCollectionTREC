<DOC>
<DOCNO> 271756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo34.html </URL>
<DATE> 2004/09/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Del Bosque Bodo Glimt'i mercek altına aldık... 
</HEADLINE>
<TEXT>

     Beşiktaş Teknik Direktörü Vicente Del Bosque, UEFA Kupası 1. turunda karşılaşacakları Norveç'in Bodo Glimt takımını mercek altına aldıklarını ve haklarında her şeyi bildiklerini, herhangi bir sürprizle karşılaşmamak için tüm dikkatlerini bu maça verdiklerini belirti. 
     Del Bosque, kulübün resmi internet sitesinde yaptığı açıklamada, Bodo Glimt maçının hem Beşiktaş camiası, hem de takımı için çok önemli olduğunu vurgulayarak, şunları kaydetti 
     ''Dünya futbolunun şu anki konumunda hiçbir takımı zayıf görmemeliyiz. Elemeli bir mücadele olması, durumu daha da önemli hale getiriyor. Bodo Glimt için yapılan yorumlara kulak asarsak, hata yaparız. Rakibimiz için yapılan 'Geçen sezon iyilerdi, bu sezon çok kötü bir grafikleri var' yorumlarına katılırsak ve dikkate alırsak, yanlış olur. Çünkü her takım, her an çok tehlikeli olabilir.'' İspanyol çalıştırıcı, UEFA Kupası kuraları çekildiğinde kendileri için kapalı kutu olan Bodo Glimt hakkında artık her şeyi bildiklerini belirterek, ''Rakibimizi mercek altına aldık. Son haftalarda yakından takip ettik. Nasıl oynuyorlar, hangi oyuncularına dikkat etmemiz gerekiyor, bizim karşımıza nasıl bir şekilde çıkacaklar... Bunların dışında Norveç'teki iklim ve hava durumu hakkında da detaylı bilgilere sahibiz. Sürprizleri ortadan kaldırmak için tüm dikkatimizi bu maça vermeliyiz'' dedi. 

     
</TEXT>
</DOC>
