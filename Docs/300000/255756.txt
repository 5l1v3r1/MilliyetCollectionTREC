<DOC>
<DOCNO> 255756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/dunya/axdun02.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
100 Rus zenginine cinayet sorgusu 
</HEADLINE>
<TEXT>


CENK BAŞLAMIŞ Moskova 


ABD'li gazeteci Paul Hlebnikov'un geçen hafta öldürülmesiyle ilgili olarak Rusya'nın önde gelen zengin işadamlarının ifadelerinin alınması bekleniyor. Forbes -Rusya dergisinin genel yayın yönetmenliğini yapan Hlebnikov'un öldürülmesi ardından başlatılan soruşturmada şu ana kadar ilerleme sağlanamadı. Ancak, Rus asıllı ABD'li gazetecinin yazdıkları nedeniyle cinayete kurban gittiğini hemen herkes kabul ediyor. 
Hlebnikov'un ağabeyi Michael Hlebnikov, güvenlik kuvvetlerinin cinayetle bağlantılı olabileceğini düşündükleri zengin işadamlarının ifadelerini alacağını söyledi. Forbes - Rusya nisan sayısında Rusya'nın en zengin 100 işadamının listesini yayınlamıştı. Bu listedeki işadamlarından çoğunun ifadelerinin alınması bekleniyor. Rus halkının zenginlerin servetlerini yasadışı yoldan elde ettiğine inanması nedeniyle hedef gösterildiklerini düşünen işadamları dergideki listeye tepki göstermişti. 


</TEXT>
</DOC>
