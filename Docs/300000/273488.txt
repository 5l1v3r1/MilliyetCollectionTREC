<DOC>
<DOCNO> 273488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko11.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Efes, Sırbistan'da ikinci bira fabrikasını aldı 
</HEADLINE>
<TEXT>


EKONOMİ SERVİSİ 

Anadolu Efes Biracılık, Hollanda'daki iştiraki Efes Breweries International EBI aracılığıyla Sırbistan Karadağ'daki 'Zajecar' adlı bira şirketinin yüzde 64.4'ünü satın aldı. 
Anadolu Efes'ten borsaya gönderilen açıklamada, Zajecar hisselerinin yüzde 64.4'ü için yaklaşık 12 milyon euro ödeyeceği kaydedildi. Ağustos 2003'te başkent Belgrad'ın dışında kurulu Pancevo, yeni adıyla Weifert bira fabrikasını satın alarak Sırbıstan bira pazarına giren EBİ böylece ikinci fabrikasını satın almış oldu. Açıklamada, Aralık 2003'te Weifert markasının yeni lansmanının gerçekleştirildiği ve bu yılın ilk 6 aylık döneminde satış hacminin yüzde 91 arttığı bildirildi. 
100 milyon litre bira üretme kapasitesi olan Zajecar'ın ise halen Pils Plus ve Zajecarsko markalarını ürettiği belirtilen açıklamada 2003 satış miktarının 44 milyon litre olduğu ifade edildi. 
Zajecar'la birlikte yıllık üretim kapasitesinin 140 milyon litreye çıktığı, pazar payının da yüzde 10.4'e yükseldiği belirtilen açıklamada, Efes'in en büyük üçüncü bira şirketi konumuna geldiği kaydedildi. 

Kent Güçlendik 
Efes İçecek Grubu Başkanı Muhtar Kent, Zajecar'ı alarak Avrupa'nın önemli pazarlarından olan Sırbistan'da yerlerini sağlamlaştırdıklarını bildirdi. 




</TEXT>
</DOC>
