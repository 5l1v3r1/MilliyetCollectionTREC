<DOC>
<DOCNO> 275375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur03.html </URL>
<DATE> 2004/09/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Düğün evi kana bulandı Akli dengesi bozuk kişi kına gecesini bastı 
</HEADLINE>
<TEXT>

     İbrahim ÖZÇEKİÇ KAYSERİ, DHA 
KAYSERİ'de kına gecesini basan akli dengesi bozuk 34 yaşındaki Devlet Tufan, bıçakla damadın babası 49 yaşındaki Muzaffer Oral'ı, dayısının oğulları 30 yaşındaki Serdar Günendi ve 28 yaşındaki Selim Günendi'yi ağır yaraladı. Serdar Gönenli kaldırıldığı hastanede kurtarılamadı. Düğün sahiplerinin tanımadığı Devlet Tufan'ın akli dengesinin yerinde olmadığı, saldırıyı neden gerçekleştirdiği sorusuna, "Beni Başbakan Erdoğan'dan, Almanya Başbakanı Gerhard Schroder'den sorun'' karşılığını verdiği belirtildi. 
     Kocasinan Hoca Ahmet Yesevi Mahallesi Hürşen Sokak'taki kına gecesi dehşet gecesine dönüştü. Mustafa Oral ile Tuğba Yuvacı'nın kına gecesini basan akli dengesi bozuk Devlet Tufan, elindeki bıçakla ortalığı kana buladı. 
     Müzik eşliğinde keyifli bir akşam geçiren davetliler geleneklere göre saat 21.00 sıralarında gelinin Kazım Karabekir Mahallesi'ndeki evine kına almak üzere otomobil ve minibüslere bindi. Hareket anı yaklaştığında düğün evine koşarak gelen Devlet Tufan, düğün sahibinin kim olduğunu sordu. Davetlilerden biri, kaldırımın kenarında yeğeni Serdar Günendi ile sohbet eden damadın babası Muzaffer Oral'ı gösterdi. Oral'ın yanına giden Devlet Tufan hiçbir şey söylemeden bıçağını çekip sallamaya başladı. Dayısı Muzaffer Oral'ın göğsünden bıçaklandığını gören ve olaya müdahale eden Serdar Günendi de bu sırada kalbinden bıçak darbesi aldı. 
     
     HAVAYA ATEŞ EDİLDİ 

     Olay yerinden hızla kaçmaya başlayan Devlet Tufan'ı durdurmak için davetlilerden bir kişi havaya 4 el ateş etti. Devlet Tufan'ın peşinden koşan düğün sahibinin yakınları ile davetliler bir inşaatın önünde saldırganı yakaladı. Devlet Tufan'ın elindeki bıçağı almaya kalkışan Selim Günendi de boğuşma sırasında karnından yaralandı. 
     
     LİNÇ EDİLECEKTİ 

     Kalabalık tarafından etkisiz hale getirilen Devlet Tufan, yaralananların yakınları tarafından linç edilmek istendi. Komşuların müdahalesi ve polisin olay yerine erken gelmesiyle linç girişiminden kurtulan Devlet Tufan polis otosuna bindirilerek karakola gödürüldü. 
     Damadın babası Muzaffer Oral ile dayısının oğulları Serdar Günendi ve Selim Günendi gelen ambülanslarla Kayseri Devlet Hastanesi'ne oradan da Erciyes Üniversitesi Tıp Fakültesi Gevher Nesibe Hastanesi'ne kaldırıldı. Kalbinden bıçak darbesi alan Serdar Günendi yapılan tüm müdahalelere rağmen kurtarılamadı. Muzaffer Oral ile Selim Günendi aynı hastanenin yoğun bakım ünitesinde tedavi altına alındı. 
     
     KONUŞMUYOR 

     Olaydan hemen sonra gözaltına alınan Devlet Tufan, Emniyet Müdürlüğü'ndeki ilk sorgulamasında, saldırıyı neden yaptığını anlatmadı. Daha önce de bir bıçaklama olayına karıştığı belirlenen Devlet Tufan'ın polisin sorularına, "Beni Başbakan Recep Tayyip Erdoğan'dan, Almanya Başbakanı Gerhard Schroder'den sorun'' gibi yanıtlar verdiği belirtildi. Akli dengesi yerinde olmadığı ifade edilen Tufan'ın saldırıyı yönlendirme sonucu gerçekleştirip gerçekleştirmediği araştırılıyor. 
     
     HİÇ TANIMIYORUZ 

     Olayın görgü tanıklarından Ramazan Baykal, bu işi yapan kişiyi daha önce hiç tanımadıklarını belirterek, ''Koşarak gelip, düğün sahibini sordu. Ardından hiçbir şey söylemeden bıçağını çıkarıp sallamaya başladı. Bu iş daha önceden planlanmış bir olay'' dedi. 
     Ramazan Baykal, gelin aldıkları Tuğba Yuvacı'yı sevip de alamayan bir kişinin böyle bir olayı planlamış olabileceğini öne sürdü. 
     Bu arada, yaşanan olaylara rağmen Tuğba Yuvacı, sessiz sedasız bir şekilde babaevinden alınıp damat evine getirdi. 

     
</TEXT>
</DOC>
