<DOC>
<DOCNO> 260228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko31.html </URL>
<DATE> 2004/08/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kızıl Şirketler Grubu UND'nin kararının, köklü çözüme katkısı yok 
</HEADLINE>
<TEXT>

     Kızıl Şirketler Grubu Genel Müdürü Mehmet Salih Kızıl, Uluslararası Nakliyeciler Derneği'nin UND , Irak'a ABD yükü taşımama kararının, sorunun köklü çözümüne katkıda bulunmadığını söyledi. 
     Kızıl, ABD'nin Irak'a müdahalesi sonrası bu ülkede oluşan petrol ihtiyacının yaklaşık yüzde 25'inin nakliyesini karşıladıklarını belirtti. 
     UND'nin kararına, tek taraflı olduğuna inandıkları için katkıda bulunmayacaklarını ifade eden Kızıl, kararın, geçimini nakliyecilikle sağlayan binlerce kişiyi olumsuz etkileyebileceğini kaydetti. 
     Türkiye'deki nakliye sektörünün uzun yıllardır Irak'a yönelik ambargonun kaldırılmasını beklediğini anlatan Kızıl, şunları söyledi 
     ''Binlerce kişi ambargodan olumsuz etkilenmişti. Savaştan sonra oluşan ortam ise ekonomik açıdan pozitif şartları beraberinde getirdi. Bir yıldır Irak'a 3 bin araçla, günlük 3 bin ton civarında akaryakıt taşıyoruz. Buna karşın ufak tefek olaylar dışında herhangi bir olumsuz durumla karşılaşmadık. Daha çok Irak'ın kuzeyine akaryakıt taşıyoruz ve riskli durumdaki güney kesimlere nakil yaptırıyoruz. Dolayısıyla UND'nin, ABD mallarının taşınmaması yönünde aldığı karar, sorunun köklü çözümüne katkıda bulunmuyor. Bu nedenle karara destek vermeyeceğiz.'' Kızıl, Irak'ta yaşanan gerginliğe kamyoncuların da zamanla alıştığını belirterek, ''Türkiye'nin ve özellikle de Güneydoğu'nun durumu belli, çalışmaya ihtiyacımız var. Savaştan sonra nakliye sektörü hareketlenmeye başladı. Bu olumlu havayı sürdürmek istiyoruz'' diye konuştu. 
     
</TEXT>
</DOC>
