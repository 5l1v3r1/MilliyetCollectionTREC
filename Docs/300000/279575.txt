<DOC>
<DOCNO> 279575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/dunya/adun.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni '1 numarası' 
</HEADLINE>
<TEXT>


ABD, Afganistan'da Bin Ladin'in peşindeki özel birlik 'Görev Gücü 121'i, daha tehlikeli hale gelen Zarkavi'yi ele geçirmesi için Irak'a gönderdi 

DIŞ HABERLER SERVİSİ 


Amerikan yönetimi, Irak'ta son aylarda artan rehin alma ve kafa kesme eylemlerinin bir numaralı sorumlusu olan Tevhid ve Cihad Örgütü lideri Ebu Musab El Zarkavi'nin yakalanmasını teröre karşı mücadelesinin birinci derecede öncelikli konusu haline getirdi. Zarkavi'nin yakalanması için, Afganistan'da bir yılı aşkın bir süredir El Kaide Örgütü lideri Usame Bin Ladin'i ele geçirmeye çalışan "Görev Gücü 121" adlı özel kuvvetler birimi, geçtiğimiz hafta Irak'a gönderildi. "Görev Gücü 121"e Amerikan Delta Kuvvetleri ve İngiliz SAS komandolarının destek verdiği belirtilirken, İngiliz Gizli Servisi MI6 ve Amerikan Merkezi Haber Alma Teşkilatı'na CIA bağlı ajanların da istihbarat sağladığı belirtiliyor. "Görev Gücü 121", Irak'ta savaş sonrasında devrik lider Saddam Hüseyin'in yakalanması, Saddam'ın oğulları Uday ve Kusay'ın da ölü ele geçirilmesinde önemli rol oynamıştı. 

Felluce'de operasyon 
Fox televizyonu, geçtiğimiz haftalarda Amerikan yönetiminin Zarkavi'nin yakalanması için "Görev Gücü 262" adlı özel bir birlik oluşturduğunu duyurmuştu. Birliğin başta Felluce olmak üzere, Bağdat çevresi ve El Anbar Ramadi bölgesinde operasyonlarını yoğunlaştırdığı kaydediliyor. 
Başına 25 milyon dolar ödül konan Zarkavi, aralarında İngiliz Kenneth Bigley ile birlikte kaçırılan Eugene Armstrong ve Jack Hensley'in de bulunduğu 10'u aşkın yabancının öldürülmesinden sorumlu tutuluyor. Tehvid ve Cihad, Türk şoför Durmuş Kumdereli'yi de geçen ayın ortasında başını keserek öldürmüştü. 


</TEXT>
</DOC>
