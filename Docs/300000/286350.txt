<DOC>
<DOCNO> 286350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun52.html </URL>
<DATE> 2004/11/05/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Bosna'da 450 kişilik toplu mezar bulundu 
</HEADLINE>
<TEXT>

     Bosna Hersek'te, Bosnalı Sırplar tarafından öldürülen 456 kişinin gömüldüğü bir toplu mezar bulundu. 
     Kayıp kişilerin aranması için kurulan Müslüman-Hırvat komisyonunun yetkilisi Esad Bayramoviç, Kevlyani mezarına gömülenlerin kalıntılarını çıkarma işlemlerini tamamladıklarını söyledi. 
     Priyedor kenti yakınındaki Kevlyani köyünde bulunan mezarın, 17 metre uzunluğunda ve 6 metre genişliğinde olduğu, uzmanların cesetleri çıkarmak için Ağustos ayından beri çalıştıkları belirtildi. 
     Bayramoviç, belgelere göre, öldürülen yaklaşık 40 kişinin Sırp kontrolündeki Omarska ve Keraterm kamplarında kalan tutuklular olduklarının belirlendiğini kaydetti. 
     Kimliklerin belirlenebilmesi için, mezarda bulunan kemiklerden DNA örnekleri alındığını ifade eden Bayramoviç, bu çalışmaların en az 2 yıl süreceğini söyledi. 
     Bosna'da 1992-1995 yılları arasında süren savaşta, Priyedor kenti yakınlarında bulunan Sırp kontrolündeki 3 kampta, binlerce Bosnalı Müslüman ve Hırvat öldürülmüş ya da işkence görmüştü. 
     Bosna'da, bugüne dek açığa çıkarılan en büyük toplu mezar, Zvornik yakınlarında bulundu. Bu mezara, Bosnalı Sırp güçleri tarafından öldürülen 629 Müslümanın gömüldüğü belirlenmişti. 
     
</TEXT>
</DOC>
