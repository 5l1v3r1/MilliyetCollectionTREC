<DOC>
<DOCNO> 288985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko15.html </URL>
<DATE> 2004/11/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye'nin dördüncü büyük bankası doğuyor 
</HEADLINE>
<TEXT>

     Halkbank, Pamukbank'la birleşme işlemlerinin tamamlanmasının ardından 17 Kasım'dan itibaren 27.6 katrilyon liralık aktif büyüklüğüyle Türk bankacılık sisteminin dördüncü büyük bankası haline gelecek. 
     Pamukbank'ın Halkbank'a devrine ilişkin olarak, 12 Kasım akşamı başlayan bilgisayar işlemlerinin birleştirilmesine yönelik çalışma, bayram sonunda tamamlanacak. Pamukbank'ı bünyesine alacak olan Halkbank, 17 Kasım Çarşamba gününden itibaren yeni yapıyla faaliyetine devam edecek. 
     Türk bankacılık sisteminde aktif büyüklüğü bakımından halen 6'ncı sırada bulunan Halkbank, birleşmenin ardından 4'üncü sıraya, mevduat açısından da 6'ncılıktan 3'üncülüğe yükselecek. Halkbank'ın 19.8 katrilyon lira olan aktifleri birleşme sonrasında 27.6 katrilyona, mevduatı da 14.2 katrilyondan 20.5 katrilyon liraya çıkacak. Halkbank'ın özkaynakları da 2.7 katrilyon lira olacak. Halkbank'ın halen 513 olan şube sayısı, Pamukbank'tan gelecek 200 şubeyle birlikte 713'e çıkacak. Alt yapı işlemlerinin tamamlanmasının ardından bu şubelerden 142'si mart ayından itibaren aşamalı olarak kapatılacak. Ancak Halkbank ticari gerekçelerle İstanbul'da 22, İzmir'de 3, Adana ve Gaziantep'te de 1'er yeni şube açacak. 

     
</TEXT>
</DOC>
