<DOC>
<DOCNO> 272584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/sazak.html </URL>
<DATE> 2004/09/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'in AB turu 
</HEADLINE>
<TEXT>

BARCELONA 

Avrupa için 'İnsani Güvenlik Raporu'nun açıklandığı Barcelona Forumu, Türkiye'nin aralık sonunda müzakerelere başlama sürecini de etkileyecek bir dizi temasa sahne oldu. 
CHP İstanbul milletvekili Kemal Derviş, Barcelona'da dün başkanlığını Narcis Serra'nın yaptığı CIDOB Vakfı'nın kahvaltılı toplantısında 'Türkiye'nin AB vizyonu'nu anlattı. 
Derviş, söyleşi sonunda AB başkentlerinde hayli olumlu bir atmosfer gözlendiğini, kesin bir tahminde bulunamayacağını ancak gelen bilgilerin aralıktaki kararın 'Mart ya da Eylül 2005'te üyelik görüşmelerine başlanabileceği' yönünde olduğunu söyledi. 
AB Dışişleri ve Savunma Yüksek Temsilcisi Javier Solana da, Derviş'e 'Hepimiz 2005'te müzakerelerin başlaması yönünde çaba harcıyoruz, aralıkta çıkacak sonuçtan umutluyum' diye pozitif mesaj vermiş. Ancak İspanya dahil tereddütler devam ediyor. 
AB Anayasası nedeniyle Avrupa içinde şu anda 'Almanya - Fransa patronajı'na karşı İspanya ve Polonya gibi yüksek nüfuslu ülkelerin sürdürdükleri savaşım, Türkiye'nin gelecekteki konumunun ve 'büyüklüğü'nün tartışılmasına neden oluyor. Bazı katılımcılar, Avrupa'nın karar organlarında Türkiye'nin nüfusu nedeniyle sağlayacağı avantajı bir engel olarak yorumlamaya çalışırken, sosyal ve kültürel farklara da gönderme yapıyor. 
Yeni AB Anayasası'yla ilgili referandum süreci Türkiye'yle üyelik görüşmelerinin başlamasına engel oluşturabilir mi 
Kemal Derviş, 'Bunu önlemenin yolu, AB'nin müzakerelere bir an önce başlamasıdır. 2005'te gecikmeden tam üyelik görüşmeleri başlarsa, anayasa oylamaları bundan etkilenmez. Zaten AB Anayasası ile aralıktaki Türkiye kararı arasında doğrudan bağlantı yok. Tam üyelik için 10 - 15 yıl geçmesi beklenecek. Önemli olan Türkiye'nin nüfusu değil, geleceğin Avrupa'sına olan katkısıdır' görüşünde. 
Ancak AB Anayasası'nı hazırlayan Konvansiyon'un Başkanı, Fransa eski Cumhurbaşkanı Valerie Giscard d'Estaing'in Herald Tribune'e açıkladığı 'çifte çoğunluk maddesi Türkiye'nin birliğe katılım çabalarını öldürebilir' sözleri fazlasıyla kışkırtıcıydı. Yeni anayasada kararlar 'AB nüfusunun yüzde 65'i, üyelerin yüzde 55 oyuyla alınacak.' Bu da Türkiye'nin gelecekteki etkinliği konusunda Avrupa'yı ürkütüyor. Anayasa Komisyonu'nda yer alan İspanya'nın eski Dışişleri Bakanı Ana Palacio da, ' Anayasanın bu maddesi masum duygularla yazılmadı, çifte çoğunluk Türkiye'nin üyelik şansını ortadan kaldırmıştır' demişti. 
Aralıkta tarih alınırsa, anayasa engeli aşılabilir. Neyseki 'zina gölgesi' kalktı Türkiye, iktidar muhalefet tüm baskı gruplarını önümüzdeki 3 ayı etkin lobi çalışmalarıyla değerlendirebilmeli. Derviş de Avrupa Sosyalistleri nezdinde bunu yapmaya çalışıyor. 



</TEXT>
</DOC>
