<DOC>
<DOCNO> 265527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur24.html </URL>
<DATE> 2004/08/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbul... Kurnaz oto hırsızları yakayı ele verdi... 
</HEADLINE>
<TEXT>

     İstanbul'da, çalıntı araçları, hurdaya çıkacak kadar ağır hasar görmüş aynı model araçların motor ve şasi numaralarını kullanarak sattıkları iddia edilen 2 kişi yakalandı. 
     Oto Hırsızlık Büro Amirliği'nden yapılan açıklamaya göre, çalıntı araçları motor ve şasi numaralarını değiştirerek sattıkları tespit edilen zanlılar Levent Özdemir ve Alaattin Arslan, aynı yöntemle değiştirdikleri bir otomobille yakalanarak gözaltına alındı. 
     Operasyonda ayrıca, zanlıların motor ve şasi numaralarını değiştirerek sattıkları 5 otomobil ve 1 kamyonet de ele geçirildi. 
     İkitelli'de hurdacılık yapan Özdemir ve Arslan'ın, çalıntı araçları, hurdaya çıkacak kadar ağır hasar görmüş aynı modelde araçların motor ve şasi numaralarını kullanarak sattıklarının belirlendiği bildirildi. 
     Yaklaşık 10 yıldır bu suçu işledikleri belirtilen Özdemir ve Arslan'ın, polis tarafından aynı suça ilişkin 3 ayrı araması olduğu, ayrıca oto çalmak ve sahte evrak düzenleyerek satmak suçlarından da sabıkaları bulunduğu kaydedildi. 
     
</TEXT>
</DOC>
