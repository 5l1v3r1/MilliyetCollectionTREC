<DOC>
<DOCNO> 293026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun31.html </URL>
<DATE> 2004/11/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yol kenarına yerleştirilen bomba patladı 2 ABD askeri öldü 
</HEADLINE>
<TEXT>

     Bağdat'ta, yol kenarına yerleştirilen bir bombanın patlamasıyla 2 Amerikan askeri öldü, 3 kişi yaralandı. 
     Saldırıda ölen askerlerin başkette güvenliği sağlamaktan sorumlu Bağdat Görev Gücü'nde görev yaptıkları belirtildi. Saldırıyla ilgili ayrıntı verilmedi. 
     Ülkenin batısındaki Bağdadi'de de, bomba yüklü bir aracın bir polis kontrol noktasında infilak ettiği bildirildi. Yetkililer, saldırıda Irak güvenlik güçlerinden ölenler ve yaralananlar olduğunu bildirdi, ancak sayı vermedi. 
     El Cezire televizyonu ise saldırıda 6 ölü 9 yaralı olduğunu duyurdu. 
     
     PETROL BORU HATTINA SABOTAJ 
     Irak'ın kuzeyindeki bir petrol boru hattına sabotaj düzenlendiği ve hatta sızıntı meydana geldiği bildirildi. 
     Beyci rafinerisinden Macid Mamun adlı bir mühendis, Bağdat'ın kuzeyindeki Beyci rafinerisini, başkentin güneyindeki Dura rafinerisine bağlayan petrol boru hattında bu sabah iki patlama meydana geldiğini belirtti. 
     Mamun, 10 dakika arayla meydana gelen patlamalar sonucu hattaki sevkıyatın yüzde 80 oranında azaldığını kaydetti. 
     
</TEXT>
</DOC>
