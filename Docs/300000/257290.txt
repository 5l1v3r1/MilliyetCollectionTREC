<DOC>
<DOCNO> 257290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun08.html </URL>
<DATE> 2004/07/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ABD, en parlak yılları Clinton'la yaşamış... 
</HEADLINE>
<TEXT>

     İkinci Dünya Savaşı'ndan bu yana göreve gelmiş Amerikalı liderlerin başkanlık dönemlerindeki ekonomik performanslarına göre yapılan sıralamada, ABD Eski Başkanı Bill Clinton birinci sıraya yerleşirken, bugünkü ABD Başkanı George W. Bush'un babası ABD eski Başkanı George H. W. Bush dönemi 10. sırada yer aldı. 
     ABD'de ekonomi ve finans çevrelerine hitap eden Forbes dergisinin araştırmasına göre, 1993-2000 yılları arasında başkanlık yapan Clinton, başkanlığı sırasında gayri safi yurtiçi hasılayı ve istihdamı önemli oranda artırırken, bütçe açığını ise düşürmeyi başardı. 
     Ekonomik performansı, Clinton'ı İkinci Dünya Savaşı sonrasında gelmiş en başarılı ABD lideri konumuna yükseltirken, Clinton'ı ABD başkanlarından Lyndon B. Johnson, John F. Kennedy ve Ronald Reagan dönemleri takip etti. 
     Forbes'in başkanların ekonomik performanslarını ölçmek için altı kritere müracaat ettiği ve bunların gayrısafi milli hasıladaki artış, kişi başına düşen gelirdeki artış, çalışanların kazançları, işsizlikteki düşüş oranı, enflasyondaki düşüş ve federal bütçe açığındaki düşüş olduğu kaydedildi. 
     Birinci sırada yer alan Clinton'ın 8 yıllık başkanlık döneminde yıllık ortalama yüzde 3,5'luk bir büyüme sağlandığı ve istihdama, Jimmy Carter dönemi hariç, bu dönemde hiçbir başkan döneminde olmadığı kadar ilave yapıldığı kaydedildi. 
     Forbes'in, ekonomik performanslarına göre yaptığı listede dereceye giren 2. Dünya Savaşı sonrası göreve gelen ABD Başkanları ve sıralamaları şöyle 
     1- Bill Clinton. 
     2- Lyndon B. Johnson. 
     3- John F. Kennedy. 
     4- Ronald Reagan. 
     5- Gerald R. Ford. 
     6- Jimmy Carter. 
     7- Harry S. Truman. 
     8- Richard M. Nixon. 
     9- Dwight D. Eisenhower. 
     10- Goerge H. W. Bush. 
     
</TEXT>
</DOC>
