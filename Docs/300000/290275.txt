<DOC>
<DOCNO> 290275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas01.html </URL>
<DATE> 2004/11/19/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Walt Disney World'a Türk standı... 
</HEADLINE>
<TEXT>

     Bünyesinde bulunan konulu parklar ve eğlence merkezleriyle her gün turizme yatkın 33 bin meraklıyı ağırlayan ABD'nin Florida eyaletindeki Walt Disney World'un Türkiye'nin tanıtımı açısından da büyük fırsatlar içerdiği bildirildi. 
     Dünyanın pek çok ülkesinin, gelecek yıl kuruluşunun 50. yıldönümünü kutlayacak Walt Disney World'da düzenlenecek etkinliklerde yer alarak tanıtım için şimdiden birbirleriyle yarıştığı belirtildi. 
     Florida'da yaşayan ve Walt Disney World'un ne kadar büyük ilgi topladığının farkında olarak buraya bir Türk standının kurulmasını düşünen Türklerin, Türkiye'nin de bu büyük tanıtım olanağından yararlanarak burada düzenlenecek etkinliklerde yer almasına dair arzularını Türk yetkililere ilettikleri kaydedildi. 
     Florida'daki Türklerin bu doğrultudaki arzu ve taleplerini New York Başkonsolosluğu yetkililerine de ilettiği ve yetkililerin taleple ilgili bir araştırma yaparak bu konuda bir girişimde bulunduğu öğrenildi. Yetkililerin, ilk incelemelerden edindikleri izlenimin son derece olumlu olduğu ve küçük bir meblağ karşılığında Walt Disney World'un atraksiyon parklarından Epcot'ta bir stand kiralanabileceği belirtildi. 
     Walt Disney World'un tanınmışlığı sayesinde ve her gün ortalama 33 bin ziyaretçinin gezdiği bir eğlence ve gezi merkezi olmasından dolayı, düzenlenecek muhtemel bir etkinliğin tanıtımı için ayrıca bir harcama yapılması ihtiyacının da bulunmadığı belirtilirken, parkta açılacak konusu iyi seçilmiş ve iyi hazırlanmış bir milli standın Türkiye'nin tanıtımına büyür fayda sağlayacağı kaydedildi. 
     Her yıl 1 Ekim-14 Kasım tarihleri arasında düzenlenen Epcot Uluslararası Yiyecek ve Şarap Festivali'nin böyle bir ulusal pavyon kurulması için en uygun dönem olduğunu belirten yetkililer, festivalin yiyecek ve şarap temalı olmasına rağmen kiralanacak pavyonlarda her türlü milli ve kültürel etkinliğin düzenlenmesinin mümkün olduğunu ifade ettiler. 
     Muhtemel tanıtım getirisi karşısında son derece düşük bir maliyeti olan böyle bir pavyonla Türkiye'den getirilecek ekip, ekipman ve malzemeyle Türkiye'nin ve Türk kültürünün tanıtımına büyük katkı sağlanabileceği kaydedildi. Türk yaşam tarzının, mutfağının, folklörünün yanı sıra Türkiye'nin doğal, tarihi ve kültürel zenginliğinin 45 gün boyunca çok geniş ve turizmle doğrudan ilgili kitlelere ulaşmasının sağlanabileceği belirtildi. 
     Festival boyunca açık kalacak böyle bir pavyon yeri edinebilmek için ülkeler arasında şimdiden büyük bir yarışın başladığı kaydedilerek Meksika, Çin, Norveç, Almanya, İtalya, ABD, Japonya, Fas, Fransa, İngiltere ve Kanada'nın Epcot'ta birer sürekli pavyonu, Yunanistan'ınsa sürekli bir standının bulunduğu belirtildi. 
     
</TEXT>
</DOC>
