<DOC>
<DOCNO> 292662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur04.html </URL>
<DATE> 2004/11/27/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Beyoğlu'nda silahlı saldırı .. Aynı aileden 4 kişi öldü .. 
</HEADLINE>
<TEXT>

     Beyoğlu'nda düzenlenen silahlı saldırıda, aynı aileden 1'i kadın 4 kişi öldürüldü, 1 kız çocuğu yaralandı. 
     AA muhabirinin aldığı bilgiye göre, 34 AC 2057 plakalı araçta bulunan Perihan Özdoğan, Uğur Özdoğan, Barış Özdoğan ve Nazmi Özdoğan ile yanındaki kızı 7 yaşındaki Perihan Özdoğan, saat 02.30 sıralarında Hacıhüsrev İstiklal Mahallesi İplikçi Fırın Caddesi'ne geldi. Aracı caddeye park eden Özdoğan ailesinden 1'i kadın 4 kişi ile yanlarındaki küçük Perihan, henüz kimlikleri belirlenemeyen kişilerce düzenlenen silahlı saldırıda yaralandı. 
     Durumun bildirilmesi üzerine olay yerine çok sayıda polis ekibi ile ambulans sevk edildi. 
     Sağlık ekiplerince yapılan kontrolde yaralanan Nazmi Özdoğan, Barış Özdoğan, Uğur Özdoğan ve Perihan Özdoğan'ın hayatını kaybettiği anlaşıldı. Yaralanan küçük Perihan ise Taksim Eğitim ve Araştırma Hastanesi'ne kaldırdı. Hayatını kaybeden 4 kişinin cesedi de aynı hastanenin morguna kaldırıldı. 
     Olay yerinde polis ekiplerinin yaptığı araştırmada, çok sayıda boş kovan bulundu. 
     Özdoğan ailesinden bir kişinin daha önce bir kız kaçırdığı, ölen kişilerin kaçırılan kızın yakınlarıyla konuşmak amacıyla söz konusu adrese geldikleri belirtildi. 
     Silahlı saldırıyı yapan kişilerin de kaçırılan kızın yakınları olabileceğini belirten yetkililer, kaçan zanlıların yakalanmasına çalışıldığını ifade ettiler. 
     
     ÖLEN GENCİN DAHA ÖNCE KAÇIRIP AİLESİNE TESLİM ETTİĞİ KIZIN AİLESİ İLE ARALARINDA HUSUMET BULUNDUĞU BİLDİRİLDİ 

     Beyoğlu'nda düzenlenen silahlı saldırıda öldürülen 4 kişi arasında bulunan bir gencin daha önceden kaçırdığı kızın ailesi ile aralarında husumet olduğu bildirildi. 
     AA muhabirinin aldığı bilgiye göre, gece saatlerinde İstiklal Mahallesi İplikçi Fırın Caddesi'nde 34 AC 2057 plakalı otomobile gerçekleştirilen silahlı saldırıda Nazmi Özdoğan 32 , kardeşi Uğur Özdoğan 21 , annesi Perihan Özdoğan ile amcasının oğlu Barış Özdoğan'ın 18 öldürülmesi, 7 yaşındaki Perihan Özdoğan'ın da yaralanmasının ardından polis ekiplerince başlatılan çalışmalar sürüyor. 
     Saldırıda ölen Barış Özdoğan'ın yaklaşık 3 ay önce çevresinde ''Zeytin Ali'' olarak tanınan A.T'nin kızını kaçırıp daha sonra ailesine teslim ettiği, ancak bu nedenle taraflar arasında husumet çıktığı belirtildi. 
     Husumet yüzünden Nazmi Özdoğan'ın 32 daha önceden oturduğu bu mahalleden taşındığı, bu gece de annesi Perihan Özdoğan, kardeşi Uğur Özdoğan, kızı Perihan Özdoğan ve amcasının oğlu Barış Özdoğan ile birlikte İstiklal Mahallesi'nde oturan kayınvalidesini ziyarete geldiği öğrenildi. 
     Saldırıyı gerçekleştiren kişilerin ise A.T. ile 2 oğlu olduğu öne sürüldü. Bu zanlıların, Özdoğan ailesinin 1'i çocuk 5 üyesinin içinde bulunduğu otomobili çapraz ateşe tutarak kurşunladıkları iddia edildi. 
     Polis ekipleri, olay sonrası kaçan zanlıları yakalamak için başlattığı operasyonu sürdürüyor. 
     Öte yandan, saldırıda yaralanan 7 yaşındaki Perihan Özdoğan'ın, kaldırıldığı Taksim Eğitim ve Araştırma Hastanesi'ndeki tedavisine devam ediliyor. 
     Koluna isabet eden kurşunla yaralanan kız çocuğunun hayati tehlikesinin bulunmadığı öğrenildi. 
     Bu arada, Özdoğan ailesinin hastane ile olay yerine gelen bazı yakınları, fenalık geçirdi. 

     
</TEXT>
</DOC>
