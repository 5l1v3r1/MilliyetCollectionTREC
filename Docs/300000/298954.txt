<DOC>
<DOCNO> 298954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur10.html </URL>
<DATE> 2004/12/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Soğuk hava doğu bölgelerde etkisini sürdürüyor... 
</HEADLINE>
<TEXT>

     Doğu Anadolu Bölgesi'nde soğuk hava etkisini sürdürüyor. 
     Meteoroloji Bölge Müdürlüğü'nden alınan bilgiye göre, bölgede soğuk havanın en şiddetli yaşandığı Erzurum'da, gecenin en düşük hava sıcaklığı eksi 31 derece olarak kaydedildi. 
     Gecenin en düşük hava sıcaklıkları, sıfırın altında olmak üzere Ağrı'da 30, Ardahan'da 29, Kars'ta 22, Iğdır'da 15 ve Erzincan'da 13 olarak ölçüldü. 
     Mevsim normallerinin altında seyrettiği belirtilen hava sıcaklıklarında, önümüzdeki günlerde 1 ya da 2 derecelik artış beklendiği bildirildi. 
     Bu arada, kar yağışı nedeniyle Erzurum'da 15, Ardahan'da 21, Erzincan'da 10, Iğdır'da 5 ve Tunceli'de 3 olmak üzere bölgede 54 köy yolu da ulaşıma kapandı. 
     Köy yollarının ulaşıma açılması için çalışmaların devam ettiği belirtildi. 
     
     ARDAHAN-ŞAVŞAT KARAYOLU'NA ÇIĞ DÜŞTÜ 

     Ardahan-Şavşat Karayolu, yola çığ düşmesi nedeniyle ulaşıma kapandı. 
     Edinilen bilgiye göre, Ardahan-Şavşat Karayolu'nun 47. kilometresinde çığ düşmesi nedeniyle yol ulaşıma kapandı. 
     Karayolları ekiplerinin birkaç saat süren yoğun çalışmaları sonucu yol ulaşıma tekrar açıldı. 
     Yetkililer, yolda yer yer kar yağışı ve tipinin etkili olduğunu belirterek, söz konusu güzergahı kullanacak sürücüleri dikkatli olmaları konusunda uyardı. 
     
</TEXT>
</DOC>
