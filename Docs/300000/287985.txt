<DOC>
<DOCNO> 287985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun25.html </URL>
<DATE> 2004/11/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
AP Arafat'ın ölümü, hem karmaşanın, hem de barışın kapılarını aralıyor 
</HEADLINE>
<TEXT>

     Associated Press ajansının yorumunda, Filistin Devlet Başkanı Yaser Arafat'ın ölümünün, hem karmaşanın hem de barışın kapılarını araladığı belirtildi. 
     Yoruma göre, bunlardan hangisinin geçerli olacağı haleflerinin bombacıları zapt edip etmeyeceğine, İsrail'in müzakere masasına dönüp dönmeyeceğine ve ABD yönetiminin ağırlığını koyup koymayacağına bağlı. 
     Yorumda, İsrail'e bakıldığında, Arafat'ın ölümünün Başbakan Ariel Şaron'u, Filistinlilerle müzakere masasına oturmamak konusundaki ana mazaretinden yoksun bıraktığı belirtiliyor. İsrail ve ABD yönetimi, barışın önünde engel olduğu iddiasıyla Arafat'ı uzun zaman öncen gözden çıkarmışlardı. 
     Başındaki kefiyesi ve üstünden hiç çıkarmadığı üniformasıyla Arafat, Filistinlilerin devlet kurma hayallerini temsil eden karizmatik bir liderdi. 
     Bunun tam tersine, Filistin politikasında bundan sonra ağırlıklı olarak yer almaları beklenen Başbakan Ahmet Kurey ve eski başbakan Mahmut Abbas'ın çok popüler isimler olmadıklarından, barış sürecini yürütmek için gerekli güvenilirliği elde etmek için erken bir başarıya ihtiyaçları olduğu belirtiliyor. 
     Sol eğilimli İsrailli bakan Yossi Beilin, Kurey ve Abbas'ın, başarı sağlayabileceklerini göstermeleri için, gerek dünya gerekse İsrail tarafından desteklenmeleri ve güçlendirilmeleri gerektiğini söylemişti. 
     Ancak bu kişilerin ne kadar iktidarda kalacakları belli değil. Yasalara göre seçimlerin 60 gün içinde yapılması gerekiyor. 
     Arafat'ın liderliğindeki Filistin yönetimi 4 yıldır süren intifadada hayli zayıflamıştı ve Arafat'ın, Batı Şeria ve Gazze'de artan kanunsuzluğu durduramadığı söyleniyordu. 
     AP'nin yorumunda, yeni Filistin liderlerinin Arafat'ın başaramadığını başarmaları için Hamas ve İslami Cihat gibi örgütleri sistem içine çekmelerinin gerekebileceği belirtiliyor. Bunun militan örgütlerin İsrail'e saldırılarını azaltmalarını sağlayabileceği ya da bunların bir iktidar boşluğunun ortaya çıktığını görmelerinin şiddeti artırabileceği kaydediliyor. 
     AP'nin yorumunda, Arafat'ın ölümünün Filistin politikasının yanı sıra İsrail politikasında da değişiklik getirmesinin beklendiği belirtiliyor. 
     Maliye Bakanı Binyamin Netanyahu, Arafat'ın ölümü öncesinde yaptığı açıklamada, ''Arafat'ın ölümüyle Filistin liderliğinden gidecek olmasının yeni bir durum yarattığını'' belirterek, Şaron'un Gazze planını protesto için istifa kararını geri almıştı. 
     Yorumda, Arafat'ın ölümüyle Filistin yönetiminde bir iktidar mücadelesi olabileceği, ancak bunun yönetim ve barış yapma açısından yeni bir yaklaşımı da beraberinde getirebileceği belirtiliyor. 
     
</TEXT>
</DOC>
