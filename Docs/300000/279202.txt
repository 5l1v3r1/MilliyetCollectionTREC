<DOC>
<DOCNO> 279202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur21.html </URL>
<DATE> 2004/10/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Lise öğrencisi cinayeti soğukkanlılıkla anlattı Planladım ve öldürdüm 
</HEADLINE>
<TEXT>

     Enis YILDIRIM TRABZON, DHA 

TRABZON'da muhtar Halil İbrahim Aydın'ı pusu kurarak öldürdükten sonra hiçbirşey olmamış gibi okuluna giden ve daha sonra Jandarma tarafından yakalanan lise öğrencisi 17 yaşındaki O.D.'ye dün olay yerinde tatbikat yaptırıldı. Muhtarı öldürdüğü tabancayı eline alan O.D., "Muhtar bizim aleyhimize ifade verdi. Ona kin duydum, planladım ve öldürdüm'' dedi. 
     Beşikdüzü İlçesi'nin Dolanlı Köyü'nde meydana gelen olay iddialara göre şöyle gelişti Felçli olan Hüseyin Dübüş'ün ikinci eşi Huriye Dübüş, geçimsizlik nedeniyle bir süre önce evden ayrıldı ve kendisine ait eşyaları almak istedi. Eşyaları kendisine verilmeyen Huriye Dübüş, yaklaşık 1 ay önce kapıyı kırıp eve girdi ve eşyalarını aldı. 
     Hüseyin Dübüş ve 17 yaşındaki oğlu O.D., olaya büyük tepki göstererek Huriye Dübüş'ten şikayetçi oldu. Bunun üzerine Huriye Dübüş, Köy Muhtarı 33 yaşındaki Halil İbrahim Aydın'ı tanık gösterdi. Hüseyin Dübüş ve oğlu O.D. ile konuşarak olayı büyütmemelerini isteyen Muhtar Halil İbrahim Aydın, Huriye Dübüş'ü destekleyen bir ifade verdi. 
     Muhtar Halil İbrahim Aydın'a bu yüzden kin duyan ve öldürmeye karar veren Ö.D., önceki sabah erken saatlerde geçeceği yola pusu kurdu. Yola küçük kayalar ve odun parçaları yığıp barikat kuran O.D., kendisine ait minibüsle ilçe merkezine hareket eden Halil İbrahim Aydın'ı, barikatı görüp yavaşladığı sırada 3 el ateş ederek öldürdü. 
     
     CİNAYETTEN SONRA OKULA GİTTİ 
     Cinayetin ardından Beşikdüzü'ne giden Atatürk Lisesi öğrencisi O.D., hiçbir şey olmamış gibi derse girdi. Olayın ardından harekete geçen Jandarma, köydeki tartışmadan dolayı şüphelendiği O.D.'yi okul çıkışında gözaltına aldı. Sabah okula gelmediği ve üçüncü derse yetiştiği belirlenen O.D., cinayeti kendisinin işlediğini itiraf etti ve babasına ait ruhsatsız tabancayı sakladığı yerden çıkarıp Jandarma'ya teslim etti. 
     
     BÖYLE VURDUM 
     O.D.'ye dün olay yerinde, geniş güvenlik önlemleri altında tatbikat yaptırıldı. Cinayeti planlayarak işlediğini belirten O.D., "Sabah erken kalktım ve babamın silahını yanıma alarak olay yerine geldim. Yola küçük taşlar koydum. Her perşembe muhtarın bu güzergahı kullandığını biliyordum. Yolun altındaki çalılığa saklanıp bekledim. Bir süre sonra muhtarın minibüsü göründü. Muhtar yavaşlayarak yolun kenarından geçerken, oturduğum yerden kalktım ve muhtara ateş ettim. Daha sonra kaçarak ilçe merkezine indim ve okula gittim'' dedi. 
     Tatbikat sırasında, tabancayı eline alan O.D., cinayeti nasıl işlediğini tüm detaylarıyla anlattı. O.D., daha sonra sevkedildiği mahkemece tutuklanarak cezaevine gönderildi. Evli ve bir çocuk babası olan Halil İbrahim Aydın'ın cenazesi ise dün öğle namazının ardından gözyaşları arasında toprağa verildi. Aydın'ın 11 yaşındaki kızı Zekiye ve eşi Sevgi Aydın gözyaşlarına boğuldu. 
     
</TEXT>
</DOC>
