<DOC>
<DOCNO> 289920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur23.html </URL>
<DATE> 2004/11/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kış geldi Hafta sonu kar ve yağmur, hava soğuk... 
</HEADLINE>
<TEXT>

     Hüseyin NARİN 

Yağmurlu bir bayram geçiren Türkiye, bu hafta sonuna yağmur ve karla giriyor. Yarın akşam saatlerinden itibaren batı bölgelerimizden yurda giriş yapacak yağışlı hava, Cumartesi günü tüm Türkiye'yi etkileyecek. 
     Yağışlar kar ve yağmur şeklinde gerçekleşirken, hava sıcaklığı 10 derece düşecek. Hava sıcaklığı hafta sonu İstanbul ve Samsun'da 7, Ankara'da 4, Erzurum'da 5, İzmir'de 13 ve Antalya'da 16 dereceye kadar düşecek. 
     Meteoroloji'den alınan bilgiye göre, bugün akşama kadar Orta ve Doğu Karadeniz ile Doğu Anadolu yağışlı olacak. Erzurum-Kars çevresinde karla karışık yağmur görülürken, batı bölgelerimiz az bulutlu ve açık, diğer yerler parçalı bulutlu. Marmara'da şiddetli poyraz esecek. 
     
     İSTANBUL'DA KAR YAĞIŞI BEKLENİYOR 

     İstanbul'a mevsimin ilk karının 20 Kasım Cumartesi günü akşam saatlerinden itibaren yağacağı bildirildi. 
     İstanbul Meteoroloji Bölge Müdürü Mustafa Yıldırım'ın yaptığı açıklamaya göre, İstanbul'da hava yarın parçalı bulutlu ve zamanla çok bulutlu olacak. Lodos ise kuvvetli, zaman zaman kısa süreli fırtına şeklinde esecek. En düşük sıcaklığın 6, en yüksek sıcaklığın da 16 derece olması bekleniyor. 
     Kentte hava, 20 Kasım Cumartesi günü, parçalı çok bulutlu, sabah saatlerinde etkili sağanak ve gökgürültülü sağanak yağışlı, akşam saatlerinden sonra karla karışık yağmur, yüksek kesimler de kar yağışlı olacak. 
     İstanbul'da, 21 Kasım Pazar günü de havanın parçalı bulutlu, aralıklı karla karışık yağmur ve kar yağışlı olacağı tahmin ediliyor. 
     Ayrıca cumartesi gecesi ve pazar günü, özellikle yüksek kesimlerde don ve buzlanma bekleniyor. 
     
     GÜN GÜN HAVA DURUMU 

     Yarın akşam saatlerinden itibaren Trakya, Kıyı Ege ve Antalya çevresinde yağmur var. Yağmurla birlikte lodos eserken, Marmara, Batı Karadeniz, Ege ve İç Anadolu parçalı bulutlu, diğer kesimler açık bir gün geçirecek. 
     Cumartesi günü tüm Türkiye yağışlı ve soğuk... Marmara, Eskişehir-Bolu-Kastamonu çevresinde kar yağışı bekleniyor. Doğu Karadeniz, Doğu ve Güneydoğu Anadolu parçalı bulutlu, diğer yerlerin tamamında gün yağmurlu geçecek. Ege ve Akdeniz'de lodos, Marmara'da ise şiddetli karayel esecek. 
     Pazar günü ise yağışlar doğuya kayıyor... Batı ve Orta Karadeniz'in kıyı kesimi ile Sivas-Kayseri-Yozgat çevresi ve Doğu Karadeniz'in iç kesimlerinde etkili kar yağışı görülecek. Doğu Karadeniz'in kıyı kesimi, Doğu ve Güneydoğu Anadolu ile Doğu Akdeniz'de şiddetli yağmur yağacak. Yağmurla birlikte lodos kuvvetli esecek. Kıyı Ege ve Trakya az bulutlu ve açık, diğer yerler parçalı bulutlu olacak... 
     

     
</TEXT>
</DOC>
