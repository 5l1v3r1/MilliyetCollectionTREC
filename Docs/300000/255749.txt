<DOC>
<DOCNO> 255749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonyas06.html </URL>
<DATE> 2004/07/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AIDS'te yeni gelişme... Etkili bir mikrop öldürücü, kadınları koruyabilir 
</HEADLINE>
<TEXT>

     Tayland'ın başkenti Bangkok'ta düzenlenen 15. Uluslararası AİDS Konferansı'nda, 5 ila 7 yıl içinde kullanılabilecek etkili bir mikrop öldürücünün, kadınları AİDS'ten koruyabileceği bildirildi. 
     Kadınların üreme organlarına sürülen krem ya da jel biçimindeki mikrop öldürücülerin, etkisi uzun süren diyafram biçiminde de olabildiği ve prezervatif kullanımının pahalı olduğu ya da kültürel olarak kabul edilmediği fakir ülkelerdeki kadınları AİDS'ten korumayı hedeflediği açıklandı. 
     Uluslararası Mikrop Öldürücüler Ortaklığı Genel Müdürü Doktor Zeda Rosenberg, Rockefeller kuruluşunca daha önce yayımlanan bir raporu hatırlatarak, mikrop öldürücü kullanımının, 3 yıl içinde 2.5 milyon enfeksiyon vakasını önleyebileceğini belirtti. 
     Yüzde 60 etkiye sahip mikrop öldürücülerin, dünyanın düşük gelirli 73 ülkesindeki kadınların sadece yüzde 20'si tarafından kullanılmasının bile milyonlarca enfeksiyonu engelleyebileceği kaydedildi. 
     Afrika'nın Sahra kuşağının altında kalan ülkelerde bulunan yaklaşık 25 milyon AİDS hastasının ve HİV taşıyıcısının yüzde 60'ını kadınlar oluşturuyor. 
     
</TEXT>
</DOC>
