<DOC>
<DOCNO> 298613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/ekonomi/eko05.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım araçlarına 2006'da yüzde 15 vergi 
</HEADLINE>
<TEXT>



Finansal yatırım araçlarında 1 Ocak 2006'dan itibaren tek ve basit vergilemeye geçilmesi kapsamında uygulanacak olan stopaj oranı yüzde 15 belirlenirken, gelir vergisinde yüzde 45 olan üst sınır 2005'ten itibarin yüzde 40'a çekildi. Maliye Bakanlığı'nca hazırlanan "Vergi kanunlarının Yeni Türk Lirası'na uyumu ile bazı kanunlarda değişiklik yapılması hakkında kanun tasarısı" dün TBMM'ye sunuldu.Yeni düzenleme kapsamına, menkul kıymetler ile diğer sermaye piyasası araçlarının elden çıkarılmasından veya elde tutma sürecinde elde edilen gelirler, mevduat faizleri, özel finans araçlarından elde edilen gelirler ve repo kazançları giriyor. Yapılan düzenlemede, Hazine ve özel sektör tahvillerinden sağlanan getirilerin aynı esaslarla vergilendirilmesi sağlanıyor. Tasarıya göre, bankalar ve aracı kurumlar takvim yılının üçer aylık ödemeleri itibariyle bu yatırım araçlarından yüzde 15 kesinti yapacaklar. 


</TEXT>
</DOC>
