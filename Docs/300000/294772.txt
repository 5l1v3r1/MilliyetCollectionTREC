<DOC>
<DOCNO> 294772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo11.html </URL>
<DATE> 2004/12/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Potanın kalbi Malezya'da atacak... 
</HEADLINE>
<TEXT>

     2010 yılında düzenlenecek 16. Dünya Erkekler Basketbol Şampiyonası finallerine evsahipliği yapacak ülke, Uluslararası Basketbol Federasyonları Birliği'nin FIBA yarın Malezya'nın başkenti Kuala Lumpur'da yapacağı yönetim kurulu toplantısında belli olacak. 
     Organizasyonu düzenlemek üzere Türkiye ile birlikte Fransa ve Sırbistan-Karadağ, aday ülkeler olarak finale kalmıştı. 
     
     SUNUM SIRASINDA İLK SIRA TÜRKİYE'NİN 
     Başkent Kuala Lumpur'da bugün baylayan organizasyonda, çekilen kura sonucunda Türkiye Basketbol Federasyonu yetkilileri, FIBA Yönetim Kurulu üyelerinin huzurunda son sunumlarını yarın ilk sırada gerçekleştirecekler. 
     Kura çekimi sonrası 2. sırayı Fransa, 3. sırayı da Sırbistan-Karadağ aldı. 
     Sunway Lagoon Resort Hotel'de yerel saatle 10.00'da başlayacak 45'er dakikalık sunumların ardından federasyon yetkilileri, 15'er dakika süresince FIBA Yönetim Kurulu üyelerinden gelecek soruları yanıtlayacaklar. 
     3 ülke federasyonunun da sunumlarını tamamlamalarının ardından oylamaya geçilecek. Kararın TSİ 09.00'da açıklanması bekleniyor. 
     
     TANITIM FİLMİ HAZIRLANDI 
     Basketbol Federasyonu, sunum sırasında FIBA Yönetim Kurulu üyelerine izlettirmek üzere sponsorlar desteğinde bir tanıtım filmi hazırladı. 
     Devlet Bakanı ve Başbakan Yardımcısı Mehmet Ali Şahin'in de 2010 adaylığına ilişkin özel bir mesajının yer aldığı 12 dakikalık filmde, 3.5 dakikalık özel bir klip de bulunduğu bildirildi. 
     
     19 ÜYE OY KULLANACAK 
     FIBA Yönetim Kurulu'dan 19 üyenin oy kullanacağı oylama sonrasında federasyon yetkilileri yeniden toplantı salonuna alınacaklar. 
     Kararın açıklanmasının ardından eğer bir ülke federasyonu 10 veya üzerinde oy almayı başarmış ise, 2010 Dünya Şampiyonası'na evsahipliği yapma hakkını elde edecek. 
     Şayet 3 ülke federasyonu da 10 oy veya üzerinde oy almayı başaramazsa o halde en az oy alan ülke federasyonunun elenmesinin ardından 2. tur oylamaya geçilecek. 2. tur oylamada daha fazla oy alan ülke federasyonu, 16. Dünya Erkekler Basketbol Şampiyonası finallerine evsahipliği yapacak. 
     Oy kullanacak delegeler arasında Çin, Avustralya ve Fildişi Sahilleri'nden 2'şer, ABD, Malezya, Yunanistan, İsviçre, Almanya, Mali, Kanada, Arjantin, Kuveyt, İsveç, İtalya, Fransa ve Yeni Zelanda'dan da 1'er delege yer alıyor. 
     FIBA Yönetim Kurulu'nun 20. üyesi Porto Rikolu Jenaro Marchand ise rahatsızlığı nedeniyle toplantıda yer almıyor. 
     
     7 ÜLKE BAŞVURMUŞTU 
     Şubat ayında 7 ülke federasyonuyla birlikte şampiyonaya evsahipliği yapmak için ön adaylık başvurusunu yapan ve temmuz ayında ise resmi başvuru dosyasını FIBA'ya sunan Türkiye Basketbol Federasyonu, eylül ayı başında yapılan eleme sonucunda 3 finalistten bir tanesi olmayı başarmıştı. 
     Eylül ayı sonunda ise FIBA 2010 Değerlendirme Heyeti'nin Türkiye'ye yapmış olduğu ziyarette son derece olumlu bir izlenim yaratmayı başaran ve adaylık iddiasını güçlendiren federasyon, dünyanın en büyük ve en önemli basketbol organizasyonu için Fransa ile birlikte favori olarak gösteriliyor. 
     
     SIRBİSTAN-KARADAĞ'A TEPKİ 
     Finale kalan 3 ülkeden 1'i olan Sırbistan-Karadağ'ın, organizasyonu düzenlemek için Hırvatistan, Bosna-Hersek ve Slovenya'yı da ortak göstermesi, başta Türk delegasyonu olmak üzere tepki topladı. 
     Basketbol Federasyonu Başkanı Turgay Demirel, sonradan yaşanan bu gelişmeyi eleştirdi. 
     
</TEXT>
</DOC>
