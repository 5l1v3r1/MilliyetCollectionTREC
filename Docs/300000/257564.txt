<DOC>
<DOCNO> 257564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun07.html </URL>
<DATE> 2004/07/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Mostar Köprüsü'nün açılışı dünya basınında... Gazeteler ne yazdı 
</HEADLINE>
<TEXT>

     Bosna Savaşı sırasında 11 yıl önce yıkılan ve bugün açılışı yapılacak olan Mostar Köprüsü bugün İngiliz gazeteleri tarafından geniş şekilde işlendi. 
     Independent Mostar Köprüsünü "umut köprüsü" olarak niteliyor. Ancak sorunların sürdüğünü vurguluyor. 
     "Kimse taş bir yapının onarılması ile eski Mostar'ın geri geleceğini umarak kendisini kandırmasın. Yine de en azından turizmin bölgeye dönmesini umud edebiliriz. Böylece bölge sakinleri paylaşacakları ortak bir geecek olduğu duygusunu hissederek, daha fazla hoşgörülü olabilirler." 
     
     Guardian Kent hala bölünmüş durumda 

     "Mostar'ın yıkılışı kentin de ölümü anlamına geliyordu" diyen Guardian, "Köprü açılıyor ama kent hala bölünmüş durumda" diyor. 
     "Bu kentte, eve teslim pizza dağıtanlar nehrin karşı yakasındaki Müslümanlara pizza götürmez, Hırvat ve Müslümanlar cep telefonlarının farklı kodları ile ayırt edilebilir, anaokulundan üniversiteye eğitimde ayrılık sürerken durum pek normal değil". 
     Ancak gazete Bosna'daki uluslararası toplumun yüksek temsilcisi Paddy Ashdown'un son dönemde attığı büyük adımlar olduğunu vurguluyor. 
     Gazetenin Mostar'ı, Balkanların Beyrut'u ya da Lefkoşa olmaktan çıkaracak dediği adımlar şöyle 
     "Geçen hafta Hırvat ve Müslüman ambulans servisleri ve itfaiyeleri birleştirildi. 
     Savaştan bu yana ilk kez kentteki farklı belediyeler bütçelerini birleştirme kararı aldı. Kendi aralarında bu yolda anlaşamayan siyasi partiler Lord Ashdown'un talimatı zoruyla 100 bin nüfuslu kentte çöp toplamadan kanalizasyona, ayrı ayrı faaliyet gösteren 70'ten fazla birimi yeniden aynı çatı altında birleştiriyor." Ancak gazete, bu noktada en önemli ihtiyacın kendi tarihlerini diğer toplumun kesinlikle giremediği okullarda öğreten Mostarlıların eğitimi olduğunu vurguluyor. 
     
</TEXT>
</DOC>
