<DOC>
<DOCNO> 299265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur30.html </URL>
<DATE> 2004/12/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Erdoğan'a dilekçe yazan diş hekiminin isteği oldu... 
</HEADLINE>
<TEXT>

     Hatay'ın İskenderun İlçesi'nde, yaklaşık 11 ay diş ünitesi bulunmayan bir sağlık ocağında görev yaparken, Başbakan Erdoğan'a bir dilekçeyle ''aldığı maaşı hak etmek'' istediğini yazan doktorun ataması gerçekleştirildi. 
     Diş Hekimi Dr. Salih Başer, ekim ayında gönderdiği dilekçesinde, görev yapma imkanı olmayan bir sağlık ocağına atanarak ''üretmeden maaş aldığını'' ve İl Sağlık Müdürlüğü'ne yazdığı dilekçelerin dikkate alınmadığını ifade etmiş ve Başbakan Erdoğan'dan talepte bulunmuştu. 
     Dilekçesinde aldığı maaşın karşılığını veremediği için rahatsız olduğunu belirterek, ''aylardır hiç üretmeden maaş alıyorum. Hastanede çalışarak aldığım maaşı hak etmek istiyorum'' ifadelerine yer veren Diş Hekimi Başer'in isteği gerçekleşti. 
     18 yıllık devlet memuru olduğunu bildiren Dr. Salih Başer, geçtiğimiz hafta diş ünitesi bulunmayan 3 No'lu Sağlık Ocağı'ndan, diş ünitesi bulunan ve 2 diş hekiminin görev yaptığı Ana Çocuk Sağlığı'na üçüncü hekim olarak atandı. 
     
</TEXT>
</DOC>
