<DOC>
<DOCNO> 274618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo21.html </URL>
<DATE> 2004/09/24/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Gençler-Fener maçından notlar Komutanlar tribünde... 
</HEADLINE>
<TEXT>

     Birinci Süper Futbol Ligi'nde, Gençlerbirliği ile Fenerbahçe, ligdeki 63. maçına çıktı. 
     Karşılaşma öncesinde, stadın etrafında geniş güvenlik önlemleri alınırken polis, köpekleri ile protokol tribününde arama yaptı. 
     Bilet fiyatlarının yüksek oluşu Ankaralı sporseverlerin maça ilgisini azalttı. Tribünlerde yer yer boşluklar görüldü. 
     Gençlerbirliği'nde Youla, Ali Tandoğan ve Ceyhun sakatlıkları nedeniyle forma giyemedi. Erkan ise uzun süreli bir sakatlıktan sonra ilk 11'de yer aldı. 
     Geçen sezon Gençlerbirliği'nden Fenerbahçe'ye transfer olan Serkan ve Deniz eski takımlarına karşı ilk kez forma giydi. 
     Fenerbahçe'de ise Kemal, Semih, Mahmut Hanefi ve kaleci Recep, Ankara'ya getirilmedi. 
     Bu arada Gençlerbirliği, Ankara'da yapılan maçlarda, Fenerbahçe'ye karşı 9-7 üstün durumda bulunuyor. 
     Karşılaşmayı, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Fevzi Türkeri ve Genelkurmay İkinci Başkanı Orgeneral İlker Başbuğ da eşleriyle birlikte protokol tribününde izlediler. 
     Milli Takım Teknik Direktörü Ersun Yanal da, maçı izleyenler arasındaydı. 
     Gençlerbirliği, ''26 Eylül Dünya Kalp Günü-Spor kalbinizi korur'', Fenerbahçe ise ''Onlar unutabilir, biz onları unutmayalım Dünya Alzheimer Günü'' yazılı pankartla sahaya çıktı. 
     Öte yandan, 2 takım arasında oynanan PAF Ligi karşılaşmasını, Gençlerbirliği, 4-3 kazandı. 
     
</TEXT>
</DOC>
