<DOC>
<DOCNO> 292156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur53.html </URL>
<DATE> 2004/11/25/ </DATE>
<TIME> 18.33 </TIME>
<AUTHOR>  </AUTHOR>
<HEADLINE>
Banka soygunu girişimi... Alarm çalınca yakalandı 
</HEADLINE>
<TEXT>

     Adana'da, bir banka şubesine, dün sabaha karşı giren ve alarmın çalması üzerine kaçan hırsız güvenlik güçleri tarafından yakalandı. 
     Emniyet Müdürlüğü'nden alınan bilgiye göre, Atatürk Caddesi'ndeki Garanti Bankası Şubesi'ne, bitişikteki inşaattan çatıya geçen ve buradaki pencerenin kilidini kırarak girdikten sonra alarmın çalması üzerine kaçtığı belirlenen Ramazan İ, düzenlenen operasyonla Çakmak Caddesi'nde yakalandı. 
     Bankanın kameralarının izlenmesinin ardından takibe alınan Ramazan İ'nin geçen günlerde Atatürk Caddesi'ndeki Vakıfbank Şubesi'ne de hırsızlık amacıyla girdiği, ancak bunun da teşebbüs aşamasında kaldığı belirtildi. 
     Yetkililer, Ramazan İ'nin sorgusunun ardından adliyeye sevk edileceğini ifade ettiler. 
     
</TEXT>
</DOC>
