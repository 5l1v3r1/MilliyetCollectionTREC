<DOC>
<DOCNO> 268044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yasam/ayas.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbinizi 'yüzde 90 korumanın' formülü 
</HEADLINE>
<TEXT>


Kalp hastalığı riskinizi azaltmak için sigara içmeyin, meyve - sebze yiyin, mutlaka haftada 4 kez egzersiz yapın ve günde 1- 2 kadeh şarap için 

Ayşegül Aydoğan 

Sigara içmemek ve her gün meyve yemek, kalp hastalıklarına yakalanma riskini yüzde 75 azaltıyor. Ayrıca günde 1-2 kadeh şarap içmek ve ezgersiz yapmakla da risk yüzde 90 düşürülebiliyor. 
Avrupa Kardiyoloji Kongresi'nin ESC Münih'te düzenlediği kongrede, bugüne kadar yapılan en büyük çalışmalardan biri olan INTERHEART araştırmasının sonuçları açıklandı. Beş kıta ve 52 ülkede, yaklaşık 30 bin kişi üzerinde yapılan çalışma, kalp- damar hastalıklarının en önemli iki risk faktörünün kolesterol ve sigara olduğunu ortaya koydu. 

9 risk faktörü var 
Üçüncü dünya ülkelerini de kapsayan araştırmaya göre, kalp damar hastalıklarına 9 risk faktörü neden oluyor. Bunlar dünyada hemen hemen her bölge ve etnik grupta aynı ölçüde etkili. En önemli risk faktörleri ise, kolesterol, sigara, diyabet, bel bölgesi şişmanlığı, stres, sebze ve meyve tüketiminin azlığı, fiziksel aktivite ve alkol tüketimi olarak sıralanıyor. 
Araştırmaya katılanların kilo, boy, bel çevresi, tansiyonu, kolesterol değerleri ve kalple ilgili diğer parametrelerine bakıldı. Tüm ülkelerde ortalama kalp krizi geçirme yaşının kadınlarda 65, erkeklerde ise 56 olduğu belirlendi. 

Puro, pipo da tehlikeli 
Sigara da ikinci önemli risk faktörü. Ancak genç katılımcılarda, sigaranın lider faktörü olduğu belirlendi. Araştırmada, günde 1 - 5 sigara içenlerin kalp damar hastalıkları riskinin yüzde 40 arttığı pipo, puro gibi tütün ürünlerinin de riski 3 kat artırdığı bildirildi. 
INTERHEART çalışmasını yürüten Kanada Ontario Hamilton Üniversitesi'nden Prof. Dr. Salim Yusuf da kalp sağlığıyla ilgili şunları söyledi "Eğer sigara içmiyor ve her gün meyve sebze yiyorsanız, kalp hastalığı riskinizi yüzde 75 azaltırsınız. Ek olarak haftada 4 kez 30 - 40 dakika egzersiz yaparsanız risk yüzde 80, buna biraz alkol günde 1 - 2 kadeh şarap ilave ederseniz, risk yüzde 90 azalır". 



</TEXT>
</DOC>
