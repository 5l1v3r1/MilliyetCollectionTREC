<DOC>
<DOCNO> 282291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas13.html </URL>
<DATE> 2004/10/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk kadının "eş dayağına" bakışı... 
</HEADLINE>
<TEXT>

     Evli kadınlarının yüzde 39'u, ''kocaya karşılık verme, parayı gereksiz yere harcama, çocukların ihmal edilmesi, yemeği yakma'' gibi durumlarda kocanın karısını dövmesinin haklı olduğunu düşünüyor. 
     Türkiye Nüfus ve Sağlık Araştırması 2003'te, evli kadınların fiziksel şiddete maruz kalmalarına ilişkin tutumları saptandı. 
     Hacettepe Üniversitesi Nüfus Etütleri Enstitüsü, Sağlık Bakanlığı Ana-Çocuk Sağlığı ve Aile Planlaması Genel Müdürlüğü ile işbirliği içinde DPT ve AB'nin finansal katkılarıyla gerçekleştirilen araştırma, 10 bin 836 hanede, 15-49 yaşları arasında 8 bin 75 evli kadını kapsıyor. 
     Araştırmada, evli kadınların aile içi şiddet biçimlerinden özellikle fiziksel şiddete ilişkin tutumlarını ne kadar içselleştirdiklerinin belirlenmesi amacıyla kadınlara, kocanın karısını dövmesini haklı bulup bulmadıklarına ilişkin bir dizi soru soruldu. Kadınların yüzde 39'u, ''kadının yemeğini yakması, kocasına karşılık vermesi, parayı lüzumsuz yere harcaması, çocuklarının bakımını ihmal etmesi ve cinsel münasebette bulunmayı reddetmesi'' gibi durumlardan en az birini kocanın karısını dövmesi için haklı bir neden olarak görüyor. 
     
     YEMEĞİ YAKMA DA DAYAK NEDENİ 
     Verilere göre, evli kadınların yüzde 29'u ''kadının kocasına karşılık vermesi'', yüzde 27'si ''parayı gereksiz yere harcaması'' ve yüzde 23'ü ''çocukların bakımını ihmal etmesi'' durumunda kocanın karısını dövmesini haklı buluyor. Kadınların yüzde 6'sı ''yemeği yakmayı'' da dayak nedeni olarak kabul ediyor. 
     Verilere göre, kırsal alanda yaşayan kadınların yüzde 57'si, belirtilen durumların en az biri için kadının kocası tarafından dövülmesini haklı bulurken, bu oran kentte yaşayan kadınlarda yüzde 32'ye düşüyor. 
     Gerek kentte gerekse kırsal alanda yaşayan kadınlar arasında, ''kadının kocasına karşılık vermesi'' dayak konusunda en çok kabul edilen neden sayılıyor. 
     Doğuda yaşayan kadınların yüzde 49'u belirtilen durumlardan en az birini dayak için haklı bir gerekçe olarak görüyor. Bu oran, İstanbul'da en düşük hesaplanırken, batıda yüzde 33, kuzeyde yüzde 36'ya düşüyor. 
     Verilere göre, en az liseyi bitiren kadınların bile yüzde 9'u, herhangi bir nedenle karının kocası tarafından dövülebileceğini düşünüyor. Hiç eğitimi olmayan veya çok az eğitim görmüş kadınların 3'te 2'si yani yüzde 62'si kadının koca dayağında en az bir nedeni haklı buluyor. 
     
</TEXT>
</DOC>
