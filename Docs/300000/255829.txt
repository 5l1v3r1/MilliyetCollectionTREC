<DOC>
<DOCNO> 255829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun05.html </URL>
<DATE> 2004/07/16/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Kerry, Bush'u bölücülükle suçladı... 
</HEADLINE>
<TEXT>

     ABD başkanlık seçimleri için Demokrat Parti adayı olarak yarışan Senatör John F. Kerry, ''Renkli İnsanların Gelişimi İçin Ulusal Dernek'' NAACP kurultayında yaptığı konuşmada, ABD Başkanı George W. Bush'u ''bölücülükle'' suçladı. 
     Cumhuriyetçi Parti'den rakibi Bush'un Amerika'yı ırklara ve zenginliğe göre böldüğünü söyleyen Kerry, kendisinin ise ''tüm halkın'' lideri olacağını kaydetti. 
     Bush'un, sivil haklar savunucusu bir grup olan NAACP'ın kurultayında konuşma davetini reddetmesini de eleştiren Kerry, ''Belki Bush size konuşma yapamayacak kadar meşguldür, ama size bir haberim var 2 Kasım'dan sonra Bush'un çok vakti olacak'' dedi. 
     ''Eğer Başkansanız, ayrım yapmaksızın halkın tüm kesimleriyle konuşmanız gerekir ve ben tam olarak bunu yapmak niyetindeyim'' diyen Kerry, ''Ben gerçek anlamda birleştirici bir başkan olacağım, ulusu ırka, zenginliğe ya da başka bir unsura göre bölen değil'' şeklinde konuştu. 
     Bu arada, NAACP üyelerinin Başkan Bush'a yönelik eleştirileri artarak devam ediyor. NAACP üyesi Coralee Boulware, ''Bush kurultaya gelmeyerek bu ülkenin insanlarına ve kurultaya saygısızlık etmiştir'' dedi. 
     NAACP Başkanı Julian Bond da ''Bush eğer kendisini eleştiren insanların bulunduğu yerlere gitmeyecekse evinden asla çıkamaz'' diye konuştu. 
     Bush, politikalarının eleştirildiği ve kendisine hakaret edildiği gerekçesiyle NAACP kurultayında konuşmayı reddetmişti. 
     
</TEXT>
</DOC>
