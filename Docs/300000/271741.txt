<DOC>
<DOCNO> 271741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo19.html </URL>
<DATE> 2004/09/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Köseoğlu Sözlerim cımbızla çekilerek çarpıtılıyor... 
</HEADLINE>
<TEXT>

     Konyaspor Başkanı Mehmet Köseoğlu, bir kulübün başkanının yerel televizyon istifaya çağırdı diye görevi bırakmayacağını, tüzükte böyle bir madde bulunmadığını söyledi. 
     Köseoğlu, Konyaspor'un hedeflenen noktaya doğru emin adımlarla ilerlediğini, kesinlikle başarısız olmadıklarını belirtti. 
     Kayserispor deplasmanından mutlak galibiyet beklediklerini, ancak bir puan aldıklarını ifade eden Köseoğlu, ''Bu beni çok üzdü. Benim hedefim iki haftada 6 puandı. Baskı yaptık, güzel oynadık ama galibiyeti kaçırdık'' dedi. 
     Köseoğlu, bazı yerel basın organlarında kendisi ile ilgili yapılan eleştirilerle günlerdir Konyaspor ve yönetiminin yıpratılmaya çalışıldığını savunarak, şunları söyledi 
     ''Aslında bazıları kendilerine hedef arıyor. Ben Konyaspor'a sahip çıkılmadığını anlatmak istedim. 10 yıl aradan sonra lige çıktık. Bunun iyi değerlendirilmesi gerekir. Süper Lig'in kıymetini Konyalılar olarak iyi bilmeliyiz. Ancak, benim bazı sözlerim cımbızla çekilerek, basında çarpıtılıyor. Benim seslenişimi farklı yorumlayıp istifaya çağırdılar. Bir kulübün başkanı, yerel televizyon istifaya çağırdı diye gitmez. Tüzükte böyle bir açıklama yok.'' Şeref tribünü biletini sanayici ve esnafa 1 milyar liraya satamadıklarını, buna karşın Kayserispor'un sanayicilere şeref tribünü biletini 5 milyar liraya sattığını anlatan Köseoğlu, Konyaspor'u kimin destekleyeceğini çok merak ettiğini söyledi. 
     Bir kulübün başkanı olarak kimseyle alıp veremediğinin olmadığını vurgulayan Köseoğlu, ''Bir başkanın nasıl gelip nasıl gideceği bellidir. Herkes haddini bilmeli. Benim amacım ve çabam, Konya gibi büyük ve giderek gelişen bir kentin takımının Süper Lig'de başarılı olmasıdır. Ben bunun için destek arıyorum ama söylediklerimi kendi istedikleri gibi yorumlayarak takımı yıpratmak istiyorlar. Haksız eleştiriye artık son verilsin'' diye konuştu. 
     
</TEXT>
</DOC>
