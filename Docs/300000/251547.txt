<DOC>
<DOCNO> 251547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/magazin/amag.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kadarı olmaz' demeyin, oldu 
</HEADLINE>
<TEXT>


Doğuş'un son klibi bir İngiliz hip hop grubu klibinin kopyası. Hatta İngilizin 'silinip', Doğuş'un 'yapıştırıldığı' final, bizzat klibin kendisi 

ALİ'CE Ali Eyüboğlu 

Müzik dünyasında, yabancı bir şarkının nakaratının ya da tamamının aşırıldığını, sinemada senaryoların birebir kopya edildiğini ya da uzun soluklu televizyon dizilerini "esin kaynağı" olduğunu çok gördük. Ama Doğuş'un yaptığına şimdiye kadar hiç rastlamadık. 
İngiliz hip hop grubu 'UNKLE'nin, tümü tünelde çekilmiş bir klibi var. 'Rabbit in your headlights' adlı parçanın klibi, otomobillerin, hızla gittikleri yolda ilerleyen, dünyaya boş vermiş adama klakson çalan görüntüsüyle başlıyor. İki şeritli yolda otomobillere aldırmadan yürüyüp söylenen parka giyinmiş orta yaşlı adam, bir otomobilin dikiz aynası çarpınca kendini yerde buluyor. Ama kalkıp yoluna devam ediyor ve çok geçmeden bir başka otomobil çarpıp onu karşı şeride fırlatıyor. Yine kalkıp yürüyor, bu kez cipe tosluyor. Yere düşen adam şarkı söyleyerek doğruluyor ve yoluna devam ediyor. Çok geçmeden bir otomobil daha yere savuruyor onu, sonra bir diğeri. 
Klibin sonuna doğru adam üstündeki parkayı çıkarıp yarı çıplak yürümeye başlıyor. Klibin finalinde bu kez adama çarpan otomobil paramparça oluyor, adam sapasağlam ve ayakta kalıyor. 

Aslında 'fark ' çok 
Doğuş'un da, 'Yalnızım' adlı şarkısına çektiği bir klip var 'hık' demiş, UNKLE'nin klibinden düşmüş. UNKLE'nin klibi, Yekta Özbilen'in yönettiği klibe, birebir esin kaynağı olmuş. 
Doğuş da, klip boyunca tünelde yürüyüp, şarkı söylüyor. Üzerinde kapüşonlu bir parka. Ona da sürekli otomobil çarpıyor. O da düştüğü yerde yakın plan şarkı söylüyor. İki klip de, bir şoförün yakın plan klakson çalma görüntüsüyle başlıyor. İngilizlerin klibinde klaksonu çalan kamyon, bizimkiler işi büyütüp tünele TIR sokmuş. UNKLE'nin klibinde adam ilk darbeyi dikiz aynasından alıyor, Doğuş'un klibinde 'aynalı kaza' ikinci sırada, çünkü ilkinde şarkıcı otomobil çarpmadan düşüyor. 

Asıl bomba finalde 
Doğuş'un klibi, finaline kadar 'UNKLE'nin klibi birebir kopya edilerek çekilmiş. Doğrusunu söylemek gerekirse, bir kaza sahnesi var ki bizimkiler onu, İngilizlerden daha başarılı çekmiş. 
Yaptığı aşırma televizyoncuların gözünden kaçmayan Doğuş'un klibinde asıl bomba ise finalde. 
Yönetmen Yekta Özbilen, UNKLE'ın final sahnesini, Mercedes parçalayıp masrafa girmemek için kopyalayıp olduğu gibi Doğuş'un klibine taşıdı. Yönetmen, İngiliz solisti görüntüden silip yerine Doğuş'u yerleştirdi. Özbilen, aşırdığı görüntülerle Doğuş'a çektiği görüntünün renklerini tutturamayınca çareyi 'Yalnızım'ı siyah - beyaza çevirmekte buldu. Böylece Doğuş'un onca vukuatından sonra bir de senaryosu ve görüntüsü aşırma klibi oldu. 


</TEXT>
</DOC>
