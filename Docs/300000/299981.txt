<DOC>
<DOCNO> 299981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur06.html </URL>
<DATE> 2004/12/22/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Hastalar için 'atbulans' 
</HEADLINE>
<TEXT>

     Mukadder YARDIMCIEL DHA 

KARS'ın Hamzagerek Köyü'nde oturanlar, sağlıkevinin kapalı olması nedeniyle hastalarını, iğne yaptırmak için 5 kilometre ötedeki komşu köye at arabası ile taşımak zorunda kalıyor. 
     Kars'a 40 kilometre uzaklıktaki Hamzagerek Köyü Muhtarı Umut Birdal, 1.5 yıldan bu yana sağlıkevine ebe- hemşire atanmadığını söyledi. Köydeki 150 hanede yaşayan 700 kişinin sağlık sorunları ile başbaşa kaldığını anlatan Muhtar Umut Birdal, hastaların 5 kilometre ötedeki komşu Bekler Köyü'ne at arabası, traktörlerle götürülüp-getirildiğini belirtti. Muhtar Birdal, "Başvurularımıza rağmen kapalı olan sağlıkevine ebe-hemşire ataması yapılmadı. Boş kalan sağlıkevi, harabeye döndü. Hastalarımızı battaniyelere sarıp, komşu köyün sağlıkevine götürmek zorunda kalıyoruz. Özellikle kış mevsiminde gidiş-gelişler çileye dönüyor. Yolculukta yabani hayvanların saldırı olasılığına karşılık köpekleri yanımızdan ayırmıyoruz'' dedi. 
     Köy sakinlerinden Veli Birdal, hasta eşi Sona'nın iğnelerini yaptırmak için günde 10 kilometrelik yolu at arabası üzerinde gitmek zorunda kaldıklarını söyledi. Bu yolculuğunun kış mevsiminde çok tehlikeli olduğunu vurgulayan Veli Birdal, "Her Allah'ın günü aynı çile çekiyoruz'' dedi. 
     Kars İl Sağlık Müdürlüğü yetkilileri, ebe- hemşire sıkıntısı yaşandığı için Hamzagerek Köyü'ne atama yapılamadığını söyledi. Sağlık görevlilerinin köyleri dolaşarak aşı ve tarama yaptığı ifade edildi. 
     
</TEXT>
</DOC>
