<DOC>
<DOCNO> 261259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/eko02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkta yüzde 110 fiyat artışı 
</HEADLINE>
<TEXT>


Geçen yıl, 2.5 milyon lira fiyat isteyen Fiskobirlik, "Fındık, bu yıl 5 milyon 250 bin lira olsun" dedi. Fiyatı yüksek bulan ihracatçıya göre 60 bin ton fındık elde kalır 

BÜLENT YARDIMCI 

Fiskobirlik, 2004 ürünü fındık alım fiyatını Giresun kalite kabuklu tombul fındık için 5 milyon 250 bin lira olarak açıkladı. Fiskobirlik Başkan Vekili Salih Can başkanlığında 50 kooperatif başkanının katılımıyla yapılan toplantıda levant kalite kabuklu tombul fındık için 5 milyon 50 bin, kabuklu sivri ve kara fındık için ise brüt 4 milyon 750 bin lira fiyat belirlendi. 
Alım kampanyası 20 Ağustos'ta başlıyor. 2004 ürünü fındığın kilogramının maliyeti 3 milyon 698 bin 190 lira, tahmini fındık rekoltesi ise 358 bin ton olarak belirlendi. Geçen sezon rekolte 450 bin tondu. 
2001'den bu yana devlet fındık için taban fiyat belirlemiyor ve destekleme alımı yapmıyor. Fiyat serbest piyasada belirleniyor. Geçen yıl Fiskobirlik, "Kabuklu fındık fiyatı 2.5 milyon olmalı" demiş ve fiyat da bu düzeyde oturmuştu. Yani bu yıl fiyatta yüzde 110 artış oldu. 

Pazara heyecan geldi 
Üreticilerin gönlünden 4 - 5 milyon lira fiyat geçerken, tüccar ve ihracatçı fiyatın 3-3.5 milyon lira olmasını istiyordu. Fiskobirlik ise dün, 5 milyon 250 bin lirayla piyasada büyük heyecan yarattı. Fındık fiyatının geçen yıla göre yüksek oranda artmasının nedeni düşük rekolte. Nisanda don yüzünden özellikle Doğu Karadeniz'de fındıkta yüzde 70 kayıp oldu. Ama Batı Karadeniz'de rekolte yüksek. 
Fiskobirlik fiyatları belli olunca, bugüne kadar "Fındık fiyatı ne olacak " sorusu yerine, 'Bu fiyatlarla fındığı tüccar mı alacak, Fiskobirlik'mi Bu fiyatlarla ihracat ne kadar olur " tartışması başladı. 
Trabzon Ticaret Borsası Başkanı Mehmet Cirav ile Yönetim Kurulu Başkanı Sebahattin Aslantürk fiyatın yüksek olduğunu belirtirken, "Fiskobirlik fiyatları ile bir kilo iç fındık ihraç fiyatı 7 dolar olur. Düşük rekolteye rağmen bu yılki fındığın tamamını bu fiyatla ihraç edemeyiz. Tahminimize göre bu yıl 50 - 60 bin ton kabuklu fındık Türkiye'nin elinde kalır" dedi. 


</TEXT>
</DOC>
