<DOC>
<DOCNO> 275780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/axgun01.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vicdansızlar cenneti katletti 
</HEADLINE>
<TEXT>


Binlerce turistin tatil yaptığı mavi bayraklı Torba Koyu, Bodrum'u vuran sağanak yağışı fırsat bilerek atık sularını denize boşaltan tesislerce kirletildi 

YAŞAR ANTER Muğla DHA 

Bodrum'un cennet köşelerinden Torba Koyu, 4 gün önceki sağanak yağmuru fırsat bilen bazı tesis yöneticilerinin özel borularla denize bıraktığı fosseptik atıklarıyla kirlendi. Mavi bayraklı koyda turistler rengi değişen plajları terk ederek başka yerlerde denize girmek zorunda kaldı. 
TBMM'de, "çevrenin kasten ve taksirle kirletilmesine 2 yıla kadar hapis cezası" getiren düzenlemenin TCK'nın yürürlüğe girmesinden itibaren 2 yıl ertelenmesinin ardından, Bodrum'da çevre katliamı yaşandı. Bodrum'u geçen cumartesi vuran sağanak yağışta arıtma tesisleri dolan, otel ve tatil köyleri, yağmur suyunu tahliye bahanesiyle fosseptik sularını caddelere, yağmur suyu kanallarına ve borularla denize verdi. 

Turistler isyan etti 
Koydaki renk değişimini herkes önce selle gelen çamura bağladı. Ancak 8 tatil köyüyle 12 büyük otelin bulunduğu ve 12 binin üzerinde turistin tatil yaptığı koy kahverengiye dönüştü, ardından da etrafı pis kokular kaplayınca skandal anlaşıldı. 
Koyda 3 gündür denize giremeyen turistler, tur operatörlerine tepki gösterdi. İhbar üzerine Sahil Güvenlik ekipleri, kirliliği kamerayla görüntüledi ve numune aldı. Sağlık Grup Başkanlığı da inceleme başlattı. 
Torba Muhtarı Adnan Öztok, fırsatçı 5 - 6 tesisin kirliliğe neden olduğunu belirterek, "Bu koy sığ ve kumsal. Bu pisliği 2 haftada atamaz. Tesislere fosseptiklerini vidanjörlerle çektirmek pahalı geliyor. Suç duyurusunda bulunduk" dedi. 
Koy dışında kalan Kervansaray, Samara, Milta, Ora ve Rixsos tatil köylerinin yöneticileri de yetkilileri göreve çağırdı. Eski Yeşiller Partisi Genel Başkanı Bilge Contepe de, "Çevre cezalarını erteleyenler şimdi ne düşünüyor, merak ediyorum" diye konuştu. 

'3300 başkan hapse girer' 

ABDULLAH KARAKUŞ Kızılcahamam 
Çevre ve Orman Bakanı Osman Pepe, çevre suçlarına cezaları 2 yıl erteleyen TCK düzenlemesini savunarak, "Düzenlemeyi şimdi uygulamaya koysak, 3300 belediye başkanı hapse girer" dedi. Tesislerin henüz çevre temizliği için gereken parametreleri sağlayamadığını belirten Pepe, "Öncelikle arıtma tesisleri yapılmalı. Boyacı küpü mü bu, hemen bir anda çıksın Belediye başkanlarını düz duvara tırmandırmayız. Bizim 1700, muhalefetin 1600 belediye başkanı var. Kaçının arıtma tesisi var Trabzon Belediyesi h l çöplerini denize boşaltıyor." 


</TEXT>
</DOC>
