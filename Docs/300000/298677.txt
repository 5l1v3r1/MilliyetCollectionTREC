<DOC>
<DOCNO> 298677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/cemal.html </URL>
<DATE> 2004/12/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Haydi, kolay gelsin Türkiye 
</HEADLINE>
<TEXT>


Evet, Türkiye sonunda Avrupa Birliği'nden tarih aldı. 
Üstelik söke söke aldı. 
Başbakan Erdoğan'ın dediği gibi bu bir tarihi adım, bu bir başarı. 17 Aralık'ın tarihimize büyük bir dönüm noktası olarak geçeceği konusunda en ufak bir kuşkum yok. 
Ama bu dönüm noktası yalnız bizim için değil, Avrupa için de geçerlidir. Nitekim, gelinen bu noktanın fotoğrafını en iyi Fransız Liberation gazetesi, dün birinci sayfasında kocaman çekmişti 
Avrupa devrimi 
Çünkü 17 Aralık'la birlikte yalnız Türkiye değil, Avrupa da kendi içinde dönüşümün kapısını açtı. Başbakan Erdoğan'ın deyişiyle, Hıristiyan Kulübü değil, uygarlıklar arası barış ve işbirliği projesi olduğunu dünyaya ilan etmiş oldu Avrupa Birliği... 
Bu topraklarda, Türkiye'de yaşayan insanların bir Avrupa hülyası vardır. Bunun kökleri tarihin derinliklerine gider. Osmanlı döneminden beri bu ülkede yüzler Avrupa'ya dönüktür. 
Avrupa'yı örnek alan modernleşme ya da Batılılaşma, Atatürk'ün Cumhuriyet devrimi ile birlikte büyük bir sıçrama yapmıştır. 
Çok partili demokrasiye atılan adımlar, bu ülkenin modernleşmesinde ikinci büyük halkadır. 
Arkasından özellikle 1980'lerin ekonomik liberalleşme adımları gelir. Son olarak da AB'ye uyum yolunda siyasal liberalleşme süreci işlemeye başlar. 
Bu açıdan özellikle son iki yıl, sessiz devrim diye nitelenebilecek reformlara sahne oldu. Başbakan Erdoğan'la Dışişleri Bakanı Gül'ün başını çektiği AKP hükümeti, gerek demokratik hukuk devleti gerekse ekonomik yapısal değişim alanında attığı adımlarla Türkiye'yi 17 Aralık'a getirdi. 
Erdoğan - Gül ikilisinin bu iki yıl içinde AB'ye uyum konusunda sadece demokratikleşmede değil, Kürt sorunuyla Kıbrıs politikasında sergilemiş oldukları siyasal kararlılık ve cesaret örneklerine çok partili dönemde rastlamak sanıyorum kolay değildir. 
17 Aralık'a çok zor gelindi. 
Bunun gibi 17 Aralık'ta Brüksel'de Avrupa trenine kancayı takmak da kolay olmadı. Son 24 saatte Erdoğan'la Gül'ün kararlılığı ve cesareti ile Türk diplomasisinin yaratıcılığı ve kıvraklığı, 17 Aralık'ta Türkiye'yi Avrupa rayını oturttu. 
Ama bütün bu süreçte ülkemizde sivil toplum kuruluşlarının oynamış oldukları önemli rolü de elbette unutmamak gerekir. 
Şimdi Türkiye'nin önünde Erdoğan'ın deyişiyle daha zor, daha engebeli bir süreç açılıyor. Ama Türkiye bu süreci özellikle kendi sivil toplumunun gücüyle, kendi dinamizmiyle, kendi devlet kadrolarıyla aşabilecek güce sahiptir. 
Bunun için gerekli organizasyon ve koordinasyon mekanizmalarını büyük bir titizlikle kurmak ve müzakerelere çok sıkı hazırlanmak, bu konuda sivil toplumun enerjisini bugüne kadar olduğundan çok daha fazla ve sistemli biçimde harekete geçirmek zorundadır Türkiye... 
Ve bunu yapabilir. 
Hiç kuşkunuz olmasın, yapabilir. 
Felaket tellallarına kulak asmayın. 
Ne yapsanız, ağzınızla kuş tutsanız bile, o malum koro bildiğini okumaya devam edecek. 
Geçiniz onları. 
Türkiye tarih aldı. 3 Ekim 2005'te AB'ye tam üyeliği öngören müzakereler artık ikinci bir karara da gerek kalmadan başlayacak. 
İşte bu kadar 
Hedef vurulmuştur. 
Türkiye modernleşme yolunda, demokrasi ve hukuk devleti yolunda ilerleyen, insanlarının aş ve iş sorunlarını gitgide çözen, vatandaşlarına daha iyi bir yaşam kalitesi sağlayan bir yönde yeni bir sıçrama daha yaptı 17 Aralık'ta. 
Siyasal ve ekonomik istikrarını pekiştirecek bir Türkiye, inanıyorum, çok daha güzel günlere doğru yol alacak. Kendisine güvenen bir Türkiye, hem bölgesinde hem dünyada barış ve istikrara çok daha fazla katkıda bulunacak. 
Haydi, kolay gelsin Türkiye 



</TEXT>
</DOC>
