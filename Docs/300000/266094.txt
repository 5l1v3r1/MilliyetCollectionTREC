<DOC>
<DOCNO> 266094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur35.html </URL>
<DATE> 2004/08/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Topbaş "İstimlak bedeli olarak ne çok fazla vereceğiz ne çok az..." 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Alibeyköy'de su baskını yaşanan bölgede istimlak için resmi prosedürü başlattıklarını belirterek, ''Bütün arzumuz, bu çalışmayı 1-2 ay içinde tamamlamak'' dedi. 
     Topbaş, gazeteci Sibel Kalaycı'nın ziyaretinin ardından, basın mensuplarının Alibeyköy'deki istimlak çalışmalarına ilişkin sorularını yanıtladı. 
     Çalışmaların geçtiğimiz perşembe günü başladığını, bugün de gerekli evrakları imzalayarak resmi prosedürü başlattıklarını anlatan Topbaş, şunları söyledi 
     ''Tebligatlar yapılacak. Ancak bu demek değil ki, 'tebligatları yaptık, hemen yarın yıkıyoruz'. Böyle bir şey yok. Bunlar bizim insanımız. Mağdur etmek diye bir düşüncemiz yok. Bütün arzumuz, bu çalışmayı 1-2 ay içinde tamamlamak. İstimlakleri ne kadar çabuk tamamlarsak dere ıslahları için önümüz açılır, bölge rahatlar.'' Topbaş, Alibeyköy'de sembol olarak başlayan bu çalışmaların diğer derelerde de artırılarak rahat sürdürülebilmesi için, derelerin tümünün ''afet bölgesi'' kapsamına alınması gerektiğini vurguladı. 
     Kadir Topbaş, ''Başbakan'dan, derelerin afet kapsamına alınmasını yazılı olarak talep ettim. Uygun bulunursa, afet kapsamına alınırsa işimiz daha kolay. Hem ödemelerde daha rahat oluruz hem sıkıntıları çok daha çabuk aşarız, hızlanırız'' dedi. 
     Alibeyköy'de istimlak edilecek binaların 1 5000'lik planlara işlendiğini, yasanın da kendilerine istimlak yetkisi verdiğini dile getiren Topbaş, artık geçmiş dönemlerde olduğu gibi istimlaklerin uzun sürmeyeceğini bildirdi. 
     Topbaş, Alibeyköy'de sadece dere havzasında bulunan binaların değil, çevredeki alçak kotta bulunan tüm binaların zarar gördüğünü kaydederek, ''Dere ıslah edildiğinde çevredeki binalar da kurtulacak. Islah yapmazsak, birkaç yıllık su baskını müdahale masrafı ıslah masraflarına eşit olur'' diye konuştu. 
     
     ''MÜRACAAT SAYISI 12'' 
     Alibeyköy'de yapılan müracaat sayısının bugün itibariyle 12 olduğunu ifade eden Topbaş, sözlerini şöyle sürdürdü 
     ''Uzlaşmayla çözmek isteyenler var. Bu demek değil ki, diğerleri uzlaşıya hazır değiller. Hazırlıklar başladığında, Bayındırlık ve İskan Bakanlığı'nın belirlediği fiyatların üzerine toleranslarımızı da koyuyoruz. Ayrıca bölgedeki eşraftan da 1-2 vatandaşı bu işe katarak, güncel değerlendirme yapıp vatandaşlarımızın daha rahat olmalarını istiyoruz.'' İstanbul Büyükşehir Belediye Başkanı Topbaş, evlerinin istimlak edilmesine karşı çıkarak ''Ben burada doğdum, hayatıma burada devam edeceğim'' diyenler bulunduğuna da işaret ederek, şunları kaydetti 
     ''Ben kendi hayatıma bakıyorum. Üç defa yer değiştirmişim. İnsan illa bir yerde yaşayacak değil. Şartlar farklı yerde yaşamayı gerektiriyorsa, ona uymak lazım. Biz onları daha doğru yaşayacakları yerlere alacağız. İsteyen, bedeli nakden alıp başka yere yerleşebilir. İsteyene de istimlak bedelini mahsup ederek, geri kalanını da çok uzun vadeli ödeme planıyla konut sahibi yapmak istiyoruz.'' 
     
     ''İSTİMLAK ALANINDA OKUL YOK'' 
     Kadir Topbaş, vatandaşların yüksek istimlak bedeli istemeleriyle ilgili olarak da, ''Bedel olarak ne çok fazla vereceğiz, ne de az. Hak ve adaletle hareket edeceğiz. Çünkü ben kendi kesemden değil, İstanbul'un bütçesinden veriyorum. Bunun dışında bir şey yapamayız'' dedi. 
     İstimlak edilecek konut sayısının ilk etapta 345 olduğunu, ancak bu rakamın artabileceğini belirten Topbaş, bu alan içinde okul bulunmadığını, sadece okul bahçesinden küçük bir alanın istimlak edileceğini söyledi. 
     Topbaş, ''Alibeyköy'de halkın salgın hastalıklarla ilgili endişelerinin'' dile getirilmesi üzerine de, bölgede ücretsiz sağlık taraması yapıldığını hatırlattı. 
     
</TEXT>
</DOC>
