<DOC>
<DOCNO> 262181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur36.html </URL>
<DATE> 2004/08/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
60 mermi ile yakalanan ABD'li tahliye edildi 
</HEADLINE>
<TEXT>

     Şırnak'ın Silopi İlçesi yakınlarındaki Habur Sınır Kapısı'nda Irak'tan Türkiye'ye giriş yaparken 60 mermi ile yakalanan ve daha sonra çıkarıldığı mahkemece tutuklanan ABD'li Christian Cruf tahliye oldu. 
     Tutuklu sanık Cruf'un Avukatı Mehmet İhsan Kalkan, Şırnak Ağır Ceza Mahkemesi'ne verdiği dilekçede müvekkili Cruf'un üzerine atılı suçun kapsamının değişme ihtimalinin bulunmadığını savunarak, sanığın tutuksuz yargılanmasını talep etti. Bu talebi yerinde bulan mahkeme, sanığın tutuksuz yargılanmak üzere tahliye edilmesini kararlaştırdı. 
     Şırnak Ağır Ceza Mahkemesi'nin kararı üzerine Silopi 1. Asliye Mahkemesi'ne çıkarılan Christian Cruf ifadesi alındıktan sonra serbest bırakıldı. 
     10 gün önce Habur Sınır Kapısı'ndan Türkiye'ye giriş yaparken çantasında kaleşnikof marka uzun namlulu silaha ait 2 adet şarjör, 60 adet mermi ve bir kar maskesi ele geçirilen Cruf, çıkarıldığı nöbetçi mahkemece tutuklanmıştı. 
     
</TEXT>
</DOC>
