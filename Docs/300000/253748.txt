<DOC>
<DOCNO> 253748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/bbas.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'de yeni menajer Artış 
</HEADLINE>
<TEXT>



TURUNCU-Yeşilli kulübün Genel Müdürü Lütfi Arıboğan, yeni sezonda takım menajerliğini Hakan Artış'ın yapacağını belirtti. Öte yandan Fenerbahçe'den ayrılan 25 yaşında ve 2.08 metre boşundaki Umut Yenice ile bugün resmi sözleşme imzalanacak. 

Mirsad ve Hüseyin Avrupa yolcusu 

BASKETBOL A Milli Erkek Takımı'nın iki oyuncusuna teklif yağıyor. CSKA Moskova ile Final - Four oynayan ve Avrupa Ligi'nin en değerli oyuncusu seçilen Mirsad'a, İspanya'dan Barcelona talip oldu. Sakatlığını atlatan Hüseyin Beşok ise Erman Kunter'in çalıştıracağı Fransız Asvel Villerbanne ile anlaşmaya vardı. 

Fenerbahçe'nin imza günü 

FENERBAHÇE, antrenör Zafer Kalaycıoğlu, kaptan Serap Yücesir, oyuncular Esra Şencebe, Nilay Yiğit, Şükran Albayrak, Nalan Mete ve Müjde Yüksel ile kulüp binasında sözleşme yeniledi. BOTAŞ'tan Şaziye İvegin, Migros'tan Nazlı Güler ve Rus Julia Khasbalatova ile de 9 Temmuz'da sözleşme yapılacak. 

Nikoliç'e uzatma 

EFES PİLSEN, Sırbistan - Karadağlı oyuncusu Goran Nikoliç'in sözleşmesini uzattı. Lacivert - Beyazlılar, 1 yıllık daha sözleşmesi bulunan Nikoliç'in mukavelesini 2 yıla çıkardı. Efes Pilsen, Alper Yılmaz ile de daha önce sözleşme yenilemişti. 

Yıldızlara bravo 

18. Avrupa Yıldız Erkekler Basketbol Şampiyonası'nda Türkiye, ikinci maçında Hırvatistan'ı 80-66 yenerek, grup liderliğini garantiledi. Yunanistan'daki şampiyonada Ay - Yıldızlı ekibimiz, ilk yarıyı da 46-36 önde kapadı. 


</TEXT>
</DOC>
