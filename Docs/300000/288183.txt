<DOC>
<DOCNO> 288183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas12.html </URL>
<DATE> 2004/11/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bayramda yanınızda havuç taşıyın 
</HEADLINE>
<TEXT>

     Ramazan Bayramı'nda fazla tüketilen şekerin ağızdaki ortamı asitleştirmesi nedeniyle diş çürümesine yol açabileceği, bunun önlenmesi için de bayram ziyaretlerinde tatlıdan hemen sonra havuç ve salatalık yenmesi, şekersiz sakız çiğnenmesinin faydalı olabileceği bildirildi. 
     Selçuk Üniversitesi Diş Hekimliği Fakültesi Pedodonti Anabilim Dalı Başkanı Doç. Dr. Alparslan Gökalp, Ramazan Bayramı'nda şekerli yiyecek tüketiminin arttığını söyledi. 
     Şekerli gıdaların dişlerin yüzeyine yapışarak, bakteriler tarafından kolaylıkla asite dönüştürülebileceğini ifade eden Gökalp, bu yüzden sık aralıklarla tüketilen şekerin ağızdaki ortamı asitleştireceğini ve diş çürüklerine yol açabileceğini ifade etti. 
     Bayramda özellikle çocuklar başta olmak üzere herkesin yenen her tatlıdan ve şekerden sonra mutlaka ağzını temizlemesi gerektiğini vurgulayan Gökalp, şunları kaydetti 
     ''Diş çürüklerinin önüne geçmek için diş fırçalama imkanı olmadığı zamanlarda tatlıdan hemen sonra havuç ve salatalık yemek, şekersiz sakız çiğnemek faydalıdır. Havuç az şekerli olması ve fazla çiğneme gerektirmesi nedeniyle ağızdaki şeker kalıntılarının temizlenmesinde önemli rol oynar. Bu yüzden, bayram ziyaretlerinde havuç ya da salatalık da taşınabilir.'' 
     
     EV SAHİBİ DE DUYARLI OLMALI 

     Bayram ziyaretlerinde ev sahiplerinin de misafirlerin ağız sağlığı konusunda duyarlı olması gerektiğini dile getiren Gökalp, ev sahiplerine tatlıdan sonra misafirlerin ağız temizliği için gereken ortamı hazırlamasını önerdi. 
     Bunun için misafirlere ağzın temizlenmesi için bir bardak su verilebileceğini vurgulayan Gökalp, ''Çürüğün önlenmesi için bir parça peynir bile yenebilir. Peynir, ağızdaki asitleri nötrleştirdiği için çürüğün önüne geçer. Ev sahipleri, tatlıdan sonra birer parça peynir de ikram edebilir'' dedi. 

     
</TEXT>
</DOC>
