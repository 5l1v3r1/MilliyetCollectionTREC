<DOC>
<DOCNO> 278569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/ekonomi/eko07.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar bono ve borsaya koştu endeks tarihi zirvesine tırmandı 
</HEADLINE>
<TEXT>



AB Komisyonu'nun Türkiye ile üyelik müzakerelerine başlanması tavsiyesine olumlu tepki veren borsada alışların sürmesi üzerine İMKB 100 Endeksi günü 519 puanlık yükselişle TL bazında tarihinin en yüksek seviyesi olan 22.951 puandan tamamladı. Günlük işlem hacmi de 1.41 katrilyon oldu. 

Kur 1.500'ün altında 
Önceki günde zirve kapanış yapan endeksin haftalık değer artışı yüzde 5.66 oldu. Borsadaki çıkışta yabancı işlemlerinin de etkili olduğu belirtildi. Yabancıların borsadaki payı son verilerle yüzde 51 seviyesinde bulunuyor. Öte yandan dolar, kamu alımlarına karşın ağırlıklı olarak yabancı satışlarıyla 10 bin liralık düşüşle 1.493.000'e geriledi. 
Yabancıların bonoda pozisyon almak için döviz tarafında satıcı oldukları gözlendi. Yabancı alımlarıyla faiz gevşedi. Gösterge 12 Nisan 2006 vadesinde faiz 0.80 puanlık düşüşle yüzde 23.25'e gerilerken piyasada yeni bir faiz indirimi beklentisinin oluştuğu görüldü. Bu arada, ABD'de eylül ayı tarım dışı sektörlerde istihdam rakamının beklentilerin altında kalması dolara yurtdışı piyasalarda da değer kaybettirdi. 


</TEXT>
</DOC>
