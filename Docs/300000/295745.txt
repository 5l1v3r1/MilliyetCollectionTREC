<DOC>
<DOCNO> 295745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/spor/aspo.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören patladı 
</HEADLINE>
<TEXT>


Beşiktaş Başkanı, kamuoyunun takım üzerinde gerilim ve baskı oluşturduğunu iddia etti. Yıldırım Demirören, "Kasıtlı eleştirinin karşısında dimdik ayakta durmayı biliriz" dedi 


Başkan'dan mesaj var 
SİYAH-Beyazlı kulübün patronu Yıldırım Demirören, sessizliğini bozdu, bomba gibi açıklamalar yaparak, takıma sahip çıktı. Demirören, kamuoyunun teknik kadro ve futbolcular üzerinde gerilim ve baskı oluşturduğunu söyleyerek, "Yönetime, hocamıza, oyuncularımıza yapılan kasıtlı eleştireler karşısında dimdik ayakta durmayı biliriz. Bizi kimse yıkamaz" dedi. 

'Güzel günler yakında' 
BU sezona yenilenmiş bir Beşiktaş olarak girdiklerini hatırlatan Demirören, her branşta başarı getirecek yapıya doğru emin adımlarla ilerlediklerini açıkladı. Beşiktaş Başkanı sözlerini şöyle sürdürdü "Yıkıcı ve kasıtlı olmadığı takdirde her türlü eleştiriye açığız. Del Bosque ve futbolcularımıza güvenimiz sürüyor. UEFA'da yolumuza devam edeceğiz." 

Ümit ile baş başa 

ARA transfer döneminde Galatasaray'dan ayrılmaya hazırlanan Ümit Karan'ın, Beşiktaş ile temaslarının sürdüğü öğrenildi. Yıldız futbolcunun, geçtiğimiz günlerde Futbol Komitesi Başkanı Kıvanç Oktay ile Ritz Carlton otelde görüşme yaptığı iddia edildi. Beşiktaş, Ümit Karan'ı renklerine katabilmek için Sarı-Kırmızılı kulübe takas futbolcu önermeye hazırlanıyor. 


</TEXT>
</DOC>
