<DOC>
<DOCNO> 267228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/dunya/axdun02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Atina'ya gitmiyor 
</HEADLINE>
<TEXT>


YORGO KIRBAKİ Atina 


Yunanistan'ın başkenti Atina'da ABD aleyhtarı gösteriler patlayınca, ABD Dışişleri Bakanı Colin Powell, Olimpiyat Oyunları'nın kapanış törenine gitmekten vazgeçti. 
Powell, Yunan Dışişleri Bakanı Petros Moliviatis'e gönderdiği mektupta "çalışma programının yoğun olmasını" gerekçe göstererek Atina ziyaretini iptal ettiğini ve kendisiyle ekimde görüşeceklerini belirtti. Yunan hükümetine yakın çevreler, Powell'in Pentagon'daki casus skandalı nedeniyle Atina'ya gelmediğini ileri sürdüler. Ancak, Powell'in Atina'ya gelmekten vazgeçmesinde protesto gösterilerinin de etkisi oldu. Atina'da önceki akşam ve dün düzenlenen gösterilerde çatışma çıktı. ABD Büyükelçiliği'ne doğru yürüyüşe geçmek isteyen göstericiler polisle çatıştı. 


</TEXT>
</DOC>
