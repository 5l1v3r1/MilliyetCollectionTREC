<DOC>
<DOCNO> 273664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy24.html </URL>
<DATE> 2004/09/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
CHP'li Öymen'den Fırat'a yanıt... 
</HEADLINE>
<TEXT>

     CHP Genel Başkan Yardımcısı Onur Öymen, AB İlerleme Raporu öncesinde TCK'nın yasalaşmaması sonucu ortaya çıkan gerilime CHP'nin katkısı olmadığını belirterek, ''İnsaf sahibi herkes bilsin, gelinen bu noktada CHP'nin hiçbir suçu ve sorumluluğu yoktur'' dedi. 
     Öymen, AK Parti Genel Başkan Yardımcısı Mir Dengir Fırat'ın CHP'ye yönelik eleştirilerini, CHP Genel Merkezi'nde düzenlediği basın toplantısıyla yanıtladı. 
     Fırat'ın açıklamalarını hayretle izlediğini belirten Öymen, ''Öyle anlaşılıyor ki sayın genel başkanımızın bugün açıkladığı görüşler AKP'yi derinden etkilemiştir'' dedi. 
     CHP'nin Türkiye'nin AB üyeliğini ''milli bir dava'' olarak gördüğünü ve bugüne kadar bu konuyla ilgili partiler üstü bir anlayış sergilediğini kaydeden Öymen, AB konusunu partiler arası çekişme konusu yapmanın büyük bir yanlış olduğunu söyledi. 
     TCK Tasarısı'nın 14 Eylül'de TBMM'nin olağanüstü toplantısında ele alınmasının tek nedeninin, AB Komisyonu'nun 6 Ekim'de yayınlayacağı rapor öncesi tasarının yasalaşmasını sağlamak olduğunu ifade eden Öymen, şunları söyledi 
     ''İşin sonuna gelindiğinde yasanın geri çekilmesinin Türk kamuoyuna ve Avrupa'ya izahı mümkün değildir. Diğer bazı yasalarla eş zamanlı çıkması gerekiyorsa, niçin Meclis'i olağanüstü toplantıya çağırarak bu yasayı bir an önce çıkarma yoluna gittiniz. Bu yola gittiniz, niçin daha sonra geri adım atarak tasarıyı geri çektiniz. Türkiye'de bütün bu sıkıntıların altında AKP'nin zinayı suç sayma girişimlerinin yattığını bilmeyen kalmamıştır. Şimdi Sayın Fırat'ın sözlerinden sanki hiç böyle bir mesele yokmuş da muhalefet bu sorunu icat etmiş gibi bir hava çıkıyor. 
     Kimmiş Türkiye'nin AB üyeliğine karşı çıkanlar. CHP'yi kastediyorsa herkes bilsin ki bu büyük bir iftiradır. Sayın Fırat, Türkiye'yi yabancılara jurnalleyenlerden de bahsediyor. Kimmiş bunlar, burada da CHP'yi kastediyorsa, herkes bilsin CHP'nin bu konudaki görüşleri açıktır. Her zaman, her yerde görüşlerimizi açıkça ifade ediyoruz.'' Onur Öymen, CHP olarak AB konusunun partiler arası çekişme konusu yapılmasına izin vermeyeceklerini ifade ederek, üyelik sürecinin gecikmesinin ve ağır koşullara bağlanmasının bütün sorumluluğunun AK Parti iktidarına ait olacağını söyledi. 
     Öymen, Mir Dengir Fırat'ın gerekirse Meclis'i AK Parti toplar sözlerini de hatırlatarak, ''Keşke bunu yapsalar, keşke bu konuda iktidar ve muhalefetin mutabakata vardığı şekilde tasarıyı 1 Ekim'den önce yasalaştırsalar. Biz çağırdık Meclis'i buyursun katılsınlar. Kimin çağırdığı önemli değil, önemli olan bu tasarıyı mutabakata varılan şekilde çıkarıp, çıkarmayacaklarıdır'' diye konuştu. 
     
</TEXT>
</DOC>
