<DOC>
<DOCNO> 263435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo20.html </URL>
<DATE> 2004/08/14/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Nurcan Taylan'ın rekorlarının ardından açıklamalar 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Nurcan Taylan'ın 28. Yaz Olimpiyat Oyunları'nda, halterde 48 kiloda altın madalya almasının ardından, ''Nurcan'ın rahat tavırlarından ve gözlerindeki ışıktan şampiyon olacağını anlamıştım'' dedi. 
     Mehmet Ali Şahin, oyunlara altın madalyayla başladıklarını ve altın madalyayla bitirmek istediklerini belirterek, ''İnşallah Türkiye'ye 10'un üstünde madalyayla döneceğiz. Nurcan'ı tebrik ediyorum'' dedi. 
     Olimpiyat Köyü'nü ziyaretinde Nurcan'a durumunu sorduğunu anlatan Şahin, '' Hiç merak etmeyin sayın bakanım altın madalya alacağım dedi. Ben de bu rahat tavırlarından ve gözlerindeki ışıktan bunu anlamıştım. Sözünü tuttu. Milletimizi büyük sevince boğdu. Ailesini, antrenörlerini ve tüm federasyon yetkililerini kutluyorum'' diye konuştu. 
     Şahin, Nurcan Taylan'a Olimpiyat Şampiyonu olduğu için 2 bin, dünya rekoru kırdığı için de 1000 Cumhuriyet Altını hediye edeceklerini söyledi. Bu ödüllerin yaklaşık 400 milyar lira tuttugu bildirildi. 
     
     HALTER FEDERASYONU BAŞKANI NUHUT 

     Halter Federasyonu Başkanı Kenan Nuhut ise, olimpiyatların ilk gününde altın madalya kazanmanın kendilerine mutluluk ve gurur verdiğini kaydetti. 
     Üzerlerinde manevi bir baskının olduğunu vurgulayan Nuhut, ''İyi bir taktik uygulamasıyla altın madalya kazandık. Burada 10 branşta yarışıyoruz. Diğer arkadaşlara moral olması bakımından Nurcan'ın madalyası son derece önemliydi'' dedi. 
     
     BAŞBAKAN ERDOĞAN, TAYLAN'I ARADI 

     Müsabakanın hemen ardından Başbakan Recep Tayyip Erdoğan, Devlet Bakanı ve Başbakan Yardımcısı Mehmet Ali Şahin vasıtasıyla Nurcan Taylan ile bir telefon görüşmesi yaptı. 
     Başbakan Erdoğan, Nurcan Taylan'ı kutlarken, şampiyon halterci, ''Bu şampiyonluğu sizlere ve Türk halkına armağan ediyorum. Dualarınızı eksik etmeyin, zaten bu şampiyonluk dualarınız sayesinde oldu'' diye konuştu. 
     Salon çıkışında basın mensuplarına da açıklamalarda bulunan Taylan, şunları kaydetti 
     ''Çok mutluyum. Bu madalya için 10 yılımı verdim. Herşey bunun içindi ve bu madalyayı 70 milyon Türk hakediyordu. Bu altın böylece tarihe de geçti. Emeği geçen herkese teşekkür ediyorum.'' 
     
</TEXT>
</DOC>
