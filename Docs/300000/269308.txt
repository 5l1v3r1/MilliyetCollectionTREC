<DOC>
<DOCNO> 269308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/gun10.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen teröristler Blair'i hedeflemiş 
</HEADLINE>
<TEXT>


NEVSAL ELEVLİ Londra 

Kuzey Osetya'da kanlı okul eylemini gerçekleştiren Çeçen teröristlerin daha önce 2002'de İngiltere Başbakanı Tony Blair'i hedef aldıkları öne sürüldü. İngiliz Sunday Express gazetesi Beslan'daki eylemi gerçekleştiren Şamil Basayev'e bağlı teröristlerin İngiliz Kraliçesi 2. Elizabeth'in tahta çıkışının 50. yılı dolayısıyla 2002'de düzenlenen tören sırasında Blair'e suikast planladıklarını, ancak sıkı güvenlik tedbirleri nedeniyle vazgeçtiklerini öne sürdü. Gazete güvenlik kaynaklarının sızdırdığı bilgilere dayandırdığı haberinde suikastı düzenlemeyi planlayan teröristlerin başarılı olması halinde eylemde Kraliçe Elizabeth, Prens Charles oğulları Prens William ve Harry'nin zarar görebileceğini de kaydetti. 

İçişleri Bakanı onurlu davrandı 

REHİNE operasyonun ardından Kuzey Osetya İçişleri Bakanı Kazbek Dzantiev istifa etti. Rusya'nın İnterfaks haber ajansı, Dzantiev'in dün sabah istifasını sunduğunu bildirdi. Bakan istifa dilekçesinde, "Bir asker ve bir erkek olarak bu olanlardan sonra görevimde kalmaya hakkım yok" dedi. Kuzey Osetya Başkanı Aleksandır Dzasohov ise istifayı kabul etmedi. 


</TEXT>
</DOC>
