<DOC>
<DOCNO> 256117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/soneko03.html </URL>
<DATE> 2004/07/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yabancılara ikinci el taşıt satışında mali sorumluluk sigortası şart... 
</HEADLINE>
<TEXT>

     Yabancı gerçek veya tüzel kişilere satış ve devri yapılan, Türkiye'de kullanılacak taşıtların tescilinde, zorunlu mali sorumluluk sigortası şartı aranacak. 
     Motorlu veya motorsuz tescilli olan taşıtların, yabancı gerçek ve tüzel kişilere ikinci el olarak satışı ve devri ile ihracatına ilişkin esas ve usuller belirlendi. 
     Sanayi ve Ticaret Bakanlığı'nın konuya ilişkin tebliği, bugünkü Resmi Gazete'de yayımlandı. 
     Buna göre, yabancı gerçek ve tüzel kişilere yapılan satış ve devirler, noterlerce, tescil edilmiş taşıtın motorlu taşıtlar vergisi bulunmadığına dair ilgili vergi dairesinden alınan belgenin ibrazı üzerine taşıt sahibinin adına düzenlenmiş tescil belgesi esas alınarak yapılacak ve satışlar, harç ve damga vergisinden istisna olacak. 
     Noterlerce yapılacak satış ve devirler aynı gün taşıtın kayıtlı olduğu Trafik Tescil Müdürlüğü'ne bildirilecek. 
     Yabancı gerçek veya tüzel kişilere satış ve devri yapılan Türkiye'de kullanılacak taşıtların tescilinde ''zorunlu mali sorumluluk sigortası'' yaptırılmış olması şartı aranacak. 
     Zorunlu mali sorumluluk sigorta poliçesi ibraz edilen taşıtın MA-MZ grubu plakaya göre, tescili yapılarak trafik ve tescil belgeleri ile tescil plakası trafik tescil kuruluşlarınca verilecek. 
     Taşıtın tescil kaydının yapıldığı, tescil tarihini takip eden 7 iş günü içerisinde, taşıtın motorlu taşıtlar vergisi yönünden bağlı bulunduğu vergi dairesine bildirilecek. 
     Bu şekilde tescili yapılan taşıtların yurtiçinde satışı ve devri halinde ise Yabancılara İkinci El Taşıt Satışı Hakkındaki Kanunun hükümleri uygulanmayacak. 
     
     İKİNCİ EL TAŞIT İHRACI 
     Yabancı gerçek ve tüzel kişilerin, ikinci el olarak satın aldıkları taşıtların Trafik Tescil Müdürlüğü'nce düzenlenen kaydının kapatıldığına ait aracın teknik bilgilerini de içeren belgenin Gümrük İdaresi'ne ibrazı üzerine, taşıtın yurtdışına çıkarılmasına izin verilecek. Gümrük İdaresi'nce bu belge dışında herhangi bir belge talep edilmeyecek. 
     Taşıtın çıkış işlemlerini yapan Gümrük İdaresi, aracın çıkışına dair belgeyi aracın kaydının silindiği trafik tescil kuruluşuna 15 iş günü içerisinde gönderecek. 
     Türkiye Gümrük Bölgesi dışına geçici olarak çıkarılan taşıtların, bölgeye geri getirilmeyecek olması veya ilgili ülkede yabancı gerçek ve tüzel kişilere ikinci el taşıt olarak satılması halinde, satışı gerçekleştiren kişi tarafından bulunulan ülkedeki Türk Konsolosluğu'na yazılı olarak başvurulacak. 
     Aracın kayıtlı bulunduğu Trafik Tescil Müdürlüğü tarafından düzenlenen kayıtların kapatıldığına ilişkin belgenin Gümrük İdaresi'ne gönderilmesiyle ilgili Gümrük İdaresi'ndeki geçici çıkış kayıtları kapatılacak. 
     Hükümlerini, Gümrük Müsteşarlığı ve Dış Ticaret Müsteşarlığı'nın bağlı olduğu Bakan, Sanayi ve Ticaret Bakanı ve İçişleri Bakanı'nın yürüteceği söz konusu tebliğ, bugünden itibaren yürürlüğe girdi. 
     Bu arada, Çukurova Teknoloji Geliştirme Bölgesi'nin sınırlarını belirleyen Bakanlar Kurulu kararı da bugünkü Resmi Gazete'de yayımlandı. 
     
</TEXT>
</DOC>
