<DOC>
<DOCNO> 295490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun36.html </URL>
<DATE> 2004/12/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Balkenende Türkiye, 17 Aralık'tan önce Kıbrıs'ta adım atmak zorunda 
</HEADLINE>
<TEXT>

     AB Dönem Başkanı Hollanda'nın Başbakanı Jan Peter Balkenende, Türkiye'nin 17 Aralıktan önce Kıbrıs'ın tanınması konusunda mutlaka bir adım atmak zorunda olduğunu söyledi. 
     Balkenende, Atina'da Yunanistan Başbakanı Kostas Karamanlis ile görüşmesinin ardından, Hollandalı gazetecilere yaptığı kısa açıklamada, AB'nin, gelecek hafta sonu yapılacak zirve toplantısından önce, Türkiye'den, Kıbrıs'ın Rum kesiminin tanınması konusunda bir adım atmasını beklediğini kaydetti. 
     Türkiye ile katılım müzakerelerine yeşil ışık yakılabilmesi için, bunu zorunlu gördüklerini vurgulayan Hollanda Başbakanı Balkenende, şöyle dedi 
     ''Türkiye'nin olası üyeliği üzerine konuştuğunuz zaman, bu böyle olmak zorunda. Başka türlü olamaz. Şu andaki durum böyle devam edemez. Perşembe günü bu konuyu Başbakan Recep Tayyip Erdoğan ile de konuşacağım. 
     Oyunun nasıl oynanması gerektiği konusunda konuşmak istemiyorum ama, şu çok açık ki biz AB olarak şimdiki durumun sürmesini kabul edemiyoruz, katlanamıyoruz. AB, şu anda Türkiye'nin Kıbrıs'ın tanınması konusunda bir adım atmasını zorunlu görmektedir.'' 

     
</TEXT>
</DOC>
