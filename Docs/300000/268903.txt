<DOC>
<DOCNO> 268903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/gun02.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Rusya doğru yaptı... 
</HEADLINE>
<TEXT>


Rusya'nın yaptığı müdahaleyi doğru bulan Başbakan Erdoğan, "Teröristle pazarlık olmaz" dedi. Gül de "Çeçen liderler bizde değil" diye konuştu 

ANKARA Mİlliyet 

Başbakan Recep Tayyip Erdoğan, Kuzey Osetya'da yaşanan rehin alma olayında Rusya'nın yaptığı müdahaleyi savunarak, "Teröristle pazarlık olmaz. O konudaki tavırlarını takdir ediyorum" dedi. 
"Terörün önünde 'İslam-İslamcı' tanımlamasını görmek istemiyorum. Terörün İslam'la alakası olamaz" diyen Erdoğan, terörün dininin, ırkının, milliyetinin olmadığını vurgulayarak, şunları söyledi 

Çeçen terörü denilmemeli 
"Buna 'Çeçen terörü' şeklinde yaklaştığınız zaman bu neyi getiriyor Yarın bir Rus vatandaşı, 'Çeçen' dediğimiz zaman bunların hepsine terörist olarak bakacaktır." Uluslararası terör konusunda diğer ülkelerdeki tavrın, 'Bana dokunmayan yılan bin yaşasın' yönünde olduğunu ifade eden Erdoğan, "Ülkeler istihbaratları paylaşılmalı" diye konuştu. 
Dışişleri Bakanı Abdullah Gül de, İngiliz basınında yer alan ve Aslan Mashadov gibi Çeçen liderlerinin Türkiye'de olduğu yönündeki iddiaların doğru olmadığını bildirdi. "Bunun böyle olmadığını da Rus yetkililer bilmektedir" diyen Gül, bu konuda Rusya'dan kendilerine yöneltilen bir soru olmadığını da vurguladı. Eylemin Rusya lideri Putin'in Türkiye ziyaretini engelleme amacını taşıdığı yönündeki spekülasyonlara, "Bilemem" yanıtını veren Gül, "Eylemi kınıyorum, talep olması durumunda yardım göndeririz" dedi. 

AB'den destek 
AB de, krizin barışçıl şekilde çözülememesinden üzüntü duyulduğunu, ancak Rusya ile dayanışma içinde olunduğunu açıkladı. Avrupa Birliği dışişleri bakanları gayri resmi toplantısı için Hollanda'ya gelen İngiltere Dışişleri Bakanı Jack Straw da, diğer dışişleri bakanlarının düşüncelerine de tercüman olarak, terörizme karşı savaşın herkes için mücadele etmek demek olduğunu ifade ederek, Rusya ile dayanışma içinde olduklarını açıkladı. Almanya Dışişleri Bakanı Joscha Fischer de, çocukların rehin alınmasının mazereti olamayacağını söyledi. 


</TEXT>
</DOC>
