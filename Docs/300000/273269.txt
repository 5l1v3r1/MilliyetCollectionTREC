<DOC>
<DOCNO> 273269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/yozdilek.html </URL>
<DATE> 2004/09/20/ </DATE>
<TIME>  </TIME>
<AUTHOR> Mehmet ÖZDİLEK  </AUTHOR>
<HEADLINE>
Yanlış kadro 
</HEADLINE>
<TEXT>



- Her iki teknik direktör de sahaya doğru kadrolar mı sürmüştü 
- Galatasaray ideal kadrosuyla çıkmıştı. Zaten Hagi sezon başından bu yana aynı kadroyla yoluna devam ediyor. Hagi'nin bu ısrarı ve taşları oynatmaması Galatasaray adına önemli bir artıydı. Ancak Beşiktaş'ın ideal kadrosuyla çıkıp çıkmadığını anlayamadık. Çünkü haftalardır sürekli on bir değişiyor. İbrahim Toraman, Okan ve Carew Bodo maçında oynamadı, dün gece sahadaydı. 
- İlk 45 dakikadaki futbol kalitesi nasıldı 
- Futbol adına pozitif şeyler göremedik. Galatasaray, deplasmanda oynamasına rağmen Beşiktaş'a oranla daha derli toplu bir görüntü çizdi. Kısa pasları doğru ve zamanında yaparak topa hakim oldu. Beşiktaş'ın üstünlüğü kaptırmasındaki en önemli etkenlerin başında Okan Buruk'un oyuna ağırlığına koyamaması ve İbrahim Akın'ın çok heyecanlanması geldi. 
- Carew'i nasıl buldunuz 
- Geldiği günden beri söylüyorum. Carew, Beşiktaş'ın aradığı santrfor tipi değil. Galatasaray maçında bunu bir kez daha görme şansı yakaladık. 
- İkinci 45 dakika kim üstündü 
- Oyunun tümünü toplayıp çıkartırsanız, Beşiktaş'ın sadece bir tehlikeli atak yarattığını görürsünüz. O da Sergen'in ara pasında İbrahim'in kaçırdığı fırsattı. Beşiktaş için en önemli eksik gol pozisyonları yaratamamasıydı. 
- Beşiktaş ne yapmalıydı 
- Öncelikle Del Bosque oyun sistemiyle bu maçı çeviremeyeceğini görmeliydi. İlk on birde forma giyen Tayfun ve Ahmet Yıldırım, hücum anlamında üretkenlik gösterebilecek isimler değil. Del Bosque bu oyunculardan birinin yerine Pancu veya Ahmed Hassan'ı sahaya sürmeliydi. Beşiktaş hücum yönü yüksek oyuncu eksikliğini bu maç sürekli hissetti. 
- En iyi isimler kimlerdi 
Beşiktaş adına en iyi isim tartışmasız seyircilerdi. Futbol adına inanılmaz bir ortam oluşturdular. Sahaya baktığımız zaman Beşiktaş'ta Sergen dışında ön plana çıkabilen bir oyuncu olmadı. Galatasaray'da ise Ergün Penbe görev adamı olduğunu yine gösterdi. Necati ve Hakan Şükür de etkiliydi. 


</TEXT>
</DOC>
