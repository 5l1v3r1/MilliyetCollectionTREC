<DOC>
<DOCNO> 250476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun20.html </URL>
<DATE> 2004/06/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ezzerkavi'nin eşi Kocam terörist olamaz 
</HEADLINE>
<TEXT>

     El Kaide liderlerinden Ebu Musab Ezzerkavi'nin eşi, ''kocasının, kadınlar ve çocukların ölümünden sorumlu bir terörist olamayacağını'' söyledi. 
     Umm Muhammed, Ürdün'ün ikinci yüksek tirajlı gazetesi Eddüstur'a, Zerka'daki evinde verdiği demeçte, eşinin terörist olmasının mümkün olmadığını, ''yardımsever, iyi bir insan olduğunu'' savundu. 
     Eşinin, anlatıldığı gibi, kadınlar, çocuklar ve yaşlıların öldürülmesini öğütleyecek biri olmadığını belirten Umm Muhammed, 1999'da genel afla tahliye olmasından beri kocasından haber almadığını kaydetti. 
     Asıl adı Ahmed Fazıl Nazal El Halayle olan 38 yaşındaki Ezzerkavi, ABD'nin en çok arananlar listesinde bulunuyor. 
     Irak'taki koalisyon güçlerine yönelik saldırıların bazısından sorumlu tutulan Ezzerkavi'nin yakalanması için Amerikalı yetkililer 10 milyon dolar ödül vaat etmişti. 
     Ürdün'deki istihbarat görevlileri, Ezzerkavi'nin Irak'ta en az 2 bin adamı bulunduğunu bildiriyor. 
     Ürdün'deki Beni Hasan Bedevi aşiretinden olan El Halayle, Zerkavi ismini yaşadığı Zerka kentinden aldı. 
     
</TEXT>
</DOC>
