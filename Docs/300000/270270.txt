<DOC>
<DOCNO> 270270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/aspo.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PİRE İLACI 0-0 
</HEADLINE>
<TEXT>


Yunanistan deplasmanı gerilim filmi gibiydi. İki takım da, gol yememeyi düşündü. Kalitenin vasatı aşamadığı mücadeleden, Milli Takım cebinde bir puanla döndü 


90 dakika 

BİLAL MEŞE 

G.Karaiskaki Stadı'nın tribünlerine imrenmemek elde değil. Her ne kadar fanatik olursa olsunlar, bir ülke takımı ancak böylesine destek görebilir. Benzetme yerindeyse, Yunanlı taraftarlar, hem takımlarını, hem de orta hakem Frisk'i yönettiler... Neyse bu tabloyu bir kenara bırakarak, 90 dakikalık temposu ve heyecanı yüksek maça dönelim. 
Ersun Yanal'ın, Hakan Şükür'ü tribüne çıkarması bizce sürpriz değildi. Tecrübeli hocanın sahaya sürdüğü on bir bize göre yerinde bir teknik adam doğrusuydu. Teknik kapasitesi yüksek oyunculardan kurulu Ay - Yıldızlı ekibimiz, başlama vuruşuyla birlikte sahanın her yerinde rakibe inanılmaz bir pres yaptı. Bu baskı, seyirci desteğini arkasına alan Yunanistan fırtınasını dindiren en büyük faktördü. Doğrusu Pire'deki 90 dakikalık mücadelede Ay - Yıldızlı ekibimizin ortaya koyduğu futbol bizi gururlandırdı. 
16. dakikada Charisteas sağdan indi, sola kesti. Giannakopoulos topla buluşurken, kalesinden çıkan Rüştü topa ıska geçti. Tecrübeli oyuncu, boş kaleye topu gönderdi. Ne var ki savunmanın yıldızı Servet, son anda imdada yetişip, topu çizgi üzerinden kornere attı. 25. dakikada Fatih Tekke, Gökdeniz'i kaçırdı. Bu oyuncu, solda hareketlenen Nihat'ı gördü. Nihat, ceza sahası içine girdi, sağıyla müthiş vurdu, kaleci Nikopolidis biraz da şansının yardımıyla topu güçlükle kornere tokatladı. 37'de şanssız olan yine bizdik. Fatih Tekke, topu arka direğe indirdi. Deniz, kaleye gönderdi. Top iki kez üst direğe çarparak, yine Fatih Tekke'nin önüne düştü. Bu oyuncunun şutunda top savunmadan döndü. 
İkinci yarıda değişen fazla bir şey yoktu. Her geçen dakika kim ne derse desin lehimize işliyordu. Zorluk derecesi yüksek maçtan bir puanla çıkmak en azından yenilmekten iyiydi. Nitekim 75. dakikada Serkan, sağdan indi, topu savunmanın arkasına aşırdı, gerilerden kopup gelen Deniz uçarak kafayla dokundu, ancak top kalecide kaldı. Bu dakikadan sonra Yunanistan'ın her kullandığı ölü top yüreğimizi ağzımıza getirdi. Ne var ki, Yanal'ın yerinde değişiklikleri hem rakibin oyununu soğuttu, hem baskıyı azalttı, hem de savunmamızı rahatlattı. Bu dönemde uzun toplarla gol aramaya çalıştık. 81'de Gökdeniz savunmayı az adamla yakaladı. Biraz acele etmese, topu düzeltip vursa, bir gol bulmamız işten bile değildi. 
Bu zorlu maratonda Pire'den çıkardığımız bir puan bize göre altın değerindeydi. Hakem Frisk sonucu etkileyecek bir hata yapmadı. Ancak gösterdiği veya göstermediği bazı kartlarda adaletli olmadı. Sonuç olarak Ay - Yıldızlı ekibimizi alkışla uğurlamak bize düşüyor. 

'Tahrik edeni atarım' 

İsveçli orta hakem Andreas Frisk, kritik mücadele öncesi iki takımın yetkilileriyle birlikte katıldığı güvenlik toplantısında futbolculara gözdağı verdi, dikkat çekti 

Testi kırılmadan .. 
KARŞILAŞMANIN orta hakemi Andreas Frisk, yaklaşık iki saat süren güvenlik toplantısında sert çıktı. Karşılaşmanın risk oranının yüksek oluşu nedeniyle toplantıda uzun süre söz alan İsveçli hakem, iki takımın yetkililerine bir dizi uyarılarda bulunarak, dikkat çekti. Frisk, bu uyarılarının oyunculara iletilmesini, tarafların şiddetle bu davranışlardan kaçınmasını istedi. 

"Taviz vermem" 
TECRÜBELİ hakemin, "Yere yatana, vakit geçirene asla taviz vermem. En önemlisi el - kol hareketleriyle tribünleri tahrik eden oyuncunun gözyaşına bakmam, atarım. Futbolcular hakemlerle diyaloglarında tribünleri tahrik edecek hareketlerden kaçınsınlar" diye konuştuğu bildirildi. Frisk, kararlarına itiraz edilmesi halinde de kartlarına başvurmaktan çekinmeyeceğini sözlerine ekledi. 

Maçın hakemi 
Formsuzdu 
İSVEÇLİ hakem Anders Frisk için vasatın altında bir geceydi. Ev sahibi avantajlarını sonuna kadar kullanan Frisk, ikili mücadelelerde hep Yunanistan'dan yana düdük çaldı. Ayrıca kartlarda Milli Takımımıza gösterdiği cömertliği , Yunan tarafından yana kullanmadı. Örneğin Zagorakis'in yaptığı tüm hareketler kartı gerektiriyordu, ama pas geçildi. Ayrıca ilk yarıda Rüştü'nün hareketi tartışılırdı. 

Maçtan notlar 
Büyük ilgi vardı 
YUNAN Futbol Federasyonu, maç öncesinde ilginç bir uygulamayı hayata geçirdi. A Milli Takımımız ile oynanan maçın yanı sıra gruptaki diğer sınavların biletleri kombine olarak satışa çıktı. Yunan taraftarların büyük ilgi gösterdiği kampanya sonucunda 23 bin bilet kısa sürede tükendi. 

Ersun Yanal sözünü tuttu 
TEKNİK Direktör Ersun Yanal, Gürcistan beraberliğinin ardından ilk on bir sözü verdiği Nihat'ı dün gece sahaya sürdü. Yanal, ilk maçtaki beraberliğin ardından yıldız futbolcu ile görüşüp, "Bu kadar zorlanacağımızı sanmıyordum. Yunanistan maçında sahada olacaksın" güvencesi vermişti. 

Siyaset karıştı 
YUNAN hükümetinin, Federasyon Başkanı Gagatsis'i görevinden devirmeye çalıştığı iddia edildi. Gagatsis'in konuyu FIFA ve UEFA'ya taşımaya hazırlandığı bildirildi. 

Şahin'den moral 
SPORDAN Sorumlu Devlet Bakanı Mehmet Ali Şahin, dün öğleden sonra kampı ziyaret etti. Teknik kadro ve futbolculara moral veren Şahin, "Size güveniyoruz. Kritik bir maç oynayacağız. Zorluk derecesi de yüksek. Ülke olarak arkanızdayız, bu zoru başaracağınıza inanıyorum" dedi 

Trabzonlu çıktı 
YUNANİSTAN Milli Takımı'nın kalesini koruyan Adonis Nikopolidis'in kökeninin Trabzon olduğu öğrenildi. Tecrübeli kalecinin anne ve babasının yıllar önce Trabzon'da dünyaya geldiği ve daha sonra Yunanistan'a göç ederek yaşamını burada sürdürdüğü bildirildi. 

2. ELEME GRUBU TAKIMLAR O G B M A Y P Gürcistan 2 1 1 0 3 1 4 Ukrayna 2 1 1 0 3 2 4 Arnavutluk 2 1 0 1 2 3 3 TÜRKİYE 2 0 2 0 1 1 2 Danimarka 1 - 1 - 1 1 1 Yunanistan 2 0 1 1 1 2 1 Kazakistan 1 0 0 1 1 2 0 

SONUÇLAR 
Kazakistan - Ukrayna ................................1 - 2 
Gürcistan - Arnavutluk ..............................2 - 0 
Yunanistan - TÜRKİYE ...............................0 - 0 


</TEXT>
</DOC>
