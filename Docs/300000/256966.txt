<DOC>
<DOCNO> 256966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/guncel/gun02.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilerle belge takası 
</HEADLINE>
<TEXT>


16 Temmuz'da Viyana'da düzenlenen Viyana Ermeni Türk Platformu VAT , Ermeni soykırımı iddiaları için belge değişimi yapan Türk ve Ermeni bilim adamlarını buluşturdu 

ANKARA Milliyet 

Türk ve Ermeni bilim adamları, Ermeni soykırımı iddiaları için ilk kez belge değişimi yaptı. Viyana Ermeni Türk Platformu'nun VAT , Prof. Dr. Bihl başkanlığında 16 Temmuz'da Viyana'da düzenlediği toplantı, Türk ve Ermeni bilim adamlarını buluşturdu. Türk Tarih Kurumu TTK Başkanı Prof. Dr. Yusuf Halaçoğlu, Ermeni tarafına, soykırım iddialarını çürüten, Osmanlı'nın yanı sıra, Rusya gibi çeşitli ülkelerin arşivlerinden 100 ayrı belge sundu. Ermeni tarafı da iddialarını destekleyen 100 ayrı belgeyi Türk heyetine iletti. 
Bu belgeleri inceleyecek taraflar, gerekli görüldüğü takdirde, Mayıs 2005'e kadar karşılıklı 80 belge daha sunabilecek. Ardından, yeniden bir araya gelecek Türk ve Ermeni tarafları, soykırım iddialarını tartışacak. Toplantıya çeşitli ülkelerden bilim adamları da davet edilecek. 

Mezarları aranıyor 
Soykırım iddialarıyla ilgili 2002'de Ermeni masası kuran TTK, çalışmalarını derinleştirdi. Osmanlı, Rus ve İngiliz arşivlerini araştıran Ermeni masası, geçen yıl, Ermenilerin Türk katliamı yaptığına dair belgelere ulaştı. Ardından da Iğdır'ın Tuzluca ilçesi Gedikli köyünde 96 kişilik bir toplu mezar ortaya çıkardı. Türklere yönelik katliamı değerlendiren Halaçoğlu, "İddia 1.5 milyon Ermeni'nin katledilmiş olması. Bu durumda mutlaka toplu mezarlar bulunması gerekiyordu. Ya da göç edenler iddia edildiğinin aksine büyük çoğunlukla yaşıyordu. Eğer soykırım varsa biz de 1.5 milyon Ermeni mezarı arıyoruz. Ancak toplu katliama kurban gitmiş Müslüman mezarları buluyoruz" dedi. 


</TEXT>
</DOC>
