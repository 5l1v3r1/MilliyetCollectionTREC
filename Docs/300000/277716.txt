<DOC>
<DOCNO> 277716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun41.html </URL>
<DATE> 2004/10/06/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Türkiye raporu, Yunanistan'da memnuniyetle karşılandı 
</HEADLINE>
<TEXT>

     Yunanistan Hükümet Sözcüsü Teodoros Rusopulos, AB Komisyonu'nun Türkiye'nin AB'ye üyelik müzakerelerine başlamasına yeşil ışık yakan raporunun, Atina'nın izlediği Türkiye politikasını teyit ettiğini bildirdi. 
     Rusopulos yaptığı yazılı açıklamada, komisyonun raporunun Yunanistan ve diğer AB üyesi ülkeler tarafından, AB'nin, Türkiye'nin üyelik müzakerelerine ilişkin kararın alınacağı, Aralık ayında yapılacak zirvesinden önce değerlendirileceğini vurguladı. 
     Rusopulos, ''Yunanistan'ın Türkiye'nin AB geleceğini istikrarlı bir biçimde desteklediği biliniyor. Kuşkusuz Türkiye'nin Avrupa'ya doğru atacağı adımların hızı kendisine bağlıdır. AB Komisyonu'nun raporu, izlediğimiz politikayı teyit ediyor. Komisyon, komşu ülkede kaydedilen önemli ilerlemeleri vurguluyor ve AB ile üyelik müzakerelerine başlanmasını öneriyor. Ayrıca Türkiye'nin hızlı ve esaslı ilerleme kaydetmesi gereken konular arasında Yunanistan'ın ilgi alanına giren konular bulunduğunun da altını çizmek isterim'' ifadesini kullandı. 
     Yunanistan'ın Avrupalı bir Türkiye'nin yalnızca Türk halkının değil, bölgenin de istikrar, güvenlik ve refahının sağlanması açılarından çıkarına olacağını düşündüğünü kaydederek, şunları belirtti 
     ''Avrupalı bir Türkiye'nin, Türk-Yunan ilişkilerinin gelişmesi ve Kıbrıs sorununa adil, kalıcı ve işler bir çözüm bulunabilmesi açısından da yararlı olacağına inanıyoruz'' dedi. 
     Bu arada Yunan televizyonları, Atina'nın AB Komisyonu'nun Türkiye'ye yeşil ışık yakmasından memnun olduğunu belirttiler. 
     Atina'nın, Türk-Yunan ilişkilerinde önemli ilerlemeler kaydedilmesi beklentisi içinde olduğunu kaydeden televizyonlar, '' Başbakan Recep Tayyip Erdoğan hükümetinin elinin güçlendiği'' yorumunu yaptılar. 
     Televizyonlar, raporda Kıbrıs'taki Türk birliklerinin geri çekilmesi ve Rum kesiminin tanınmasına ilişkin ifadeler bulunmamasının Atina'yı hoşnut etmediğini savundular. 
     
</TEXT>
</DOC>
