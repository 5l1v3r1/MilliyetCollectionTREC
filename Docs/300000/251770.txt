<DOC>
<DOCNO> 251770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonyas12.html </URL>
<DATE> 2004/06/29/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Bebek Barbie'nin yeni sevgilisi sörfcü Blaine... 
</HEADLINE>
<TEXT>

     Dünyaca tanınmış oyuncak bebek Barbie'yi üreten firma, ''43 yıllık sevgilisi'' Ken'den Şubat ayında ayrılan Barbie'nin, ''yeni sevgilisi'' olarak Blaine adındaki Avustralyalı sörfçü oyuncak bebeğin seçildiğini duyurdu. 
     Barbie bebeklerini üreten oyuncak şirketi Mattel'in açıklamasında, ''Barbie.com'' internet sitesine giren 2 milyondan fazla kız çocuğunun fikirleri doğrultusunda, Barbie'nin yeni erkek arkadaşı olarak Blaine'in seçildiği belirtildi. 
     Mattel şirketi, Barbie'nin yeni erkek arkadaşı Blaine'in ABD'de Ağustos ayında 14,99 dolardan satışa sunulacağını açıkladı. 
     ''Bronz tenli Blaine'in sörf yapmayı Hawai'de öğrendiğini, ardından California'ya taşındığını ve en sevdiği yemeğin pizza olduğunu'' belirten şirket, ''Ken'in artık Barbie'nin sadece arkadaşı olacağını'' duyurdu. 
     California'da 1959'da doğan Barbie, 150'den fazla ülkede satışa sunulmuş ve 2003 yılında Mattel'e yaklaşık 3,6 milyar dolar kazanç sağlamıştı. 
     
     MATTEL'E TAZMİNAT CEZASI 
     Öte yandan, Amerika'nın tüketim kültürünü eleştirmek için tasarladığı bir yapıtta Barbie bebeklerini kullanan ve bunun üzerine Mattel tarafından mahkemeye verilen sanatçı Tom Forsythe haklı bulundu. 
     California Mahkemesi, Forsythe'ın kendini ifade edebilme hakkının şirketin ticari markasından daha önemli olduğuna ve Mattel'in Forsythe'a 1,8 milyon dolardan fazla tazminat ödemesine karar verdi. 
     Forsythe'ın 1998'de yaptığı resim çalışmasında, Barbie bebekleri müstehcen pozlarda resmetmişti. 
     
</TEXT>
</DOC>
