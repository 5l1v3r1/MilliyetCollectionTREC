<DOC>
<DOCNO> 268556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas08.html </URL>
<DATE> 2004/09/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hayvanları çiftleştirmek için kurulan "Çöpçatan hattı"na ilginç talepler 
</HEADLINE>
<TEXT>

     İzmir'de Konak Belediyesi'nin ev hayvanlarını çiftleştirmek isteyenler için kurduğu ''Alo Çöpçatan Hattı''na farklı taleplerin geldiği bildirildi. 
     Konak Belediyesi Veteriner Hizmetleri Merkezi Müdür Yardımcısı Veteriner Hekim Ender Çam, AA muhabirine yaptığı açıklamada, bu yılın başında kurdukları hattı şu ana kadar 118 kişinin arayarak, kedi veya köpeğine eş istediğini söyledi. 
     Hattın zaman zaman gereksiz meşgul edildiğini dile getiren Çam, telefona bakan kadın görevlinin rahatsız edilmesi üzerine telefonun kendisine yönlendirildiğini, bu şekilde lüzumsuz aramaların kesildiğini bildirdi. 
     İzmir'in köylerinden birinde ikamet eden birinin hattı arayarak, evinin, tarlasının olduğunu ve kendisine eş bulunması konusunda yardımcı olunmasını istediğini ifade eden Çam, hattın hayvanların eşleştirilmesi için kurulduğunu belirtmeleri üzerine, arayan kişinin hattın işlevini farklı bildiğini ve özür dilediğini kaydetti. 
     
     ''HAYVAN SAHİPLERİNİN İLGİSİ AZALDI'' 
     Hattın faaliyete geçmesinden sonra yoğun ilgiyle karşılaştıklarını, arayanları hayvanlarını çiftleştirebilecekleri hayvanların bulunduğu adres ve telefonlara yönlendirdiklerini dile getiren Çam, yaz ayları nedeniyle ilginin azaldığını, son 3 ayda sadece bir kişinin hattı aradığını bildirdi. 
     Konak Belediyesi Veteriner Hizmetleri Merkezi, ev hayvanlarını çiftleştirmek isteyen kişilere yardımcı olabilmek, güç doğum, yavru ölümlerini önlemek, damızlık hayvan özelliği olmayan hayvanların kısırlaştırılmasına ve hayvan ıslahına katkıda bulunmak amacıyla bu yılın başında ''459 24 10'' numaralı ''Çöpçatan Hattı''nı kurmuştu. 
     
</TEXT>
</DOC>
