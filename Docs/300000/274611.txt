<DOC>
<DOCNO> 274611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo14.html </URL>
<DATE> 2004/09/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gaziantepspor'da kaleci Hasagiç fıtık oldu... 
</HEADLINE>
<TEXT>

     Gaziantepspor, Diyarbakırspor maçı hazırlıklarını sakat ve cezalı futbolcular nedeniyle sıkıntılı olarak sürdürüyor. 
     Kart cezalısı Jaziri ve Bouazizi ile sakat olan forvet oyuncuları Hasan Özer ve Lazarov'un sıkıntısını yaşayan kırmızı-siyahlı ekipte, son olarak başarılı kaleci Kenan Hasagiç'in de fıtık olduğunun anlaşılması tedirginliği arttırdı. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, fıtık olan kaleci Kenan Hasagiç'in şu anda ilaç tedavisi gördüğünü ve Diyarbakırspor maçında forma giyebileceğini söyledi. 
     Sağlam, kaleci Hasagiç'in şimdilik ameliyat olmasına gerek olmadığını, ameliyat olması durumunda bir süre sahalardan uzak kalacağını ifade etti. 
     Sakat ve cezalı futbolcuları bulunmasına karşın Diyarbakırspor maçı hazırlıklarının devam ettiğini belirten Sağlam, şöyle konuştu 
     ''Özellikle golcü futbolcumuz Hasan Özer'i Diyarbakırspor maçında oynatmayı düşünüyoruz. Ancak, bu futbolcumuzun durumu maç günü belli olacak. Eksik futbolcularımızın yerine de görev yapabilecek futbolculara sahibiz. Diyarbakırspor maçı hazırlıkları devam ediyor. Tek düşüncemiz galibiyet. Kendi sahamızda bu zorlu maçtan 3 puan alarak, istikrarlı çıkışımızı sürdürmek istiyoruz.'' 
     
</TEXT>
</DOC>
