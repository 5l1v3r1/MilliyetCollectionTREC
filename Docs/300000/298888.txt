<DOC>
<DOCNO> 298888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun21.html </URL>
<DATE> 2004/12/19/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
IMF Türkiye'nin programından gurur duyuyor 
</HEADLINE>
<TEXT>

     Uluslararası Para Fonu IMF, Türkiye ve Brezilya'nın ekonomik programlarının sağladığı başarıyı vurgulayarak, bu programları desteklemekten gurur duyduğunu bildirdi. 
     IMF Dış İlişkiler Direktörü Tom Dawson, Washington'da düzenlediği yılın son brifinginde, Türkiye ile IMF arasında hafta içinde yeni Stand-By konusunda genel mutabakat sağlandığını, ayrıca Brezilya'nın programının dokuzuncu gözden geçirme döneminin tamamlandığını hatırlattı. 
     Dawson, ''İki ülke de programlarına ilişkin büyük başarı sağladı ve IMF bu çok güçlü reform programlarına destek vermekten mutlu ve gururlu'' dedi. 
     Türkiye ile IMF arasında yeni Stand-By'ın, Ankara'nın bazı ön düzenlemeleri yapmasının ardından, Ocak ayında IMF'nin karar makamı olan İcra Direktörleri Kurulu'nca onaylanması bekleniyor. Yeni Stand-By, 10 milyar dolarlık mali desteği içeriyor. 
     
</TEXT>
</DOC>
