<DOC>
<DOCNO> 279986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun05.html </URL>
<DATE> 2004/10/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türk öğrencinin ABD'deki büyük başarısı... 
</HEADLINE>
<TEXT>

     ABD'de doktora eğitimini sürdüren bir Türk öğrenci, Amerikan Patent ve Tescil Ofisi tarafından doktora ve lisansüstü öğrencileri arasında düzenlenen ''Üniversite Öğrencileri Arası İcat Yarışması''nda birinciliği kazandı. 
     2001 yılında Bilkent Üniversitesi Elektrik-Elektronik Mühendisliği Bölümü'nden mezun olan Özgür Şahin isimli öğrenci, ''National Inventors Hall of Fame'' ile ABD Patent ve Tescil Ofisi'nin işbirliği ile düzenlenen ''Collegiate Inventors Competition - Üniversite Öğrencileri İcat Yarışması''nda birinci gelerek en büyük ödüle layık görüldü. 
     Geliştirilmiş Atom Mikroskobu isimli icadıyla ABD'nin Ohio Eyaleti'nde gerçekleşen yarışmada birinci olan Şahin, birincilik madalyasının yanı sıra 50 bin dolarlık para ödülü de kazandı. 
     Şahin'in icadı olan ''Geliştirilmiş Atom Mikroskobu'' adlı aygıt ile atomik çözünürlükte resim alınabildiği kaydedilirken, bu mikroskobun özellikle moleküler büyüklükteki biyolojik parçacıkların analizinde önemli bir katkı sağlayacağı ifade ediliyor. 
     Şahin'in söz konusu icadının tıp alanında çalışan araştırmacıların biyolojik araştırmalarında yeni kapılar aralayacağına işaret ediliyor. 
     Lisansüstü eğitimini Stanford Üniversitesi'nde tam burslu olarak gerçekleştiren başarılı öğrenci Şahin, halen aynı üniversitede doktora eğitimini sürdürüyor. 
     
</TEXT>
</DOC>
