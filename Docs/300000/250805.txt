<DOC>
<DOCNO> 250805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun23.html </URL>
<DATE> 2004/06/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İspanyol aileler, savcılıktan soruşturma açmasını istedi 
</HEADLINE>
<TEXT>

     Trabzon'da geçen yıl düşen uçakta ölen İspanyol askerlerinin çoğunun kimliklerinin hatalı tespit edilmesinin ortaya çıkmasından sonra, askerlerin aileleri savcılıktan soruşturma açmasını istedi. 
     Kazada ölen İspanyol askerlerin ailelerinin kurduğu derneğin başkanı Carlos Ripoles, Türkiye'den gelen raporla kazada ölenlerden DNA testleri yapılan 39'undan 22'sinin kimliğinin yanlış tespit edildiğinin netlik kazanmasının ardından bir basın toplantısı düzenledi. 
     Kaza sonrasında ''sorumsuzluk'' ve ''şehit ailelerine yalan söylediği'' gerekçesiyle geçmiş hükümeti suçlayan Ripoles, eski Savunma Bakanı Federico Trillo için ''Eğer birazcık saygınlığı varsa şu anda yürüttüğü milletvekilliği görevini bırakır'' dedi. 
     Ripoles, 14 Mart'ta yapılan genel seçimlerden sonra göreve gelen sosyalist hükümete ve Savunma Bakanı Jose Bono'ya kendilerine gösterdiği yardımdan dolayı teşekkür etti. 
     İstanbul Adli Tip Kurumu ve Toksiyoloji Enstitüsü'nün hazırladığı raporla ölen askerlerin çoğunun cesedinin karıştığının netlik kazanmasından sonra şehit aileleri, savcılığın konuya müdahale ederek soruşturma açmasını istedi. 
     Bu arada hükümetteki Sosyalist İşçi Partisi'nin PSOE sözcüsü Jose Blanco, ''Aznar eski başbakan ve Halkçı Parti PP , ölen askerlerin ailelerine ve İspanyollara yalan söylemenin açıklamasını yapmak zorundalar'' şeklinde konuştu. 
     Afganistan'daki Uluslararası Güvenlik Destek Gücü'ne İSAF bağlı olarak görev yapan 62 İspanyol askeri, 26 Mayıs 2003'te Ukrayna'dan kalkan Yakolev Yak-42 tipi uçakla İspanya'ya dönüşlerinde, Trabzon yakınlarında meydana gelen uçak kazasında 12 kişilik mürettebatla birlikte ölmüştü. 
     
</TEXT>
</DOC>
