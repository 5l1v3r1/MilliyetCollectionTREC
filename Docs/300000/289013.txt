<DOC>
<DOCNO> 289013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo07.html </URL>
<DATE> 2004/11/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Cimbom, yabancılarından faydalanamıyor 
</HEADLINE>
<TEXT>

     Birinci Süper Futbol Ligi'nde 2004-2005 sezonunda ''100. Yıl'da şampiyonluk'' parolasıyla yola çıkan Galatasaray, şimdiye dek yabancı futbolcularından yeteri kadar faydalanamadı. 
     Mondragon ve Petre'yi kadrosunda tutan, Conceiçao, Tomas, Song ve Saidou'yu renklerine katan sarı-kırmızılılar, bugüne kadar hepsini birden aynı anda sahaya sürmedi. 
     Statüye göre 6 oyuncusunu da aynı anda oynatma şansına sahip olan Galatasaray, bu hakkını hiç kullanmazken, ilk 11'de 5 ile en fazla yabancı oyuncuyu oynattığı maçta da Gaziantepspor'a deplasmanda 1-0 yenildi. 
     
     9 MAÇTA 4 YABANCI İLE MAÇA BAŞLADILAR 
     Galatasaray, bu sezon oynadığı 12 Birinci Süper Lig maçının 9'unda sahaya 4 yabancı oyuncu ile çıktı. 
     ''Cim Bom'', Samsunspor ve Diyarbakırspor ise maçlarında 3 yabancı ile maça başladı. Teknik Direktör Hagi, yabancı oyuncuları sadece Tomas'ı Konyaspor, Saidou'yu da Diyarbakırspor maçında sonradan oyuna aldı. 
     
     PETRE'NİN DURUMU 
     Teknik Direktör Fatih Terim döneminde transfer edilen Rumen futbolcu Ovidiu Petre, yedek kulübesinin yolunu bile unuttu. 
     Hagi tarafından çoğu maçta kadroya dahi alınmayan futbolcu, ligde bu sezon sadece, Gaziantepspor ve Konyaspor olmak üzere iki maçta toplam 161 dakika forma giyebildi. 
     Saidou ise Conceiçao'nun sakatlık geçirdiği 4 maçlık periyotta toplam 332 ve son Diyarbakırspor maçında 28 dakika olmak üzere toplam 360 dakika oynama şansı bulabildi. 
     
     MONDRAGON, SONG, TOMAS ÜÇLÜSÜ 
     Galatasaray'da yabancı futbolculardan Mondragon ve önünde oynayan futbolcular Song ve Tomas ise Teknik Direktör Gheorghe Hagi'nin asla vazgeçmediği oyuncular. 
     Bu futbolculardan Tomas sadece Konyaspor ile yapılan ligin ilk maçında sonradan oyuna girip 22 dakika sahada kalırken, 10 maçta 90'ar dakika forma giydi. 
     Song ise sadece Kayserispor maçında ikinci yarı oyundan alınıp, diğer tüm maçları başlayıp tamamladı. Mondragon da tüm maçlarda 90 dakika kalesini korurken, en fazla forma giyen futbolcular arasında yer aldı. 
     
</TEXT>
</DOC>
