<DOC>
<DOCNO> 291441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko33.html </URL>
<DATE> 2004/11/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ATO Başkanı Aygün Türkiye AB kapısında 220 yıldır bekliyor 
</HEADLINE>
<TEXT>

     Ankara Ticaret Odası Başkanı Sinan Aygün, Türkiye'nin AB kapısında 40 değil, 220 yıldır beklediğini belirterek, tarihte yaşananlarla bugün yaşananların büyük benzerlik gösterdiğini ifade etti. 
     Sinan Aygün, İzmir Rotary Kulübü'nün Crowne Plaza Otel'de düzenlediği toplantıda ''Avrupa Birliği ve Ekonomi'' konulu konuşma yaptı. Aygün, Türkiye'nin AB üyelik macerasının 40 yıllık olduğunun dile getirildiğini ancak, bunun gerçeği yansıtmadığını söyledi. Aygün, ''Türkiye AB kapısında 40 değil, 220 yıldır bekliyor. Biz yüzümüzü Avrupa'ya 220 yıl önce dönmüşüz'' dedi. Tarih bilgisine gereken önemin verilmediğini öne süren Aygün, 1838 yılında yabancılara tanınan ticari ayrıcalıkları içeren Baltalimanı Ticaret Anlaşması'nın ardından, Tanzimat, Islahat gibi bunu izleyen olaylarda yaşananların, Kopenhag kriterleri ve İlerleme Raporu ile büyük benzerlik taşıdığını anlattı. 
     
     ''TERÖR ÖRGÜTÜ ELEBAŞISI'' 
     Sinan Aygün, terör örgütü elebaşısının, AB üyesi Yunanistan'ın elçiliğinde yakalandığını hatırlatarak, bugün de Öcalan'ı koruyan tavırlar bulunduğuna dikkati çekti. 
     Aygün, terör örgütü elebaşısıyla ilgili AB'de farklı tutum ve tavırlar olduğunu belirterek, sözlerini şöyle sürdürdü 
     ''Abdullah Öcalan şu anda tutuklu mu Hükümlü mü Onlara göre Öcalan tutuklu, hükümlü değil daha... Avrupa onu hala tutuklu biliyor. Öcalan ile ilgili 2004 Eylülünde karar çıktı ama hala açıklanmadı. 40 avukatı her gün Öcalan'ın yanına gidiyor. Tutukluyken avukatla görüşülür. Hükümlü yargılanmış, avukatla işi bitmiştir, cezasını çekiyordur. Ama İlerleme Raporu'nda Türkiye'nin Avrupa İnsan Hakları Mahkemesi kararını beklemesi öneriliyor'' dedi. 
     Aygün, Türkiye'de ''Kürt sorunu'' bulunmadığını, ''terör sorunu'' olduğunu belirterek, ''Kürt kökenliler de terörden çok zarar gördü, büyük eziyet çekti'' dedi. 
     Aygün, Eve Dönüş Yasası ile istenilen sonuca da ulaşılamadığını öne sürdü. 
     AB'nin, Türkiye'nin Kemalist felsefeyi bırakması yönünde istekleri de zaman zaman dile getirdiğini söyleyen Aygün, bunun AB'ye uygun olmadığının ileri sürüldüğünü belirtti. 
     
     AZINLIKLAR 
     Aygün, azınlıklar konusunun sık sık gündeme getirildiğini, Alevi-Sünni gibi mezhep ayrılıklarının ''kaşınmaya'' çalışıldığını ileri sürdü. Alevilerin de Kürtlerin de ''Biz azınlık değiliz'' demesine rağmen, bu konuda ısrar edildiğini bildiren Aygün, Ermeni soykırımı iddialarının da her zaman gündemde tutulduğuna dikkati çekerek, bunların kasıtlı yapıldığını söyledi. 
     Avrupa düşmanı ya da AB'ye de karşı olmadığını vurgulayan Aygün, ''Ama Türk insanına yapılanları içime sindiremiyorum. Gümrük Birliği yürürlükteyken AB'li tüccar gelip istediği malı satıyor ama bizim tüccarımız sabaha karşı konsoloslukların önünde vize kuyruğunda bekliyor. Vize alamadığı için gidip malını satamıyor'' dedi. 
     
</TEXT>
</DOC>
