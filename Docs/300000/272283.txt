<DOC>
<DOCNO> 272283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun30.html </URL>
<DATE> 2004/09/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Wall Street Journal 52 yıl sonra haftada 6 gün yayınlanacak 
</HEADLINE>
<TEXT>

     ABD'nin ekonomi ve iş çevrelerine hitap eden saygın gazetesi Wall Street Journal, 2005 yılı Eylül ayından itibaren Cumartesi günleri de yayınlanma kararı aldığını açıkladı. 
     Hafta Sonu Gazetesi olarak adlandırılacak cumartesi nüshalarının da hafta içindeki nüshalar gibi iş dünyasına ve finans piyasalarına dair haberler vereceği, gazetede bunun dışında başka bölümlerin de olacağı ifade edildi. 
     Dow Jones Company adlı şirket tarafından yayınlanan Wall Street Journal'ın yöneticileri, hafta sonu nüshasının, 1998'den bu yana cuma nüshasıyla birlikte yayınlanan Weekend Journal ve 2002 yılında yayınlanmaya başlayan ve haftada üç gün çıkan Personal Journal'ın biraz daha geliştirilmiş versiyonu olacağını ifade ettiler. Weekend Journal ve Personal Journal'ın herbirinin gazeteye yılda 50 milyon dolarlık bir gelir getirdiği kaydedildi. 
     Gazete bayilerinde 1,5 dolara satılacak gazetenin cumartesi nüshası için abonelerden herhangi bir ücret alınmayacak. Bu değişiklik için Wall Street Journal'ın 6 milyon dolarlık bir yatırımın yanı sıra 150 yeni eleman istihdam edeceği belirtildi. 
     Cumartesi nüshasının başta eğlence sektöründen olmak üzere gazetenin reklam potansiyelini ciddi oranda artırması bekleniyor. 
     New York borsalarının cumartesileri açık olduğu dönemde Wall Street Journal'in de haftada 6 gün çıktığı, ancak borsaların haftada beş gün açık hale geldiği 19 yılından bu yana gazetenin de haftada beş gün çıkar hale geldiği kaydedildi. 
     
</TEXT>
</DOC>
