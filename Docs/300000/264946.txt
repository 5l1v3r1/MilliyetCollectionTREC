<DOC>
<DOCNO> 264946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun05.html </URL>
<DATE> 2004/08/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Rice PKK'nın daha güçsüz olması için elimizden geleni yapıyoruz 
</HEADLINE>
<TEXT>

     ABD Başkanı George W. Bush'un Ulusal Güvenlik Danışmanı Condoleezza Rice, Kuzey Irak'ta terör örgütü PKK'ya karşı mücadeleye ilişkin ABD'nin, bu örgütün daha az aktif ve daha güçsüz olmasını sağlayabilmek için askeri olmayan yöntemlerle elinden gelen her şeyi yaptığını söyledi. 
     Rice, Washington'da bir düşünce kuruluşunda yaptığı konuşmada, terör örgütü PKK'ya karşı mücadeleye ilişkin bir soru üzerine, ''Birincisi bizim terörist olarak ilan ettiğimiz ve terörist kalmaya devam eden bu düzensiz güçlerin Türkiye'ye oluşturduğu tehdidi karşılamak için sınırın iki tarafında neler yapılabileceğini Türk hükümetiyle görüşüyoruz'' dedi. 
     Rice, şunları söyledi 
     ''Kaynak meselesinin sorun olduğu Irak'ta bariz şekilde karmaşık bir durum var, ancak bu güçlerin, 'PKK'nın, daha az aktif ve daha güçsüz hale getirilebilmesini sağlayabilmek için askeri olmayan yöntemlerle elimizden gelen her şeyi yaptığımızı Türklerin bildiğini sanıyorum. Bu konuda bu güçlere, 'PKK'ya karşı daha kuvvetli ve daha etkili mücadele edip edemeyeceğimizi görmek için Türklerle ve artık egemen olan Iraklılarla birlikte çalışıyoruz. Bu konunun bir problem olduğunu biliyoruz. Terörist güçler olarak ilan ettiğimiz bu düzensiz güçlerin Türkiye'ye saldırmasını istemiyoruz ve Türk müttefiklerimizle birlikte çalışmaya devam edeceğiz.'' Başkan Bush'un geçenlerde Türkiye'de önemli bir konuşma yaptığını hatırlatan Rice, Türkiye'yi, Müslüman dünyasıyla Batı dünyası arasında bir köprü ve bir Müslüman demokrasi olarak değerlendirdi. 
     Konuşmasının bir başka bölümünde ABD'nin İslam dünyasıyla yakın ilişkide bulunduğunu kaydeden Rice, Türkiye'den ''ABD'nin güçlü bir müttefiki ve NATO ittifakının tam ve gururlu bir üyesi'' diye bahsetti. Rice, ABD'nin Fas'tan Endonezya'ya kadar dünyanın çeşitli bölgelerinde çeşitli Müslüman ülkelerle ittifak kurduğunu anlattı. 
     Konuşmasında genel olarak Bush'un dış politikalarını savunan Rice, Amerikan halkına Irak konusunda sabırlı olmaya ve gelişmelere karşı daha az eleştirel davranmaya çağırdı. 
     ''İlk adımları atan insanlara ilişkin daha sabırlı olmamız gerekiyor'' diyen Rice, demokrasinin bir gecede gelişmediğini ve ABD'nin de demokratik hedeflerine uzun sürede ulaştığını anlattı. 

     
</TEXT>
</DOC>
