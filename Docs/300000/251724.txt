<DOC>
<DOCNO> 251724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur12.html </URL>
<DATE> 2004/06/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Adnan Şenses ve Kibariye'nin de isim hakkı alacaklıya gitti 
</HEADLINE>
<TEXT>

     İki ünlü sanatçı Özcan Deniz ve Alişan'ın ardından 5 ünlü sanatçının isimleri daha alacaklılarına gitti. Prestij Müzik'ten alacağı karşılığında 27 sanatçının isim hakkını mezada çıkaran Emek Müzik şirketinin sahibi İbrahim Zeytinkaya, açık artırmayla Adnan Şenses, Kibariye, Gülşen, Seher Dilovan ve Ayhan Aşan'ın isim haklarını satın aldı. 
     Ankara Adliyesi Mezat Salonu'nda sabah saatlerinde başlayan mezatta geçen hafta Alişan ile Özcan Deniz'in isim haklarının alıcı bulması nedeniyle 25 sanatçının isim hakkı açık artırmaya çıkarıldı. Televizyon, buzdolabı, çamaşır makinesi, hassas terazi gibi icradaki cihazların da açık artırmaya çıkarıldığı mezat salonunda zaman zaman sanatçıların isim haklarının satışıyla bu aletlerin satışına ilişkin anonslar birbirine karıştı. 
     İsim hakları 16 milyar 200 milyon liradan mezada çıkarılan sanatçılardan ilk olarak Adnan Şenses'in ismi okundu. Türk Sanat Müziği'ne yıllarını veren Şenses'in isim hakkına alacaklı Zeytinkaya dışında hiç kimse talip olmadı. Böylece, yılların sanatçısının isim hakkı 16 milyar 200 milyon liraya Zeytinkaya'nın oldu. 
     Mezatta daha sonra sırayla Ayhan Aşan, Gülşen, Kibariye ve Seher Dilovan'ın isim hakları, açık artırmaya giren tek isim olan Zeytinkaya tarafından açık artırmanın alt eşiği olan 16 milyar 200'er milyon liraya satın alındı. 
     Mezatta, Altay, Aslı Hünel, Deniz Erdoğan, Elif Karlı, Ertuğrul Polat, Grup Yade, Güçlü Soydemir, Hamiyet, Hatice, Kadir Demirel, Kim Bunlar, Mehmet Öndül, Nanu, Nuray Hafiftaş, Onur Sarıkaya, Servet Kocakaya, Suat Suna, Tezhan, Turgay Başyayla ve Yusuf Harputlu'nun isim haklarına ise alıcı çıkmadı. 
     
     ''SADECE SEHER DİLOVAN ARADI'' 
     Prestij Müzik'ten alacaklı olan İbrahim Zeytinkaya, mezat sonrasında yaptığı açıklamada, binlerce dolarlık alacağı için 3.5 sene beklediğini, sonunda bu yola başvurmak zorunda kaldığını söyledi. 
     Sanatçılardan sadece asıl adı Serkan Burak Tektaş olan Alişan'ın isim hakkını satın alabilmek için açık artırmaya katıldığını hatırlatan Zeytinkaya, açık artırmayı kazanamamasına rağmen isim hakkına sahip çıktığı için ünlü şarkıcıyı tebrik etti. 
     Geçen hafta isim haklarını satın aldığı Özcan Deniz ile Alişan'ın kendisiyle mezat sonrasında iletişime geçmediklerini vurgulayan Zeytinkaya, ''Yalnızca bugün isim hakkı açık artırmaya çıkacak Seher Dilovan aradı. Böyle bir satışın komik olduğunu söyledi. Ben de kendisine gelip isim hakkına sahip çıkmasını söyledim. Ama görülüyor ki gelmedi'' dedi. 
     Sanatçılarla anlaşmaya hazır olduğunu ifade eden Zeytinkaya, ''Benim için isim haklarını aldığım bütün sanatçılar ayrı birer değer. Şimdi benimle anlaşmak isterlerse kapım açık. İsteyen gelir bizimle çalışır. Biz de rahmetli Hilmi Topaloğlu gibi bir aile kurarız. Ama, inat ederlerse ben de Patent Enstitüsü'nün bana verdiği kanuni hakkı sonuna kadar kullanacağım'' diye konuştu. 
     Sanatçıların, isimlerini ''Öz Alişan'', ''Serkan'' gibi adlarla değiştirebileceği şeklinde açıklamaları bulunduğunu dile getiren Zeytinkaya, kendisinin de ''Alişan'', ''Özcan Deniz'' gibi isimleri başka sanatçılara koyma hakkının bulunduğunu kaydetti. 
     Geçen hafta yapılan mezatta da avukatı İbrahim Özer'i Ankara'ya gönderen Alişan, açık artırmada 54 milyar lirada kalarak isim hakkını 56 milyar liraya İbrahim Zeytinkaya'ya kaptırmıştı. Mezat salonuna herhangi bir temsilcisini göndermeyen Özcan Deniz'in isim hakkı ise 24 milyar 200 milyon liraya Zeytinkaya'nın olmuştu. 
     
</TEXT>
</DOC>
