<DOC>
<DOCNO> 290841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun23.html </URL>
<DATE> 2004/10/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Musul'da 2 Türk şoförü rehin alındı... 
</HEADLINE>
<TEXT>

     Irak'ın Musul kenti yakınlarındaki otoyolda, 2 Türk şoförü rehin alındı. 
     İslam Tugayı adlı bir grubun dağıttığı video görüntülerde, şoförler Türkçe açıklamalar yaparken görülüyor. 
     Rehinelerden biri, Türk hükümetinin çalıştıkları firmaya Irak'ı terketmesi için emir vermesi gerektiğini, aksi takdirde öldürüleceklerini söyledi. 
     İki şoför yerde otururken, arkalarında silahlı ve maskeli 3 kişinin ayakta durduğu görülüyor. 
     Grup, görüntüleri içeren CD ile birlikte yayınladığı yazılı açıklamada, isteklerinin yerine getirilmemesi durumunda rehinelerin, görüntülerin yayınlanmasından itibaren 72 saat içinde öldürüleceklerini ileri sürdü. 
     AP ajansı, görüntüleri içeren CD'nin kendilerine bugün iletildiğini bildirdi. 
     Rehine şoförlerin hangi şirket için çalıştığı belirtilmedi. 
     Irak'ta şimdiye kadar aralarında Türklerin de bulunduğu en az 29 rehine öldürüldü. 
     
</TEXT>
</DOC>
