<DOC>
<DOCNO> 284762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/spo01.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anahtarımız presti' 
</HEADLINE>
<TEXT>


Vicente del Bosque, Fenerbahçe karşısında alınan galibiyetin, baskılı futboldan kaynaklandığını söyledi, "Şimdilik şampiyonluğu düşünmemeliyiz" diye konuştu 

ORHAN YILDIRIM 


İbrahim'i korudu 
TÜRKİYE'DEKİ ikinci derbisinden galibiyet çıkaran Beşiktaş Teknik Direktörü Vicente del Bosque, Fenerbahçe karşısındaki galibiyetin anahtarının pres olduğunu belirtti. Maçın son 15-20 dakikası dışında baskılı ve iyi oynadıklarını vurgulayan İspanyol hoca, İbrahim Üzülmez'in penaltı pozisyonunu da refleks olarak değerlendirdi, "Bu kırmızı kartı kabul etmemiz lazım" diyerek futbolcusunu korudu. 

Mustafa'ya övgü 
SAVUNMADA son haftalarda yer verdiği Emre ve Mustafa Doğan'ın futbolunu mükemmel olarak nitelendiren Bosque, "Mustafa'nın azmi tüm futbolculara örnek olmalı" ifadesini kullandı. Üç hafta önceki zor durumdan kurtulduklarını, ancak şu anda şampiyonluğu düşünmemeleri gerektiğini belirten İspanyol hoca, "Yapmamız gereken, kazanarak puanları üst üste koymak ve nereye gideceğimizi görmek" diye konuştu. 

Maçın Hakemi 
Aydınus cesurdu 

FIRAT Aydınus'un kariyerini etkileyen bir maçtı. Sonuca etki edecek önemli bir hata yapmadı. Sakin görüntüsüyle tansiyonun artmasını önledi. Ancak ilk yarıda Emre'nin, Nobre'ye salladığı tekmeyi görmesi ve sarı kart göstermesi gerekirdi. Ayrıca Servet'in, Carew'in formasını çekmesine penaltı verilebilirdi. Aslında ilk yarıdaki Fenerbehçe aleyhine kaldırılan hatalı ofsayt bayrağına çaresiz uyması dışında sadece kartlarda çekingendi. İbrahim Üzülmez'in kırmızı kartı tartışılmazdı. Ama penaltı öncesi Carew, Hooijdonk'un ayağına kasıtlı basması yüzünden ikinci sarı kartı görmeliydi. 

'Biz arkadaşız' 

KARTAL'IN Norveçli golcüsü John Carew, Hooijdonk ile saha içinde yaşadığı gerginliğin büyütülmemesi gerektiğini söyledi. Yıldız oyuncu, "Hooijdonk'la yaşadığımız olaylar tamamen profesyonelliğin gereği. Maç içinde yaptıklarım sadece konsantresini kaybetmesi içindi. Sonuçta sahada olan, sahada kaldı. Kendisi de maç bitiminde beni tebrik etti. Biz her zaman arkadaşız" ifadelerini kullandı. 

Prime jet zam 

BAŞKAN Yıldırım Demirören, maç bitiminde soluğu soyunma odasında aldı. Futbolcuları tek tek kutlayan Demirören, daha önce 10 bin dolar olarak belirlenen galibiyet primini 15'er bin dolara çıkardı. Basın Sözcüsü Reha Muhtar da "Ben galip geleceğimizi bir gün önceden biliyordum. Çünkü kampta o hırsı, o arzuyu futbolcuların yüzünde görmüştüm. Bize toplama takım diyenlere en güzel cevabı verdik" dedi. 

'Emniyet dışarı' 

Tribünde kavga 
BEŞİKTAŞ taraftarı devre arasında yine birbirine girdi. Ankaragücü maçında da kendi aralarında kavga çıkaran Siyah - Beyazlılar'ın dünkü tartışmasına çevik kuvvet müdahale etti, biber gazı sıktı. Bunun üzerine seyirciler arasında arbede çıktı, birçok taraftar tribün boşluğuna düştü. Stadı dolduran Siyah - Beyazlılar "Emniyet dışarı" diye tempo tuttu. 

10 öğrenci yaralı 
SİYAH - Beyazlılar'ın kongre üyesi olan İstanbul Emniyet Müdürü Celalettin Cerrah, yöneticilerle birlikte sahaya girdi, olayları yatıştırdı. Bu sırada polis okulundan 10 öğrencinin yaralandığı öğrenildi. Fenerbahçe taraftarını güvenli bir şekilde stada götüren emniyet güçleri, maçın ardından Sarı - Lacivertliler'i bir süre stadda bekletti. 

Karşılaşmadan notlar 

Tuncay'a ceza 
SAKARYA maçında oyundan alınmasına sinirlenerek, stadı terkeden Tuncay Şanlı bu hareketinin faturasını ağır ödedi. Bu sezon Tuncay'ı ilk kez kesen Daum, yıldız oyuncuya ikinci devrede şans tanıdı. Sol kanatta Tuncay'ın yerine Fabiano, sağ kanatta da Mehmet'in yerine Serhat forma giydi. 

Gençlerde Fener farkı 
İKİ takım arasında oynanan PAF maçını Fenerbahçe 4-2 kazandı. Fulya Tesisleri'ndeki karşılaşmada Sarı-Lacivertli ekip Emrah 2 , Taylan ve Raşit ile sonuca giderken, Beşiktaş'ın gollerini ise Adem ve penaltıdan Ozan kaydetti. 

Kaan sürprizi 
LİGİN ilk iki haftasında on birde görev alan Kaan Dobra, sekiz hafta sonra Fenerbahçe derbisinde forma buldu. İbrahim Akın'ı kesen Del Bosque, tercihini Sergen'den yana kullandı. Tayfun Korkut'un yerine de orta sahada Ahmet Yıldırım görev yaptı. 

Tribün bölündü 
SİYAH - Beyazlı taraftarlar, takımın eski teknik direktörü Christoph Daum yüzünden ikiye bölündüler. Maç öncesi bir grup taraftar Alman hocayı alkışlarken, tribünlerin büyük kısmı da aksi tezahüratta bulundu. 

Hoşgeldin Mustafa 
ANKARAGÜCÜ maçında Beşiktaş'ta ilk, profesyonel kariyerindeki ikinci golünü atan Mustafa Doğan, eski takımı Fenerbahçe'yi de boş geçmedi. Maç öncesi tribünlere yumruk şov yapan tecrübeli oyuncunun golünden sonra stadda yapılan "Hoşgeldin Mustafa" anonsu dikkat çekti. 

Gündem derbi 
ÜNLÜ televizyoncular Fenerbahçeli Uğur Dündar ve Galatasaraylı Ali Kırca, Beşiktaş Basın Sözcüsü Reha Muhtar'ın davetlisi olarak maçı protokol tribününden izledi. Üç televizyoncu, el ele tutuşarak, "Dostluk kazansın" mesajını verdi. 

Akatlar'da Fulya müjdesi 

BEŞİKTAŞ'IN 2 milyon 500 bin dolara yenilediği BJK Akatlar Spor ve Kültür Kompleksi, dün törenle hizmete açıldı. Açılışa katılan Devlet Bakanı ve Başbakan Yardımcısı Mehmet Ali Şahin, "10 yıl önce hizmete giren bu tesis, Beşiktaş'ın elinde komplekse dönüştü. Bu tesislerden sadece Türkiye değil, Avrupa, Dünya, hatta Olimpiyat şampiyonları yetiştirmeliyiz" dedi. Beşiktaş Başkanı Yıldırım Demirören ise, Fulya projesinin 30 Nisan 2005'te başlayacağı müjdesini verdi. Açılışın ardından oynanan Beşiktaş - İTÜ basketbol maçını, Siyah - Beyazlılar 97-74 kazandı. 


</TEXT>
</DOC>
