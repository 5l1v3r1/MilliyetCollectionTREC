<DOC>
<DOCNO> 299066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/yazar/ulagay.html </URL>
<DATE> 2004/12/20/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Avrupa Birliği rüyamız gerçek olabilir mi 
</HEADLINE>
<TEXT>

Türkiye'de "kazandık" ya da "başardık" türünden manşetlerle karşılanan 17 Aralık kararlarının, benim sürekli izlediğim ve dünya iş leminin de yakından izlediği İngilizce gazetelere yansıması biraz farklı oldu. Avrupa Birliği AB Konseyi'nin "tarihi" bir karar vererek Türkiye'yi AB üyeliğine götürebilecek kapıyı açtığını hemen herkes kabul ediyordu ama AB'nin Türkiye'nin bu kapıdan geçmesinin kolay olmayacağı da vurgulanıyordu. Örneğin The Guardian gazetesinin değerlendirmesini yansıtan yazıda, "Türkiye'nin parmaklarının acımasını da göze alarak AB'nin yaylı kapısını araladığı ancak bu kapının yüzüne kapanmasının hiç de zor olmayacağı" belirtiliyordu. 17 Aralık tarihli sayısında "AB'nin Türkiye'yi isteksizce buyur edeceğini" yazan Financial Times'ın dünkü haberinde de "Brüksel'de alınan kararların Türkiye'nin AB üyeliğini güvenceye almaktan uzak olduğu" ifade ediliyordu. Türkiye'nin AB'ye katılmasının "hem Türkiye'yi hem de AB'yi dönüşüme zorlayacak, çok önemli bir olay olacağını" kaydeden Financial Times, ancak Türkiye'nin hedefine varmak çukurlarla dolu bir yolu aşması gerektiğini de vurguluyordu. 

Toplumların tepkileri 
The Guardian gazetesinin deneyimli yazarı Martin Woollacott ise Türkiye'nin AB ile uyum sağlayacak biçimde dönüşmesinin hiç de kolay olmayacağını, bu umutla Türkiye'nin tam üyeliğine destek verenlerin yanılmış olabileceğini ileri sürüyordu. Woollacott'a göre Türkiye'nin inanç ve değerler sisteminin, Avrupa ile uyum sağlayacak biçimde dönüşmesi son derecede zordu. Türkiye'de farklı kesimler, farklı gerekçelerle AB tam üyeliğini desteklemişti ama bunların beklentilerinin karşılanabileceği kuşkuluydu. Avrupa'da Türkiye'ye destek veren seçkinler ve siyasetçiler ise kendi toplumlarının tepkisinden çekiniyordu. 
Woollacott'un yazdıklarında yeni bir fikir yok aslında ama "AB yolu açıldı, bu iş tamam" sonucuna varmadan hesaba katmamız gereken olasılıkları bize hatırlattığı için anlamlı bu yazı. 
Ben Türk insanının küçümsenmeyecek bir uyum ve adaptasyon yeteneğine sahip olduğuna inanıyorum ve bir İrlanda'nın, bir İspanya'nın yaşadıklarına benzer süreçler yaşayarak AB'ye uyum sağlayabileceğini düşünüyorum ama tersini düşünenlerin iddialarını da hafife alamıyorum doğrusu. Tam üyeliğe giden, engellerle, çukurlarla dola yolda ilerlemeye çalışırken halkımızın ve Avrupa halklarının içselleşmiş kırmızı çizgileri çakışır mı, çatışır mı bilemiyorum. 

Proje iddialı ama 
Son yazılarımda ısrarla vurgulamaya çalıştığım gibi, Türkiye - AB bütünleşmesi, küresel düzenin geleceğini derinden etkileyebilecek, dünya dengelerini etkileyebilecek bir büyük proje. Avrupa'nın bu analizi yapabilen siyasetçilerinin, ciddi siyasi riskler alarak Türkiye'ye kapıyı açmaya çalışmaları da bu projeye verdikleri önemin bir göstergesi. Ancak bu iddialı projenin öneminin Avrupa'da ve Türkiye'de yeterince anlaşıldığını söylemek olanaksız. Böyle olunca da büyük hedef gözden kaçıyor, sokaktaki insanın çok daha kolay anlayacağı ayrıntılar öne çıkıyor. O zaman da insanlar "biz ne için bunca özveriye katlanacağız " sorusunu sorabiliyor. Bu durum bizim için de geçerli, Avrupalı için de. İşte bu nedenle zorlu bir süreç var önümüzde. AB rüyamızın gerçekleşmesi hiç de kolay olmayacak. 

Dış piyasalar 17 Aralık'ı nasıl algılayacak AB tam üyeliğine giden kapının Türkiye'ye açılması, piyasaların bir süreden beri fiyatlarına kısmen de olsa, yansıttıkları bir beklentiydi. Şimdi 17 Aralık'ta bu beklentinin gerçekleşmesi bir miktar daha olumlu etki yaratabilir. Ancak uluslararası iş çevrelerinin yakından izledikleri yayın organlarında yer alan ilk değerlendirmeler, Türkiye'ye açılan kapının her an kapanabileceği beklentisini de gündeme getirebilir ve bu da olumlu etkinin sınırlı kalmasına yol açabilir. Bu bakımdan Türkiye ile AB arasındaki ilişkilerin bundan sonraki seyri belirleyici bir önem kazanmış görünüyor. 

Çek bir derogasyon, ucu açık olsun Dün sabah gazete aldığım büfenin önünde Vatan gazetesinin manşetine bakan tepkili bir vatandaşımız hemen sorusunu patlattı "Biz bu kafayla mı Avrupalı olacağız " Gazetenin haberine göre 17 Aralık günü, Brüksel'deki gelişmelerin sonucunun merakla beklendiği saatlerde, TV'de "Gelinim Olur musun" programını izleyenlerin oranı Başbakan Erdoğan'ın Brüksel'deki basın toplantısını izleyenlerin oranını katlamıştı. Aynı akşam ATV'nin Brüksel'de gerçekleştirdiği "Siyaset Meydanı" programına katılan Can Dündar da "Siyaset Meydanı"nın o geceki izlenme oranının "Ünlüler Çiftliği"nin ancak dörtte birini bulabildiğini yazmış dün. Benzer bir durum bir Avrupa ülkesinde yaşansaydı sonuç farklı olur muydu, doğrusu bilmiyorum ama insanımız, kendine özgü mizah anlayışı ve adaptasyon yeteneğiyle her şeye bir Avrupa Birliği AB kulbu takacak artık. 
"Derogasyon" ve "açık uçlu müzakere" gibi AB konusuyla ilgili pek çok teknik deyimin ortalığa saçıldığı son günlerde benim duyduğum en hoş adaptasyonu ise darbukacı "Balık" Ayhan yaptı. Bir TV programında boğaza nazır bir tepede, saz takımıyla Beethoven 9. senfonisinin ünlü motifini çalmakta olan "Balık" Ayhan'a Türkiye'nin AB üyeliğini nasıl karşıladığı sorulduğunda şu cevabı verdi ünlü darbukacı "Serbest dolaşımın ucu açık olacakmış, bize de yarar bu durum". Bakalım daha ne ilginç yorumlar duyacağız AB konusunda. 



</TEXT>
</DOC>
