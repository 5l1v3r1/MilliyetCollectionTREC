<DOC>
<DOCNO> 297438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/spor/spo02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e hüzün çöktü 
</HEADLINE>
<TEXT>


YUSUF KOBAL 


Bir saat toplantı 
GALATASARAY derbisinden hayal kırıklığı ile ayrılan Fenerbahçe, Konyaspor maçının hazırlıklarına dün başlarken, Samandıra Tesisleri'nde sessizlik hakimdi. Antrenman boyunca ağızları bıçak açmazken, Serhat, Alex, Luciano, Van Hooijdonk, Deniz ve Kemal çalışmaya katılmadı. Teknik Direktör Daum, idman öncesi futbolcularıyla yaklaşık bir saat süren bir toplantı yaptı. 

'Konya maçı önemli' 
ALMAN hocanın, oyuncularına, "Galatasaray maçını unutun. Kötü oynadık ve kaybettik. Sanırım herkes hatalarını görmüştür. Sizden artık Konyaspor'a konsantre olmanızı istiyorum. Bu son karşılaşmayı kazanalım ki, ikinci yarıya moralli başlayalım" dediği öğrenildi. Daum, oyuncularına bir gün izin verdi. Sarı - Lacivertliler hazırlıklarına yarın yeniden başlayacak. 

Cem Papila 6.9 aldı 

SÜPER Lig'de 16. haftada görev yapan hakemlerin notları açıklandı. Derbiyi yöneten Cem Papila, 6.9 ile haftanın en düşük notunu aldı. Papila'ya bu notu, maçın gözlemcisi olan MHK Başkanı Sabri Çelik verdi. En yüksek notlar ise 8.6 ile Çaykur Rize-Diyarbakır maçını yöneten Yılnur Önen ve Malatya-Gaziantep maçında görev yapan Hamza Mısır'a geldi. 

Alex gitmiyor 

BİRLEŞMİŞ Milletler Kalkınma Programı'nda "İyi Niyet Elçileri" olarak faaliyet gösteren Ronaldo ve Zidane tarafından yoksullara yardım amacıyla yapılacak maça davet edilen Alex'in İspanya'ya gitmeyeceği açıklandı. Madrid'deki Bernabeu Stadı'nda bu akşam oynanacak karşılaşma için Brezilyalı oyuncu, yorgunluğunu gerekçe gösterdi. 

Kahraman Ortega 

TÜRKİYE'DEN olaylı bir şekilde ayrılan ve Fenerbahçe ile yaşadığı problemler nedeniyle uzun süre sahalardan uzak kalan Ariel Ortega yeni takımı Newell's Old Boys ile Arjantin'de şampiyonluğa ulaşırken, ülke basınında yine manşetlerde yer aldı. Gazeteler 1992 yılından bu yana mutlu sona ulaşamayan takımını zafere taşıyan yıldız oyuncunun, performansıyla herkesi büyülediğini ve eski günlerine geri döndüğünü yazdılar. 

Böylesi görülmedi 

Fenerbahçe'nin Ankaragücü ile sahasında oynadığı maçın temsilcisi, raporuna "Tribünler kendi başkanları Aziz Yıldırım'a küfür etti" yazınca Sarı - Lacivertli ekip Disiplin Kurulu'na gitti 

CEMAL ERSEN 

Fener'e ceza geliyor 
SARI-Lacivertli takımın Ankaragücü ile Kadıköy'de oynadığı maçın temsilciliğini yapan Sadık Bamaç raporuna "Tribünler kendi başkanları Aziz Yıldırım'a küfür etti" diye yazınca Fenerbahçe Kulübü Disiplin Kurulu'na gitti. Gözlemci ve Temsilci raporlarında ayrıca Galatasaray Kulübü, medya ve maçın hakemi Kuddusi Müftüoğlu aleyhine de uzun süreli küfürde bulunulduğu yolunda ifadeler yer aldı. 

Türkiye'de bir ilk 
SÖZ konusu raporlar doğrultusunda geçen hafta PFDK'ya sevk edilen Sarı-Lacivertli kulübe verilecek cezanın büyük bir olasılıkla bugün belli olacağı bildirildi. Disiplin Kurulu'nun Fenerbahçe'ye ağır para cezası uygulayacağı öğrenildi. Sarı-Lacivertliler, ceza almaları halinde ilk kez bir kulüp kendi seyircisinden yediği küfür nedeniyle para ödemek zorunda kalacak. 

'Kural varsa uygulanmalı' 

FENERBAHÇE İkinci Başkanı Nihat Özdemir, Galatasaray'ın galibiyetine gölge düşürmek gibi bir niyetleri olmadığını söyledi. Özdemir, "Başkanımız Aziz Yıldırım dahil hepimiz maç sonu rakibimizi kutladık. Sadece, valilik, il spor güvenlik kurulu ve Futbol Federasyonu'nun koyduğu kuralların uygulanması gerektiğini söyledik. Kuralları koyan bizleriz, uygulayanlar da bizler olmalıyız" dedi. 


</TEXT>
</DOC>
