<DOC>
<DOCNO> 291564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas01.html </URL>
<DATE> 2004/11/23/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Yunuslar, insanları köpek balığından kurtardı 
</HEADLINE>
<TEXT>

     Yeni Zelanda'da kıyıya yakın bir bölgede yüzmekte olan bir grup insanın, yunuslar tarafından, büyük bir beyaz köpek balığının saldırısından korundukları ileri sürüldü. 
     Northern Advocate gazetesinin haberine göre Whangarei kasabasında 30 Ekim'de meydana gelen olayı yaşadığını belirtenler, Rob Howes, 15 yaşındaki kızı ve onun iki arkadaşı. 
     Bu dört kişi, suda yüzmekte oldukları sırada çevrelerinin yunuslarca çevrildiğini belirttiler. Howes, bu çemberi geçmeye çalıştığını, ancak iki yunusun, buna izin vermediğini söyledi. 
     O anda, yaklaşık iki metre mesafede bulunan, üç metre uzunluğundaki köpekbalığını gördüğünü belirten Howes, yunusların, köpekbalığını uzaklaşmaya zorladıklarını anlattı. 
     Howes'in arkadaşı olan cankurtaran Matt Fleet de, olay sırasında bir botta olduğunu ve yunusların, yüzenleri köpekbalığından nasıl koruduklarını gördüğünü anlattı. 
     
</TEXT>
</DOC>
