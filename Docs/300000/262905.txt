<DOC>
<DOCNO> 262905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur49.html </URL>
<DATE> 2004/08/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
BTS Bu kazada da tek suçlu makinistler gibi gösterilecek 
</HEADLINE>
<TEXT>

     Birleşik Taşımacılık Çalışanları Sendikası BTS İstanbul 1 No'lu Şube Başkanı Mithat Ercan, tren kazalarının en önemli nedeninin, gerekli yatırımın yapılmaması olduğunu söyledi. 
     Mithat Ercan, Tavşancıl'da, kaza yerindeki incelemeleri sonrasında yaptığı açıklamada, ''Sakarya'nın Pamukova İlçesi'ndeki kazada olduğu gibi insan hatalarına işaret edildiğini'' belirterek, ''Oysa göz ardı edilen en önemli unsur, yatırım yapılmaması, buna karşılık demiryollarına çok şey yüklenmesidir'' dedi. 
     Özellikle banliyö trenlerinde bulunan ve makinistlerin inisiyatifi dışında, onların hatasını kapatan ATS sisteminin, ana hat trenlerinde olmayışının büyük eksiklik olduğunu ifade eden Ercan, ''Eğer bu sistem olsaydı, makinist hata yapsa bile bu sistem uyaracak, kaza olmayacaktı'' dedi. 
     ATS sisteminin yanı sıra rayların yükü kaldırmadığını da ifade eden Ercan, şunları kaydetti 
     ''30 yıl önce bu raylardan, 3 saatte 1 tren geçiyordu. Şimdi 15 dakikada bir geçince kazalar da olmaya başladı. Bu sistem artık çöktü. Kazaların en önemli sebebi, gerekli yatırımın yapılmayışıdır. Ama bu kazada da tek suçlu olarak yine makinistler gösterilecek.'' 
     
</TEXT>
</DOC>
