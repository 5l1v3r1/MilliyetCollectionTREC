<DOC>
<DOCNO> 269764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy05.html </URL>
<DATE> 2004/09/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Batı basınında Türkiye tartışması alevlendi... 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen'ın, "Türkiye için gerçeğin zamanı yaklaşıyor" sözlerinin ardından, AB içinde Türkiye'nin üyeliğine ilişkin tartışmaların alevlendiğine dikkat çekildi. 
     Verheugen'ın Türkiye ziyaretini sayfalarına taşıyan batı basınının önde gelen gazeteleri, Türkiye'ye ilişkin olarak AB kamuoyunda sürmekte olan tartışmalara da ışık tuttu. 
     
     FT "ETKİLEYİCİ GELİŞME, GERÇEĞİN ZAMANINI YAKLAŞTIRDI" 
     İngiltere'de yayınlanan Financial Times gazetesi, Verheugen'in Türkiye'nin "etkileyici gelişme gösterdiği" yönündeki sözlerine dikkat çekti. "Türkiye için gerçeğin zamanı yaklaşıyor" diyen Verheugen'ın açıklamalarının, eski Finlandiya Cumhurbaşkanı Martti Ahtisaari'ninkilerle örtüştüğü belirtildi. Ahtisaari'nin, "AB'nin, Türkiye'nin üyeliğinden yararlanabileceğine" işaret ettiği kaydedilirken, bu açıklamanın da Türkiye'nin adaylağına ilişkin olarak Brüksel'de devam eden tartışmaları etkileyeceği yorumu yapıldı. 
     
     INDEPENDENT "ZİNA ŞÜPHECİLERİN ELİNDE KOZ" 
     İngiliz Independent gazetesi ise son günlerde tartışılmakta olan zina konusunun, Verheugen'ın Başbakan Recep Tayyip Erdoğan ve Dışişleri Bakanı Abdullah Gül'le görüşmelerinde ele alındığını yazdı. Gazete, AB yetkililerine dayanarak, zina konusunun, Türkiye'nin AB üyeliğine karşı olan çevrelerin elinde bir koz olarak kullanılabileceğinin, Erdoğan ve Gül'e iletildiğini kaydetti. 
     
     NYT "VERHEUGEN KÜRT AZINLIĞIN DURUMUNU DEĞERLENDİRECEK" 
     ABD'de yayınlanan The New York Times gazetesi ise Verheugen'ın ziyareti kapsamında, "Kürt azınlığın" durumunu değerlendireceğini ifade etti. Bu ziyaretin, son dönemdeki reformların da etkisiyle yabancı ülkelerin Türkiye'ye yönelik dikkatlerinin yoğunlaştığını teyid ettiği kaydedildi. Müzakerelerin ertelenmesi ya da reddedilmesinin, Türkiye'yi yabancılaştıracağı ve yalnızlaştıracağı düşüncesinin hakim olduğu vurgulandı. Gazetede, eski Finlandiye Cumhurbaşkanı Ahtisaari'nin müzakere tarihi verilmesine ilişkin olarak "Kararın daha fazla geciktirilmesi AB'nin inanılırlığına zarar verir" görüşüne de dikkat çekildi. 
     
     LE FİGARO ZİNA TASARISI KATI İSLAMCI BİR POLİTİKAYI 
     YANSITIYOR Fransız Le Figaro gazetesi ise Günter Verheugen'ın Ankara'ya "olumlu bir işaret" verdiğini yazdı. Türkiye'de işkencenin ve zina tasarısının sorun yarattığını savunan gazete, "Zina yasası daha sorunlu. Öngörülen reform katıdır ve batılı kriterlerle hiç bağdaşmayan İslamcı bir politikayı yansıtıyor" görüşünü öne sürdü. Günter Verheugen'ın görüşmeler sırasında bu tartışmalı reformda geri adım atılmasını tavsiye ettiğini kaydeden gazete, Verheugen'ın Türkiye konusundaki "hoşgörürlüğü"nün Komisyon'daki Türkiye karşıtlarını sinirlendirmeye başladığını ifade etti. 
     Komisyon'un Türkiye'nin adaylığı konusunda bölünmüş olmayı sürdürdüğünü iddia eden Le Figaro, Komisyon üyeleri arasında en soğuk bakanların İspanyol Loyola de Palacio ve Avusturyalı Franz Fischler olduğunu savundu. 
     
</TEXT>
</DOC>
