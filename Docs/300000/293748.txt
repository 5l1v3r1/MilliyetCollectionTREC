<DOC>
<DOCNO> 293748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun38.html </URL>
<DATE> 2004/12/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ukrayna'da hayat durdu 
</HEADLINE>
<TEXT>

     Ukrayna'da 21 Kasım'da yapılan devlet başkanlığı seçimi ile başlayan kriz 10. gününe girerken, Ukrayna parlamentosunun, hükümete karşı verilen güvensizlik önergesini kabul etmesi krizi daha da derinleştirdi. 
     Ukrayna parlamentosunda bu sabah yapılan oturumda, 229 milletvekilinin oyuyla hükümete karşı güvensizlik önergesi kabul edildi. Bu kararın yürürlüğe girebilmesi için Devlet Başkanı Leonid Kuçma tarafından onaylanması gerekiyor. Muhalefetin Kuçma'yı aşamayacağına dikkat çeken siyasi gözlemcilere göre, Kuçma'nın onayına gerek kalmaması için en az 450 milletvekilinden 301'inin ''evet'' demesi gerekiyor. 
     Gözlemciler, bugün parlamentonun aldığı kararın sembolik önemi olduğunu ve Başbakan Viktor Yanukoviç'e karşı bir baskı unsuru oluşturacağını söyledi. 
     
     SİYASİ TIKANIKLIK 
     Yanukoviç yanlısı milletvekili Nestar Şufriç, parlamentodaki oylamadan sonra yaptığı açıklamada, ''Devlet Başkanı, anayasanın koruyucusu, bu kararı dikkate almayacaktır. Kesinlikle ciddiye almayacaktır'' dedi. 
     Parlamentonun kararının yasadışı olduğunu öne süren Şufriç, kararın iptali için Anayasa Mahkemesi'ne başvuracaklarını söyledi. 
     Yanukoviç'i destekleyen Donetsk bölgesindeki yerel parlamentonun da 9 Ocak'ta bölgenin özerkliği için referandum yapılması yönünde karar alması, ülkedeki siyasi tıkanıklığı daha da artırdı. 
     Başbakan Yanukoviç, bugün Yüksek Mahkeme'den devlet başkanlığı seçiminin ikinci turunun iptal edilmesini istedi. Yanukoviç'in, daha önce yeni bir seçim yapılması halinde muhalif lider Viktor Yuşçenko'nun aday olmaması şartı ise muhalefet tarafından kabul görmedi. 
     Devlet başkanını belirlemek için üçüncü tur seçim yapılmasına ise Kuçma karşı çıktı. Kuçma, ''Dünyanın neresinde üçüncü tur seçimi var. Böyle bir öneri çok saçma'' dedi. 
     
     ÇÖZÜM ÇABALARI 
     Ukrayna'daki siyasi krize çözüm bulmak için uluslararası arabulucular olarak AB Yüksek Temsilcisi Javier Solana, Polonya Devlet Başkanı Aleksander Kwasniewski ve Litvanya Devlet Başkanı Valdas Adamkus ile Avrupa Güvenlik ve İşbirliği Teşkilatı Genel Sekreteri Jan Kubis, Rus parlamentosunun alt kanadı Duma'nın başkanı Boris Grizlov devreye girdi. Temsilciler, iktidar ve muhalefetin adayı ile ortak toplantıya katıldılar. 
     Solana'nın, dün gece Kuçma ile görüşmesinden önce yaptığı açıklamada, ''Herkesin iyiniyet göstererek önümüzdeki günlerde ilerleme sağlayacağımızı umarım'' sözlerini bazı gözlemciler, görüşmelerin iyi gitmediğini ve tarafların uzlaşmaya yakın olmadıkları şeklinde yorumladılar. 
     Bu arada, başkent Kiev'de yaşam tamamen durmuş durumda. Bağımsızlık Meydanı'na giden yollar, Yuşçenko taraftarları yüzünden hala trafiğe kapalı. Caddelere kurulan çadırlarda geceleyen muhalefet yanlılarına yönelik halktan yavaş yavaş tepkiler yükseliyor. 
     Gözlemciler, siyasi belirsizliğin sürmesinin ve muhalefetin bir sonuca ulaşamamasının taraftarları gittikçe kızdırdığını, öfkelendirdiğini, bunun da siyasi yapısı kırılgan bir noktada olan Ukrayna'yı iç çatışmaya itebileceği yorumunda bulunuyor. 
     
</TEXT>
</DOC>
