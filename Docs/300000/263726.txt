<DOC>
<DOCNO> 263726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/ygokce.html </URL>
<DATE> 2004/08/16/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bravo Bülent bey 
</HEADLINE>
<TEXT>



Ne yazık ki, bu maçın eleştirisinde hakem futbolun önüne geçiyor. Çünkü skor tabelasına bakıldığında hakemin sonucu etkileyen hataları var. Bülent Demirlek o soğuk ve itici yüz ifadesiyle her iki takımın oyuncularına karşı bir güvensizlik tablosu sergiledi. Gergin ve kararsızdı. Daha somut olaylara dönelim... İlk yarıda Ümit Bozkurt'un ceza alanında Ahmed Hassan'a hem obstüriksiyon yapması, hem de eliyle omuzuna bastırıp hareketini engellemesi dokuz küsur hareket değil de nedir Bülent Demirlek'e göre hiçbir şey... Kurallara göre penaltı Sonra Ali Güneş'in, El Saka'ya kenarda sert müdahalesi var. Ama Güneş'in ayağı önce topa temas ediyor. Bu çatışmadan hemen sonra hakemin gözü önünde Uğur, Ali Güneş'e dayılık yapıyor. Kurallara göre doğrudan kırmızı kart. Ama Demirlek hoşgörülü. Uğur'u görmezden geliyor, Ali Güneş ve Sedat'a birer sarı kart göstererek olayı geçiştiriyor. Ödün vermek futbolun hangi kuralında yazılı Devam edelim... Ahmet Yıldırım, Youla mücadelesinde ilk faulü yapan Youla. Ama Ahmet Yıldırım da kontrolü kaybediyor. Daha profesyonel davranıp böylesine gergin ve kararsız hakemden ikinci sarı kartı görerek takımını on kişi bırakmamalıydı. Bülent Demirlek doğru kararlarını maçın zararsız bölgelerinde verdi. Kaleye yakın yerlerde özellikle Beşiktaş'ın uğradığı sert müdahaleleri kurala uygun buldu. 
Hakemlerle uğraşmak meslek anlayışıma ters düşer. Bundan sakınmaya çalışırım. Keşke Bülent Demirlek de duygularını, düşüncelerini ve kararlarını dürüstçe, futbol kuralları üzerinde yoğunlaştırabilseydi. Yazık oldu. Koca maçı eline yüzüne bulaştırdı. 
Del Bosque, Beşiktaş'ta henüz ideal on birini bulabilmiş değil. Zaman kaybediyor. İbrahim Toraman'ı kenarda tutup, Ronaldo gibi ağır bir adama forma vermesi çok doğru değildi. Kaan ve Pancu'nun dışında alternatif kanat adamları bulmak için ille de Pancu'nun sakatlanması, İbrahim Akın'ın oyuna girmesi mi gerekir Ahmed Hassan aldığı topların çoğunu rakibe kaptırıyor. Huysuz ve uyumsuz davranıyor. Doğru dürüst bir şutu yok. Sürekli ağlak bir portre çizip arkadaşlarını da bozuyor. Dünkü Tayfun bir saat forma giydi, hatasız düz ve temiz bir oyun oynadı. Ne var ki, Beşiktaş'ın orta alanında hem kanatlar, hem de göbek hücum oyununda yeterli bir üretkenliğe ve rakibi tehdit edecek etkinliğe kavuşabilmiş değil. Carew'in hazırlık dönemine katılamaması istediğini yapmasına engel oluyor ama, Uğur'un kendi kalesine attığı golle sonuçlanan asisti ondaki cevherleri gösteren küçük ve olumlu bir işaretti. 
Her iki antrenör de 10'ar kişi ile berabere bitirdikleri maçın sonucuna sanki razı idiler. Maçı ateşleyecek radikal değişikliklerden kaçındılar. Beşiktaş'ın zamana ihtiyacı var ama zaman daralıyor.... Gençlerbirliği de eski kimliğinden ve rakibi yıpratan baskılı kişiliğinden uzaklaşmış görünüyor. 
Beşiktaş geçen yıldan bu yana öyle bir sürece girdi ki, galibiyeti galiba rüyalarında görecekler. Beşiktaşlılar için formül değişmiyor sabret, hayal et ve bekle... 



</TEXT>
</DOC>
