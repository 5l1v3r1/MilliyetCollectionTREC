<DOC>
<DOCNO> 274654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur35.html </URL>
<DATE> 2004/09/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İstanbul Üniversitesi rektörü Centel "Kapılarımızı türbana açmadık" 
</HEADLINE>
<TEXT>

     Prof. Dr. Kemal Alemdaroğlu'nun görevden alınmasının ardından İstanbul Üniversitesi İÜ Rektörlüğü'ne vekaleten atanan Prof. Dr. Tankut Centel, ''Biz kapılarımızı açtık ama türbana açmış değiliz'' dedi. 
     Alemdaroğlu'nun görevden alınmasını protesto etmek amacıyla, İÜ'nün Beyazıt Merkez Yerleşkesi bahçesinde bulunan Atatürk ve Gençlik Anıtı önünde ''Nöbet Eylemi'' ni sürdüren öğrenciler, öğle saatlerinde ''Cumhuriyet'in ve üniversitemizin bekçisiyiz'' yazılı pankart açtı. 
     Bu sırada Rektörlük binasından çıkan İÜ Rektör Vekili Prof. Dr. Centel de öğrencilerin yanına geldi. 
     ''Atatürk gençliği görev başında'', ''Cumhuriyet devrimi kazanacak'' şeklinde sloganlar atan öğrenciler, Gençlik Marşı'nı da okudu. 
     Grup adına Meral Ergene adlı öğrenci tarafından yapılan basın açıklamasında, ''İÜ Rektörlüğü'ne atanan Prof. Dr. Tankut Centel'in 'Atatürkçü çizgimizi korumakta kararlıyız' ve 'Elbirliği ile yeni dönemde Alemdaroğlu ve arkadaşları tarafından sürdürülen anlayışı sürdüreceğiz' açıklamaları bizi sevindirmiştir'' denildi. 
     Prof. Dr. Centel de, ''Cumhuriyetimize ve Atatürk'e sahip çıkan bir gençliğin olması sevindiricidir. İÜ, Atatürk'ün laik çizgisini devam ettirecektir. Bu arkadaşlar, Prof. Dr. Alemdaroğlu'nun arkasındaydı. Bundan sonra da benim arkamda olacaklardır. Biz kapılarımızı açtık ama türbana açmış değiliz'' diye konuştu. 
     İÜ Rektör Vekili Prof. Dr. Tankut Centel daha sonra Rektörlük binasına dönerken, öğrenciler ise anıt önündeki nöbet tutma eylemine devam etti. 
     
</TEXT>
</DOC>
