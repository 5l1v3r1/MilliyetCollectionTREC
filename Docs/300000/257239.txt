<DOC>
<DOCNO> 257239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/siyaset/axsiy01.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeniden CHP' yollara 
</HEADLINE>
<TEXT>


'Partililerin yeniden barışıp bütünleşmesini' hedefleyen hareket 81 ilde bölge toplantıları düzenleyecek. Hareket, Sarıgül'le birlikte olmadıklarını açıkladı 

ANKARA ANKA 


Hurşit Güneş'in sözcülüğünü yaptığı Yeniden CHP Hareketi, "partililerin yeniden barışıp bütünleşmesi" amacıyla ağustostan başlayarak 81 ilde ziyaretler gerçekleştirecek. Hareketin Yürütme Kurulu Başkanı Hamdi Fidan, Yeniden CHP Hareketi'nin "Arama toplantıları"na katıldığı bilinen Kemal Derviş'in açıklamaları ve ardından parti yöneticilerinin verdiği tepkileri değerlendirirken, "Derviş'in konumunu herkes biliyordu, CHP'nin konumunu da Derviş biliyordu" dedi. 
Gelen tepkilerle Derviş'e haksızlık yapıldığını düşündüğünü söyleyen Fidan, her düşüncenin parti platformlarında tartışılması ve kolektif aklı egemen kılmak gerektiğini vurguladı. Fidan, "Ama bu anlayış, yönetimde yok. Bir orkestrada şef, çok seslilikte uyumu istemiyor" diye konuştu. 
Fidan, özellikle son kurultayın öncesinde ve sonrasında yaşanan tartışmaların ardından kamuoyunda CHP'nin "artık umut vermeyen bir parti" konumunda görülmeye başlandığını iddia etti. Bu tespitten hareketle Yeniden CHP Hareketi'nin ağustosun ilk gününden itibaren Anadolu'daki illeri gezmeye başlayacağını belirten Fidan, şunları söyledi "81 ili dolaşmaya başlayacağız. Buralarda il ve bölge toplantıları yapmayı hedefliyoruz. Toplantılarımız eylülde de devam edebilir. Toplantılarımızda o ilin CHP milletvekillerini, örgüt temsilcilerini de davet edeceğiz. Bu noktada, partililerin barışması, bütünleşmesi de amaçlanıyor. Yeniden CHP Hareketi bu programda adeta bir köprü işlevi görmüş olacak." 

'Mustafa Sarıgül bize uzak' 
Şişli Belediye Başkanı Mustafa Sarıgül'ün de aynı taleplerle Anadolu gezilerini sürdürdüğünün anımsatılması üzerine Fidan, Yeniden CHP Hareketi ile Sarıgül'ün bir arada hareket etmediğini, kendilerinin de böyle bir düşüncesi olmadığını bildirdi. 


</TEXT>
</DOC>
