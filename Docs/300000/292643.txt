<DOC>
<DOCNO> 292643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo16.html </URL>
<DATE> 2004/11/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ronaldo ve Zidane, yardım için yapılacak maça Alex'i de çağırdı 
</HEADLINE>
<TEXT>

     Fenerbahçe'nin Brezilyalı futbolcusu Alex de Souza, Ronaldo ve Zidane tarafından, Birleşmiş Milletler Kalkınma Programı çerçevesinde yoksullara yardım amacıyla yapılacak maça davet edildi. 
     Fenerbahçe Kulübü'nün resmi internet sitesinde yer alan açıklamaya göre Alex, Birleşmiş Milletler Kalkınma Programı'nda ''İyiniyet Elçileri'' olarak faaliyet gösteren 2 yıldız Ronaldo ve Zidane tarafından, 14 Aralık Salı günü İspanya'nın başkenti Madrid'deki Santiago Bernabeu Stadı'nda yapılacak yardım amaçlı maça çağrıldı. 
     Birleşmiş Milletler Kalkınma Programı tarafından organize edilen maçtan elde edilecek gelir, Afrika, Asya ve Latin Amerika'daki yoksullukla savaş projelerine bağışlanacak. 
     Dünyanın en iyi futbolcuları arasında gösterilen Ronaldo ve Zidane, uzun bir süredir yoksullukla savaş kampanyaları çerçevesinde Birleşmiş Milletler Kalkınma Programı'na destek veriyor. 
     
</TEXT>
</DOC>
