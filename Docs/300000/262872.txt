<DOC>
<DOCNO> 262872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur16.html </URL>
<DATE> 2004/08/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Van'da "aşiret" araştırması... "Ağalık" hala devam ediyor... 
</HEADLINE>
<TEXT>

     Yüzüncü Yıl Üniversitesi Sosyoloji Bölümü'nce yapılan araştırmaya göre, Van'da 15 aşiret ve bu aşiretlere bağlı 75 kabile bulunuyor. 
     AA muhabirinin aldığı bilgiye göre, ''Aşiret Yapıları ve Karakteristik Özellikleri'' başlıklı araştırmaya göre, aşiret yapılanması, bugün sadece Doğu ve Güneydoğu Anadolu bölgelerinde sürüyor. 
     Kan bağı ve soy etkenlerine bağlı olarak bir veya birden fazla kabilenin birleşmesiyle meydana gelen aşiretlerin başında ''aşiret reisi'' veya ''aşiret ağası'' bulunuyor. Cumhuriyet dönemiyle birlikte resmi bir unvan olmaktan çıkan ''ağalık'' kavramı, halen halk arasında kullanılıyor ve ağaların otoritesi devam ediyor. 
     Ağalığın Doğu ve Güneydoğu Anadolu bölgelerinde, hala bir kurum ve sosyokültürel yapı olarak devam ettiği belirtilen araştırmada, şöyle deniliyor 
     ''Ağalık kurumu esas olarak büyük toprak mülkiyetine dayanmakla birlikte, özellikle aşiret ilişkileri söz konusu olduğunda bu kurumda farklı ekonomik ve toplumsal ilişkiler görülür. Özellikle devlet gücünün zayıf olduğu, kamusal hizmetlerin halka ulaşmadığı yerlerde ağalık bir toplumsal kurum olarak, halkla devlet arasındaki boşluğu doldurmaktadır. Bölgenin siyasal tarihine bakıldığında her siyasal partinin ağa ve aşiret desteğini kazanabilmek için statükocu tavır sergilediği ve siyasal iktidarların da mevcut yapının korunması konusunda destek oldukları görülmektedir.'' 
     
     AŞİRETLER HER DÖNEM PARLAMENTODA 
     Aşiretlerin her dönemde değişik siyasal oluşumlarda yer aldığı ve her dönemde parlamentoda temsilci bulundurduğu kaydedilen araştırmada, bu temsilcilerin genellikle aşiret veya kabile liderleri olduğu belirtiliyor. Aşiretlerin ayakta kalabilmek için seçimlerde aşiret mensuplarının oylarını uygun şekilde birden fazla partiye kanalize ederek milletvekillerinin ve iktidarın belirlenmesinde kilit rol oynadıklarına dikkat çekilen araştırmada, ''Birden fazla parti desteklendiği için iktidar değişikliklerinden fazla etkilenmemektedirler'' deniliyor. 
     Van'ın geleneksel toplumsal örgütlenme biçiminin, Doğu ve Güneydoğu Anadolu bölgelerinin geleneksel örgütlenme biçimiyle karakterize edilen aşiret yapılanması olduğuna işaret edilen araştırmada, Van'da 15 aşiret ve 75 kabile bulunduğu vurgulanıyor. 
     
     AŞİRETLERDE CİDDİ NÜFUS KAYBI 
     Van'daki aşiretlerin, ekonomik zenginlik ve siyasi nüfus açısından en önde gelen nüfus katmanları olarak ortaya çıktığı kaydedilen araştırmada, şu bilgilere yer veriliyor 
     ''Aşiretlerin iktisadi ve politik gücü her ne kadar günümüze kadar devam etse de aşiretlerin eskiye nispetle ciddi nüfus kaybına uğradıkları bir gerçektir. Cumhuriyet döneminde başlatılan okullaşma, idari örgütlenme ve belirli oranda sanayileşme, aşiret kabile yapısında istenilen sosyoekonomik ve kültürel entegrasyonu sağlayamamıştır. Aşiret bilinci, aşiret mensubiyeti aşiretin dokusunu zayıflatmış olsa bile aşiret olgusunu eritememiştir. Yörede, önemli nüfus kesimi, kendisini aşiret dışında düşünememektedir.'' 
     
</TEXT>
</DOC>
