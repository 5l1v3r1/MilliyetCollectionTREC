<DOC>
<DOCNO> 250195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun28.html </URL>
<DATE> 2004/06/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rau Bir talk şov toplumuna dönüşmemizden korkuyorum 
</HEADLINE>
<TEXT>

     Almanya Cumhurbaşkanı Johannes Rau, Alman halkının bir ''talk şov'' toplumuna dönüşmesinden endişe ettiğini söyledi. 
     Cumhurbaşkanı Rau, haftalık Die Zeit gazetesine yaptığı açıklamada, Alman toplumu içinde önemli konularda büyük tartışmalar yapılmasının eksikliğini hissettiğini belirterek, ''Her şeyin abartıldığı bir talk şov toplumuna dönüşmemizden endişe ediyorum. Endişem, bıkkınlıktan ölene kadar sohbet etmemiz'' dedi. 
     Bazı önemsiz olayların medya tarafından da abartılarak gereksiz yere büyük eylemlere geçilmesine neden olduğunu ifade eden Rau, ''Almanya'dan sosyal yardım parası alarak Florida eyaletinde yaşayan bir kişi ortaya çıktı. Medyada haftalarca bu haber yayınlandı. Sonuçta en büyük sorunumuz buymuş gibi acil bir yasa çıkartıldı. Ancak görüldü ki bu yasa, ülkemizde yaşayan 82 milyon insandan sadece 700'ünü ilgilendiriyor. Bu söylemek istediğime bir örnektir'' diye konuştu. 
     Almanya'da politikaya yönelik bir bıkkınlık yaşandığını ve bunun siyasete saygının kaybolmasına yol açabileceğini kaydeden Rau, buna örnek olarak, seçmenlerin muhalefetteki Birlik partilerini CDU CSU çok daha yoğun şekilde desteklediğini, ancak bu seçmenlerin bile sadece 3'te 1'inin bu partilerin ülkede daha iyi şeyler yapabileceğine inanmasını gösterdi. 
     Cumhurbaşkanı Rau, ''Bu bıkkınlıktan kurtulmalıyız. Siyasetçilerimiz de buna katkı sağlamalı ve daha açık şekilde konuşmalılar'' dedi. 
     Rau ayrıca, Almanya'da geçen yıllarda başarılı çalışmalar yapıldığını, ancak konjonktürün canlandırılamamasının üzücü olduğunu belirterek, görevinden ayrıldıktan sonra da önemli gördüğü eksikliklere değinmeye devam edeceğini söyledi. 
     Rau, 1 Temmuz'da görevini, mayıs ayındaki cumhurbaşkanlığı seçimini kazanan Horst Köhler'e devredecek. 
     
</TEXT>
</DOC>
