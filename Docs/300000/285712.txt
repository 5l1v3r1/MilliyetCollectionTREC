<DOC>
<DOCNO> 285712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko02.html </URL>
<DATE> 2004/11/03/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bush'un öne çıkması petrol fiyatlarını yükseltti... 
</HEADLINE>
<TEXT>

     ABD'de sonuçları henüz kesinleşmeyen seçim yarışında Bush'un öne çıkması, uluslararası borsalarda petrol fiyatlarının yükselmesine neden oldu. 
     New York Borsası'nda 1.43 dolar yükselen ABD hafif petrolünün varili tekrar 50 dolar seviyesinin üzerine çıktı. Borsanın dünkü kapanışında Demokrat aday Kerry'nin kazanacağı beklentisinin güçlenmesiyle günler sonra 50 dolar seviyesinin altına inerek 49.62 dolara gerileyen hafif petrolün varili, son işlemlerde 51.05 dolardan satılıyor. 
     Londra Borsası'nda işlem gören Aralık teslimi Brent petrolünün varili ise 65 sentlik yükselişle 47.20 dolara çıktı. 
     Kerry'nin kazanması halinde ABD'nin stratejik petrol rezervlerini kullanıma açacağı beklentisiyle hızla gerileyen petrol fiyatları, Bush'un başkanlık yarışında öne çıkmasıyla yerini yükselişe bırakmış oldu. 
     Bush'un ikinci başkanlığı döneminde dünyanın petrol üretim merkezi Ortadoğu'daki savaşın İran'a da yayılarak şiddetleneceğini belirten bazı siyasi yorumcular, piyasalarda endişelerin artmasına neden oluyorlar. 
     Uluslararası borsalarda petrol fiyatlarının yeni trendinde etkili olacak beklentilerden biri ise ABD'de Enerji Bakanlığı'nın bugün açıklayacağı haftalık rafineri ürün stokları. 
     
</TEXT>
</DOC>
