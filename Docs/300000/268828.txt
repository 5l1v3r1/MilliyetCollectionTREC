<DOC>
<DOCNO> 268828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur22.html </URL>
<DATE> 2004/09/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ceza korkusu arabaları hurdalık etti... 
</HEADLINE>
<TEXT>

     Hurdaya ayrıldığı için trafiğe çıkması yasak olan eski model otomobillerin sürücüleri ceza korkusu nedeniyle araçlarını 75 ila 100 milyon lira arasında bedelle hurdacıya satıyorlar. 
     Bolu kent merkezinde 2 yıldır hurdacılık yapan Yalçın Mıhçı, 20 yaşını geçtiği için hurdaya ayrılan ve trafiğe çıkması yasak olan araçların sürücülerinin trafik ekiplerine ceza ödememek için araçlarını 75 ila 100 milyon lira arasında bedellerle hurdacılara sattığını, söyledi. 
     Mıhçı, bir dönemlerin en güzel otomobillerinden biri olan Mercedeslerin 100 milyon liraya hurda fiyatına satıldığına işaret ederek, ''Bazı eski otomobil tutkunları ise bu otomobillerden bulabilmek için hurdacı hurdacı dolaşıyorlar'' dedi. 
     
     OTOMOBİLLERİ BALTA İLE PARÇALIYORLAR 
     Hurda olarak satın aldıkları otomobilleri baltalar ile parçaladıklarını ifade eden Mıhçı, ''Otomobilleri tamamen parçaladıktan sonra alüminyum, bakır ve demir kısımları hurda olarak ayırt ediyoruz. Kalan kısımları ise Ankara'da bir fabrikaya gönderiyoruz. Bu fabrikada bu parçaların bir bölümü değerlendiriliyor'' diye konuştu. 
     Otomobilleri balta ile parçalayan İsmail Altıntop ise günde 5-6 arabayı parçaladıklarını kaydederek, şunları söyledi 
     ''Bizim hurda olarak satın aldığımız otomobillerin sürücülerinin neredeyse tamamı otomobilleri bize satarken duygusal anlar yaşayıp, arabaları ile ilgili güzel anılarını anlatmaya çalışıyorlar. Bazıları ilse arabayı sattıktan kısa süre sonra geri gelip arabasını satmak istemediğini söylüyor.'' 
     
     TRAFİĞE ÇIKMAK SUÇ 
     Bolu Emniyet Müdürlüğü Trafik Müdürlüğü yetkilileri 20 yaşını geçtiği için hurdaya çıkartılan plakasız araçlarla trafiğe çıkmanın yasak olduğunu belirterek, ''Sürücüler araçlarını hurdaya çıkartmazlarsa bir cezai işlem söz konusu değil. Eğer hurdaya çıkartılmış araçla trafiğe çıkarlarsa araçlarına el konularak, sürücüye 41 milyon 200 bin lira cezai işlem uygulanıyor. El konulan araç ise bir hurdacıya teslim edilerek parçalatılıyor'' dediler. 
     
</TEXT>
</DOC>
