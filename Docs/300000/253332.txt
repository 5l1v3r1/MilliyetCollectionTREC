<DOC>
<DOCNO> 253332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy14.html </URL>
<DATE> 2004/07/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
KKTC'den asker çekme... Erdoğan Böyle birşey sözkonusu değil" 
</HEADLINE>
<TEXT>

     Başbakan Recep Tayyip Erdoğan, Kuzey Kıbrıs Türk Cumhuriyeti'nden 5 bin askerin geri çekileceği yolundaki haberlere karşılık, ''bizim aramızda konuştuğumuz, görüştüğümüz böyle bir şey söz konusu değil'' dedi. 
     Başbakan Erdoğan, Bulgaristan'a yapacağı resmi ziyaretten önce Esenboğa Havalimanı'nda yaptığı açıklamada, Sofya'ya 2 günlük ziyaret için gideceğini söyledi. 
     Ziyaretinin Bulgaristan Başbakanı'nın 2002 Ekim ayında Türkiye'ye gelişinden sonra başbakan düzeyindeki ilk ziyaret olduğuna dikkat çeken Erdoğan, Bulgaristan'ın dost ve kardeş bir ülke olduğunu belirtti. 
     Bulgaristan ile işbirliğinin son yıllarda ekonomik ve ticaret alanında hissedilir bir ilerleme kaydettiğini anlatan Erdoğan, özellikle Türkiye'nin şu anda Bulgaristan'ın 5. ticaret ortağı konumunda olduğunu vurguladı. Erdoğan, şöyle devam etti 
     ''İkili ticaret hacmimiz 2003 yılı sonu itibariyle 1.3 milyar doları bulmuştur. Bu yıl inanıyorum ki bu çok daha yüksek bir rakama ulaşacaktır. Bu ziyaretimiz esnasında işadamlarımız da bizlerle birlikte olacak. Oradaki işadamlarıyla müşterek toplantılar yapılacak. Bu toplantılara bizler de Sayın Başbakanla birlikte katılacağız. 
     Aynı zamanda firmalarımızın Bulgaristan'a yönelik ilgisinin arttığı ve somut sonuçlar vermeye başladığı bir dönemde bu ziyareti gerçekleştiriyoruz. Türk firmalarının Bulgaristan'da şu andaki toplam yatırımları yaklaşık 300 milyon doları bulmuş durumda. Ziyaretimiz kapsamında Türkiye Şişe Cam firmasının Bulgaristan'da başlatacağı 160 milyon dolarlık yatırımın da temel atma törenini gerçekleştireceğiz.'' Başbakan Erdoğan, ziyareti sırasında ayrıca Ulusal Meclis Başkanı ve soydaşlarımızın temsilcileriyle de biraraya geleceklerini kaydetti. 
     İki ülke ilişkilerine verilen önemin, Bulgaristan Türklerinin ülkelerinin yönetimine hak ettikleri gibi katılmalarından duyulan memnuniyetin bu ziyaret vesilesiyle bir daha vurgulanacağını vurgulanmasına ifade eden Başbakan Erdoğan, ''Ayrıca NATO içerisinde müttefiklik ilişkisine girdiğimiz komşu ve dost Bulgaristan'la ikili ilişkilerin geliştirilmesi yönündeki ortak iradenin üst düzeyde bir kez daha teyidine bu ziyaretle fırsat bulacağız. İnanıyorum ki yarın akşama kadar sürecek olarak bu müşterek çalışmalarımız her iki ülke için de geleceğe yönelik dostluğumuzu pekiştirecek bir ziyaret olacaktır'' şeklinde konuştu. 
     Erdoğan daha sonra bir gazetecinin, ''bugün bir Kıbrıs Rum gazetesinde Türkiye'nin 5 bin askerini çekeceği yönünde haberler var, Hükümet'in böyle bir planı var mı '' şeklindeki sorusuna şu yanıtı verdi 
     ''Sizden duyuyorum bunları, bizim aramızda ne konuştuğumuz ne düşündüğümüz böyle bir şey söz konusu değil. Dün bir arkadaşımız daha sordu, alakasız şeyler bunlar.'' ''Ürdün Kralı Abdullah ile dünkü görüşmenizin gündemi neydi '' şeklindeki başka bir soruya ise Erdoğan, şu karşılığı verdi 
     ''Gündemimiz Ortadoğu, Ürdün, Türkiye arasındaki gerek ekonomik gerek ticari münasebetler, artık bunları biz resmi ziyaretlerin ötesine taşımayı özellikle arzu ediyoruz. Böyle komşu ülkelerimizle resmi ziyaretlerin dışında da aniden zaman zaman başbakanlar düzeyinde, zaman zaman dışişleri bakanları düzeyinde bu gidiş gelişlerimizi artıracağız, bizim iktidarımızın şu andaki politikası bu.'' 
     
</TEXT>
</DOC>
