<DOC>
<DOCNO> 297465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/yazar/guclu.html </URL>
<DATE> 2004/12/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni müfredata muhalefet şerhi 
</HEADLINE>
<TEXT>


Türkiye Bilimler Akademisi TÜBA, Milli Eğitim Bakanlığı'nın pilot olarak uygulamaya koyduğu yeni müfredatı enine boyuna inceledi. Pek çok konuda çekince ve önerileri var. 
Keşke aynı duyarlılığı eğitim fakülteleri, sendikalar ve dernekler de yapsaydı. Ama onlar başka işlerin peşindeler. 
Talim ve Terbiye Kurulu, dışarıdan gelecek önerilere fazlasıyla açık. Bunu her fırsatta dile getiriyor. Umarız TÜBA'nın eleştiri ve önerilerini de bu çerçevede değerlendirir. 
İşte raporda yer alan satırbaşlarından bazıları Raporun tamamını www.tuba.gov.tr adresinde bulabilirsiniz. 
TÜBA'nın ders kitapları araştırmasından ortaya çıkan sonuçlardan biri de ders kitaplarının içerik açısından yetersiz, eksik ve yanlış bilgilerle mamul olabildiğidir. Ders kitaplarındaki bilgilerin güncel ve doğru olmalarının sağlanması için üniversite öğretim üyelerinden yardım alınmalıdır. Eğitimin yönetimi ne olursa olsun, uygulanmasındaki en önemli unsur, öğretmenlerdir. Öğretmen eğitimi yeniden yapılandırılmalı, eğitim bilimlerinin amaç değil, araç olduğu unutulmamalıdır. Ölçme-değerlendirme, eğitim sisteminin önemli bir bileşenidir. Öğretmenlerin bu konuda da yeni bir anlayışla meslek içi eğitime alınmaları şarttır. Öğrencilerin bilimin nasıl bir etkinlik olduğu, özellikle de bilimsel yöntemin ne olduğu konusunda sağlam bir görüşe sahip olmaları son derece önemlidir. Ancak bu konuda moda yaklaşımlardan uzak durulmalıdır. Matematik ile Fen ve Teknoloji programları birbirinden tamamen kopuk biçimde tasarlanmıştır. Bu kopukluk, lise müfredatında da sürmektedir. Halbuki matematik programında çeşitli kavramların ne işe yaradıkları en iyi fen bilgileriyle ilişkilendirilerek anlatılabilir. Fen ve Teknoloji Programı, ünite bazında incelendiğinde ortaya çıkan bazı sorunlarla öğrencilerin yanlış yönlenmelerine yol açabilecek ifadeler vardır. Fen günlüğü tutma etkinliği. Çocukların yetkinliğini aşan ve bir ölçüde abartılı bir etkinlik biçimi olabileceği için yeniden değerlendirilmelidir. Matematik programı somut edinimler içermesine karşın, tamamen soyut olarak ele alınmıştır. Olasılık kavramının programa girmesi olumludur, ancak örneklerle yeterince desteklenmiş değildir. Şu andaki eğitim sistemi, tamamıyla sınavlara LGS ve ÖSS'ye bağlı olarak şekillenen bir sistemdir. Eğer LGS'deki ve giderek ÖSS'deki ölçme ve değerlendirme kıstasları, bugün ilköğretim müfredatına getirilen yeniliklerle uyum sağlayacak bir biçimde değiştirilmezse, bu reformun etkisi çok sınırlı kalacaktır. MEB kitaplarının içeriklerinin bilimsel literatür tarafından destekleniyor olması, kurumsal güvenirlik açısından da çok önemlidir. Ders Kitaplarında İnsan Hakları Projesi kapsamında yapılan geniş çaplı taramada ortaya çıkan tablo, eğitim sistemimizde genelde otoriter ve didaktik yanın ağır bastığını, öğrenciye eleştirel düşünme, sorgulama becerilerinin verilmediğini, öğrencilerin deney ve gözlemle bağları olmadığını ve sebep-sonuç ilişkilerinin yeterince kurulmadığını ortaya koymaktadır. Öğrenci merkezli, sorgulayıcı, araştırıcı, yaparak ve görerek öğrenmeye dayalı bir eğitim modelinin aranması ve uygulamaya konulması, bilim eğitiminin iyileştirilmesi ve yaygınlaştırılması açısından çok önemlidir. 



</TEXT>
</DOC>
