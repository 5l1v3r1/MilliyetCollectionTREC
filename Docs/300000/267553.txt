<DOC>
<DOCNO> 267553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun37.html </URL>
<DATE> 2004/08/30/ </DATE>
<TIME> 23.07 </TIME>
<AUTHOR>  </AUTHOR>
<HEADLINE>
ABD'de köstebek soruşturması... 
</HEADLINE>
<TEXT>

     ABD Savunma Bakanlığı Pentagon'da çalışan bir kişinin, İsrail Hükümeti'ne gizli bilgileri sızdırdığı iddiasını araştıran Federal Soruşturma Bürosu FBI yetkilileri, şüphelenilen kişinin çalıştığı birimin başında bulunan ABD Savunma Bakanı yardımcılarından Douglas Feith'ı da sorguladı. 
     Feith'ın yanı sıra, Pentagon'da ve ABD Dışişleri Bakanlığı'nda başka üst düzey yetkililerin de FBI tarafından sorgulandığı belirtildi. Douglas Feith'ın hem sorgulandığı, hem de Bakan yardımcısına bilgi verildiği kaydedildi. 
     İsrail'e, özellikle ABD'nin İran politikalarıyla ilgili bilgi sızdırdığı iddia edilen Larry Franklin, halen Yakın Doğu ve Güney Asya dairesinde uzman olarak görev yapıyor. 
     Feith'ın, pazar günü Pentagon'daki ofisinde sorgulandığı belirtildi. Larry Franklin, ABD'nin İran ile ilgili gizli bilgileri, Washington'da İsrail adına etkili lobi faaliyetleri yürüten Amerikan-İsrail Halkla İlişkiler Komitesi'ne AIPAC vermekle suçlanıyor. FBI ayrıca AIPAC'in bu bilgileri İsrail hükümetine iletip iletmediğini de araştırıyor. AIPAC ve İsrail, söz konusu iddiaları reddetti. 
     
</TEXT>
</DOC>
