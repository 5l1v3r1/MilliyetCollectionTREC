<DOC>
<DOCNO> 255250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/guncel/gun04.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofradaki Atatürk 
</HEADLINE>
<TEXT>


Gazeteci - yazar Hıfzı Topuz, "Devrim Yılları" adlı yeni kitabında Gazi'nin şu sözlerine yer veriyor "Benim adım içkiciye çıkmıştır ama görevde içmem" 

ÖNAY YILMAZ İstanbul 

Gazeteci - yazar Hıfzı Topuz, son romanı "Devrim Yılları"nda, Atatürk'ün sofralarını, bu sofralarda devrim kararlarının nasıl alındığını, neler konuşulduğunu, neler yendiğini ele alıyor. 
Remzi Kitabevi tarafından bugün piyasaya çıkarılacak kitapta, Atatürk'ün 3 tür sofrası olduğu, birincisinde yakın arkadaşlarıyla, ikincisinde devlet adamları ve gazetecilerle birlikte olduğu, üçüncüsünde ise devlet işlerinin konuşulduğu, sofranın karşısında kara tahtanın bulunduğu belirtiliyor. Yakın arkadaşlarının katıldığı sofralara, İsmet İnönü, Celal Bayar, Mareşal Fevzi Çakmak Paşa gibi yöneticilerin katılmadığı kaydediliyor. 
Gazi'nin yemek randevularına sadık olduğu, konuklarını bekletmekten hoşlanmadığının belirtildiği kitapta, sofra düzenine bağlılığı da şöyle anlatılıyor "Gazi, doğru bilardo salonuna gelir. Keyfindeyse yemek saatine kadar bilardo oynar. Saatinde konukları sofraya davet eder. Sofra düzeni konusunda çok meraklı ve titizdir. Çatal, kaşık, bıçak, peçeteler yerli yerine konmamışsa bunları doğrudan düzeltir, garsonlara da ters ters bakar. Yemek seçmez... Önüne ne konsa yer. Yemekten önce beyaz peynir, kavun ve leblebiyle rakı içmeyi sever. Yemek, genelde sofraya çok geç gelir..." 
Yazı Devrimi'nin öncülerinden Ahmet Cevat'ın bir anısında ise, İsmet Paşa'nın Cumhuriyet'in başlarında Avrupalılaşma hamlelerini savunduğunu, ama Yazı Devrimi'ne sarsılmaz bir direnme gösterdiği de vurgulanıyor. 

"Görevde içmem" 
Gazi'yle yapılan röportajdan "Bazı günler 40 - 50 sigara ve 10 - 15 kahve içtiğim oluyor... Benim adım çok içer diye çıkmıştır. Ne var ki görev başında bir damla içmem. Vatan işlerine içki karıştırmam. İçki sadece benim keyfim içindir. İçki yüzünden görevimi bir an geri bıraktığımı anımsamıyorum." 

"Bir şarkı söyle" 
"Ahmet Cevat anlatıyor Gazi'ye benim bir kıza şık olduğumu söylemişler, sofrada bu hep şaka konusu olur ve 'İşler nasıl gidiyor ' diye takılırdı. Bazen de bana, 'Haydi bir şarkı söyle' diye tuttururdu. Ben çok sıkılır, söyleyemezdim. Yine bir akşam, 'Cevat haydi, Ta koriçya ta kaymena pu kimunde monaha Yalnız yatan zavallı kızlar şarkısını söyle diye ısrar etti. Ben direnince, 'Öyle ise bir şarkı beğen, ben söyleyeyim' dedi." 


</TEXT>
</DOC>
