<DOC>
<DOCNO> 256234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/siy02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cumhurbaşkanlığı için yeterli değilim' 
</HEADLINE>
<TEXT>


Cumhurbaşkanı adayı olmayacağını söyleyen Bülent Arınç, 'Laiklik din değil, iman etmek gerekmez' dedi 

ANKARA Milliyet 


TBMM Başkanı Bülent Arınç, Cumhurbaşkanlığı makamı için kendisini yeterli görmediğini söyledi. 
CNN Türk'ün sorularını yanıtlayan Arınç, 2007'de yapılacak Cumhurbaşkanlığı seçimlerinde aday olmayı düşünmediğini kaydederek, "Grup başkan Vekilliğini, TBMM Başkanlığı'nı iyi yaptım, ama kendimi Cumhurbaşkanlığı makamı için yeterli görmüyorum. Benden daha yetenekli şahsiyetler var" dedi. 

'Sezer'e oy verdim' 
Arınç, "Sezer seçildiğinde memnun olmuştunuz, aynı düşüncede misiniz " sorusuna ise "Sezer seçildiğinde, yazıldığının aksine Gül'le 'çak' yapmadım. Sezer'in seçilmesini destekledim. Ona oy verdim. Ancak Cumhurbaşkanı seçildiği zaman 'çak' yapacak taşkınlıkta olmadım" yanıtını verdi. 
Kamusal alan tartışmalarının gereksiz olduğunu da savunan Arınç, şöyle konuştu "Anayasa'yı çeviriyorum, kamusal alanla ilgili tek madde yok. Tartışmayı yapanlara gülüyorum. İmanım var, Türkiye bu sıkıntıları aşacak, sabrediyoruz, bunun ilacı zaman ve anlayıştır. Yurtdışı gezilerine eşimle gittim, en büyük saygıyı gördüm. Laiklik din değil, iman etmek gerekmez. Laiklik yaşam biçimidir. Laikliğin Avrupa içinde uygulanmasında bile farklılıklar var. Hiçbiri Türkiye'deki gibi laik uygulama yapmaz. Halkın yüzde 70'i ortak laiklik tanımında anlaşıyor." 



</TEXT>
</DOC>
