<DOC>
<DOCNO> 283700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun29.html </URL>
<DATE> 2004/10/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Üyelik olasılığı artıyor, Alman şirketleri Türkiye'ye kayıyor 
</HEADLINE>
<TEXT>

     Alman Hıristiyan Sosyal Birlik Partisi CSU federal meclis grubu Milletvekili Johannes Singhammer, Türkiye'nin AB üyeliğiyle bazı Alman şirketlerinin Türkiye'ye kaydırılmasının planlandığını ileri sürdü. 
     Singhammer, Almanya Başbakanı Gerhard Schröder, Fransa Cumhurbaşkanı Jacques Chirac ve Başbakan Recep Tayyip Erdoğan'ın Berlin'de dünkü görüşmesiyle ilgili olarak yaptığı yazılı açıklamada, şu görüşlere yer verdi 
     ''Başbakan Schröder, Berlin'deki sembolik buluşmayla Türkiye'nin AB üyeliğinin kamuoyunun bilincine durdurulamaz bir süreç olarak kazınmasını istiyor. Bunun sonucu şu olacaktır Türkiye'nin üyeliği olasılığının artmasıyla Alman şirketlerinin Türkiye'ye kaydırılması planları da somutlaşıyor. Almanya'da otomobil sektöründe 1 iş saatinin maliyeti brüt 33 ve Polonya'da 6 euro iken, Türkiye'de sadece 1 euro. Türkiye'nin AB hukuk bölgesine yakınlığı ne kadar güvence altına alınırsa şirketler o kadar hızlı bir şekilde Türkiye'ye kaydırılabilecek.'' Buna, büyük ölçüde Almanya tarafından karşılanması beklenen AB yatırım sübvansiyonlarının ve altyapı kaynaklarının da ilave edilmesi gerektiğini kaydeden Singhammer, Opel şirketinin Bochum kentindeki işletmesinde daha önce işletme kurulu başkanlığı yapan Jaszczyk'in, ''Biz kendi vergilerimizle kendi iş yerlerimizin yok edilmesini finanse ediyoruz'' şeklindeki sözlerini hatırlattı. 
     
</TEXT>
</DOC>
