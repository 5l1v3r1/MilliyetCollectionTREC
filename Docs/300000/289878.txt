<DOC>
<DOCNO> 289878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo16.html </URL>
<DATE> 2004/11/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ersun Yanal sınıfta kaldı... 
</HEADLINE>
<TEXT>

     18. Dünya Kupası Avrupa elemeleri 2. grup 5. maçında evinde Ukrayna'ya 3-0 yenilerek 2006'da Almanya'da düzenlenecek finallere katılabilme yolunda ağır yara alan Türkiye, resmi maçlarda son dönemdeki en başarısız dönemini yaşıyor. 
     Ersun Yanal yönetimindeki A Milli Futbol Takımı, 1996 yılından bu yana düzenlenen Avrupa Şampiyonası ve Dünya Kupası Eleme Grubu maçlarına en kötü başlangıcı yaptı. 
     Yanal yönetiminde 5 maçta 6 puan toplayabilen milliler, son dönemde bu organizasyonlarda aynı sayıda maçlar baz alınarak yapılan değerlendirmede en başarısız dönemini geçiriyor. 
     Alman teknik adam Sepp Piontek yönetiminde 1994 Dünya Kupası'na katılabilme için yapılan elemelerde 5 maçta 1 galibiyet ve 4 yenilgi alan ay-yıldızlı ekip, aradan geçen dönemde en başarısız dönemini Ersun Yanal yönetiminde yaşıyor. 
     Ersun Yanal, elemelerde ilk 5 maçlar itibariyle, Sepp Piontek'in ardından görev yapan Fatih Terim, Mustafa Denizli ve Şenol Güneş'in saha sonuçları açısından gerisinde kaldı. 
     
</TEXT>
</DOC>
