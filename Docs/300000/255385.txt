<DOC>
<DOCNO> 255385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy04.html </URL>
<DATE> 2004/07/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Başbakan Erdoğan'a TİM raporu... 
</HEADLINE>
<TEXT>

     Başbakan Recep Tayyip Erdoğan'a ihracatla ilgili rapor sunan Türkiye İhracatçılar Meclisi TİM , elektrik ve su gibi girdilerin maliyetinin dünya standartları üzerinde olduğuna ve bu nedenle sanayicinin uluslararası rekabet gücünün azaldığına dikkat çekti. 
     TİM, "İhracatımızın Sorunları ve Çözüm Önerileri" başlıklı bir rapor hazırlayarak Başbakan Erdoğan ve diğer ilgili bakanlara sundu. Raporda, Eximbank tarafından sağlanan kredilerin sınırlı miktarda ve vade açısından da yetersiz olduğu belirtildi. Diğer bankalardan sağlanan kredilerin yetersiz ve yüksek maliyetli olduğu kaydedilen raporda, "Üretimde kullanılan elektrik, su gibi girdilerin maliyetleri dünya standartları üzerindedir ve bu nedenle sanayicinin uluslararası rekabet gücü azalmaktadır" denildi. 
     Raporda, Rusya, Gürcistan ve Azerbaycan'a yönelik ihracatın arttırılabilmesi için tarife dışı engellerin ortadan kalkdırılması, gümrük tarifelerinde indirim sağlayacak serbest ticaret anlaşması türü anlaşmaların uygulamaya konulması istendi. 
     TİM raporunda, ihracatın sorunları ve çözüm önerilerine ilişkin diğer tespitler ise şöyle 
     "-Gümrük idarelerince ihracatçı firma ayrımı yapılmadan yüksek bedelli ihracat bedellerinin tamamının muayeneye tabii tutulması zaman kaybı ve ek masrafa neden olduğundan bu uygulama belli kriterlere uyan ihracatçılar için kaldırılması ve Onaylanmış Kişi Statüsünün tam olarak uygulanması gerekmektedir. 
     -Eski Sovyet ülkelerinde kambiyo mevzuatına ilişkin alt yapı henüz istenilen düzeyde gerçekleşmemiş olduğundan bu ülkelere yönelik ihracatlara ait dövizlerin yolcuyla birlikte efektif olarak yurda getirilmesi halinde döviz beyan tutanağının aranılmaması veya bu ülkelere yönelik ihracatta, dövizin yurda getirilmesi zorunluluğu bulunmayan sınır olan 50 bin dolar veya eşiti dövize kadar ihracatlar için döviz beyan tutanağı aranılmaması uygulamasının başlatılması uygundur. 
     -Rusya Federasyonu'nun Sochi kentinde kamu bankalarının bir şube açması ya da bu kentteki bankalarla muhabirlik anlaşması imzalanması işlemlerde büyük rahatlık sağlayacaktır. 
     -Gürcistan, Azerbaycan ve Rusya Federasyonu'nun Türkiye'ye yakın illerinde ihracatçıların birarada faaliyet göstereceği Türk ticaret merkezleri açılması önem taşımaktadır. 
     -Türkiyeki sigorta maliyetlerinin yüksekliği işçilik maliyetinin de yükselmesine neden olmakta bu nedenle de Avrupa pazarlarında ucuz işçilik ile sağlanan rekabet üstünlüğü kaydedilmektedir. 
     -Akaryakıt, gübre, zirai ilaç ve tohum maliyetleri döviz kurları düşük olmasına rağmen yüksektir. Bu çerçevede teşvik oluşturulması uygundur. 
     -Iğdır, Alican ve Kars Doğu Kapı gümrük kapılarının açılması bölge ekonomisini canlandıracak ve Türk Cumhuriyetleriyle daha emniyetli bir şekilde ihracat yapılabilecektir. 
     -Sarp ve Dilucu Gümrük Müdürlüklerinde olduğu gibi Gürbulak ve Türközü Gümrük Müdürlerinde de özel fatura kapsamında ihracat yapılmasına izin verilmesi yöre ihracatına canlılık getirecektir. 
     -Kars-Tiflis demiryolunun biran önce tamamlanması bölge ihracatı ve ihracatçısı açısından yaşamsal önem taşımaktadır. 
     -Sınır ticaret merkezlerindeki işletici anonim şirketleri alım satım sırasındaki uygulamaları ve alınacak ücretlerin Dış Ticaret Müsteşarlığı tarafından bir standarda kavuşturulması ticareti kolaylaştıracaktır. 
     -İran'dan Türkiye'ye ithal edilen malların girişlerinde problemler yaşanmakta ve mallar Türk gümrüğünde bekletilmektedir. Bu uygulama nakliyeci firmalara ayrıca para ödenmesine ve maliyetlerin artmasına neden olmaktadır. 
     Bu sorun giderilmelidir." 
     
</TEXT>
</DOC>
