<DOC>
<DOCNO> 289600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur17.html </URL>
<DATE> 2004/11/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Giresun'da aşırı yağış nedeniyle 100 ev ve işyerini su bastı .. 
</HEADLINE>
<TEXT>

     Giresun'da sabah saatlerinde başlayan ve aralıklarla devam eden aşırı yağış sonucu 100 ev ve işyerini su bastı. 
     Belediye Başkan Yardımcısı Mustafa Kabacaoğlu, AA muhabirine yaptığı açıklamada, sabah saatlerinde başlayan aşırı yağmurun oluşturduğu sel nedeniyle Hacımiktat, Teyyaredüzü, Çıtlakkale, Hacısiyam ve Aksu mahalleleri ile Büyük Sanayi Sitesi'nde 100 ev ve işyerini su bastığını söyledi. 
     İhbarlar üzerine, Su ve Kanal Müdürlüğü, Fen İşleri Müdürlüğü ile itfaiye ekiplerinin su baskınına uğrayan ev ve işyerlerinde su tahliyesine başlandığını ifade eden Kabacaoğlu, şöyle konuştu 
     ''Su baskını, Karadeniz Sahil Yolu şehir içi geçişi, Bulancak durağı-Emniyet Müdürlüğü arasındaki 2 kilometrelik alanda trafiği olumsuz etkiledi. Burada oluşan aşırı su birikintisi nedeniyle yolda kalan bazı araçlar kurtarıldı. Su baskını nedeniyle altyapıyla birlikte bazı cadde ve sokaklarda hasarlar meydana geldi. Olumsuzluğu ortadan kaldırmak için ekiplerimiz çalışıyor. Olumsuzlukların giderilmesinin ardından hasar tespit çalışmalarına başlayacağız.'' Meteoroloji Müdürlüğü yetkilileri, Giresun'da son 24 saatte metrekareye 40 kilogram yağış düştüğünü, etkili yağışın yarın da süreceğini kaydetti. 
     
</TEXT>
</DOC>
