<DOC>
<DOCNO> 298501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonsiy07.html </URL>
<DATE> 2004/12/17/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
DSP genel başkanı Sezer "Kıbrıs Türkleri tehlikeye atılmıştır" 
</HEADLINE>
<TEXT>

     DSP Genel Başkanı Zeki Sezer, hükümetin, Kıbrıs Rum Yönetimi'ni fiilen kabul ettiğini, Kıbrıs Türklerinin varlığı ve geleceğini tehlikeye attığını savundu. 
     Sezer, yaptığı yazılı açıklamada, AB üyeliğinin Türkiye'nin tarihten gelen hakkı olduğunu, Türkiye'nin AB'ye üye adaylığının 1999 yılındaki Helsinki Zirvesi'nde koşulsuz ve ayrımsız bir biçimde kabul edildiğini kaydetti. 
     Sezer, Başbakan Recep Tayyip Erdoğan'ın, Brüksel'e giderken ''gerekirse çekiliriz'' dediğini ifade ederek, çekilecek noktaya gelinmesine karşın ''tavizci'' tutumunu sürdürmek zorunda kaldığını savundu. İlk kez Türkiye için ucu açık müzakerelerden söz edildiğini, üzerine düşeni yapsa dahi üye ülkelerden birinin istememesi durumunda Türkiye'nin AB'ye kabul edilmeyeceğini belirten Sezer, şu görüşleri dile getirdi 
     ''Kaldı ki, Türkiye üye olsa bile serbest dolaşım hakkının tanınmadığı tek ülke olacaktır. Bu da Türkiye'nin ayrı bir statüde üyeliğe kabulü anlamını taşıyacaktır. 
     Hükümet, 1963 Ankara Antlaşması'na bazı koşullar koyarak Kıbrıs Rum Yönetimi'ni fiilen kabul etmekle, Kıbrıs Türklerinin varlığını ve geleceğini tehlikeye atmıştır. 
     Bunu hiçbir somut güvence almadan ve her an, küçük bir bahaneyle kesilebilecek olan müzakere başlama tarihi alma karşılığında yapmıştır. 
     Halkının yaklaşık yüzde 70'i AB'ye üye olması için evet diyen Kıbrıs Türklerinin dün düştüğü durum ile yarın Türkiye Türklerinin düşeceği durum umarım aynı olmaz. 
     Rum Kesimi'ni sözlü olarak tanıyacağını ilan etmekle yazılı olarak ilan etme arasındaki fark, en iyi olasılıkla Türkiye'yi sözünde durmaz bir ülke haline sokmak dışında bir sonuç vermeyecektir.'' AB'nin, geçen yıl üzerine düşenden fazlasını yaptığı halde bugün yine Türkiye'yi dayatmalara maruz bıraktığını savunan Sezer, ''Türkiye bu haksızlığı kabul edemez. Bugünkü iktidar kabul etse bile bedelini asla ödeyemez'' dedi. 
     
</TEXT>
</DOC>
