<DOC>
<DOCNO> 286139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur08.html </URL>
<DATE> 2004/11/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yunusa domdom kurşunu 
</HEADLINE>
<TEXT>

     Yaşar ANTER DHA 

MUĞLA'nın Güllük Körfezi'nde, domdom kurşunu ile vurularak vahşice öldürülmüş yunus balığı bulundu. 
     Bodrum'un Güvercinlik Köyü yakınlarındaki Kaynar Koyu'nda vatandaşlar tarafından bulunan yaklaşık 250 kilo ağırlığındaki 220 santimetre boyundaki genç yunusun, başına yakın bölgeden aldığı büyük bir darbe ile öldüğü belirlendi. 
     Olay yerine gelerek yunusu karaya çekip incelemelerde bulunan Bodrum Su Ürünleri Araştırma Enstitüsü Balıkçılık ve Teknolojisi Mühendisi Dr. Mehmet Aydın, yunusun, yaklaşık on gün önce öldürülmüş olduğunu söyledi. 
     Dr. Aydın, "Muhtemelen balık çiftliklerinin veya büyük balıkçı teknelerinin ağlarına dolaşarak zarar veren yunus, tüfekle atılan domdom kurşunu denilen domuz kurşunu ile öldürülmüş. Boynundaki geniş yara deliği bunu gösteriyor. Son günlerde balıkçıların ağlarına dolanan caretta caretta kaplumbağaları ile yunuslara karşı daha duyarlı olunmasını istiyoruz'' dedi. 
     Yunus ölüsü daha sonra balıkçı kayığı yedeğinde çekilerek açık denize bırakıldı. 
     
</TEXT>
</DOC>
