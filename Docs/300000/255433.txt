<DOC>
<DOCNO> 255433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo16.html </URL>
<DATE> 2004/07/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yunanistan'da futbol tutkusu artıyor 
</HEADLINE>
<TEXT>

     Yunanistan Milli Futbol Takımı'nın, Portekiz 2004'de Avrupa şampiyonu olmasının ardından, Yunanlıların futbol tutkusu her geçen gün giderek artıyor. 
     Milli takımın Avrupa Şampiyonu olması, ülkede büyük sevinçle karşılanırken şimdi de bayan milli takımı, ev sahipliği yapacakları 2004 Atina Yaz Olimpiyat Oyunları'na katılmak için hazırlanıyor. 
     11 milyon nüfuslu Yunanistan'da, 48 profesyonel ve yüzlerce amatör futbol kulübünün bulunması, futbolun ne kadar popüler bir spor olduğunun göstergesi olarak kabul ediliyor. 
     22 bayan sporcudan oluşan Yunanistan'ın ilk bayan milli takımı, olimpiyatlarda başarılı olmaları halinde bayan futbolunun daha da gelişeceğine inanıyorlar. 
     21 yaşındaki savunma oyuncusu Angeliki Lagoumtzi, Ağustos ayında ülkelerinde yapılacak olimpiyatların, kendileri için çok iyi bir fırsat olduğunu ifade ederek, ''Eğer başarılı olursak bu, bayan futbolu için çok yararlı olacak. Sponsorluklar artacak'' dedi. 
     
     ''AYLIK MAAŞIMIZ 610 DOLAR'' 
     Lagoumtzi, sponsorları olmadığı için Yunanistan Futbol Federasyonu'nun her oyuncuya aylık 610 dolar maaş verdiğini belirterek, sonucu ne olursa olsun tüm oyuncuların milli takımın bir parçası olmaktan büyük mutluluk duyacağını ifade etti. 
     Takım kaptanı Xanthi Konstandinidou ise konuyla ilgili olarak, ''Amacımız takımımızın, bayan futbolunun önünü açması ve bayan futbolunun ülkede kabul görmesi. Sorun bu. Biz, sosyal olarak kabul görmüyoruz. Yunanistan'da futbol, bir erkek sporu'' diye konuştu. 
     Brezilya, Avustralya ve ABD ile birlikte aynı grupta yer alan Yunanistan Bayan Milli Takımı, ev sahipliğinden dolayı direkt olarak katıldıkları olimpiyatlarda, 11 Ağustos'ta ilk maçını ABD ile yapacak. 
     Atina Olimpiyatları'nda, toplam 10 ülkenin bayan futbol takımı mücadele edecek. 
     
</TEXT>
</DOC>
