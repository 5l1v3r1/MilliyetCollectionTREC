<DOC>
<DOCNO> 282379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yasam/axyas02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer'e 25 yıl 
</HEADLINE>
<TEXT>


Marmara depreminde Çınarcık'ta yerle bir olan binalarında 195 kişinin can verdiği müteahhit Veli Göçer, oğlu ve ortağı suçlu bulundu 

KEREM PULGAT, ZAFER SAMANCI Konya DHA 

Yalova'nın Çınarcık İlçesi'nde yaptırdığı binaların Marmara depreminde yıkılması nedeniyle 195 kişinin ölümünden sorumlu tutulan müteahhit Veli Göçer, oğlu Can Göçer ve ortağı Zafer Coşkun'un mahkemeleri sonuçlandı. 
Konya 2. Ağır Ceza Mahkemesi'ndeki duruşmada Göçer hazır bulunurken, oğlu ve Coşkun gelmedi. Yıkılan binalarda yakınlarını kaybeden Salim Çakır, Mustafa ve Şehriban Ergüden de davaya müdahil olarak katıldı. Göçer'in Avukatı Kadir Çiçek, müvekkilinin binaların yüzde 70'inin bittiği dönemde Arsa Ofisi adlı şirkete ortak olduğunu, bu nedenle sanık bile olamayacağını savundu. Müdahil avukatlarıysa, savcının 'cezanın bina ruhsatı sayısına göre arttırılması' talebine katıldıklarını söyledi. 

Beraatını istedi 
Feridun Bahşi başkanlığındaki mahkeme heyetinin son sözünü sorduğu Göçer, beraatını istedi ve 'Takdir mahkemenindir' dedi. 
Mahkeme de 3 sanığı 'tedbirsizlik ve dikkatsizlik sonucu birden fazla kişinin ölümüne neden olmaktan' suçlu buldu. Sanıklara, yıkılan 11 bloğa alınan 6 ruhsattan ölümlerin yaşandığı Çamlık mevkiindeki 4 ruhsat için 5'er yıl, can kaybının kesinleşmediği Kocadere mevkiindeki 2 ruhsat için de 2.5'ar yıl olmak üzere, toplam 25'er yıl hapis cezası verildi. 

9 yıl daha yatacak 
Depremin ardından tutuklanan Göçer, Konya E Tipi Kapalı Cezaevi'nde 7 ay kalmış, ardından tutuksuz yargılanmak üzere tahliye edilmişti. Göçer'in cezası İnfaz Yasası gereği 12.5 yıl olacak. 
Kalan bölümüne de her ay için 6 gün indirim uygulanacak. Tutuklu kaldığı süre dikkate alındığında, Göçer 9 yıl daha cezaevinde kalacak. 




</TEXT>
</DOC>
