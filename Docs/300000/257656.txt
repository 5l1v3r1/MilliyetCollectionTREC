<DOC>
<DOCNO> 257656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo12.html </URL>
<DATE> 2004/07/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gençlerbirliği'nde yeni transfer Sami Gtari Hedefimiz büyük... 
</HEADLINE>
<TEXT>

     Yeni sezon hazırlıklarını Avusturya'nın Kapfenberg kentinde sürdüren Gençlerbirliği'nde, yeni transfer Tunuslu Sami Gtari, ''Hedefimiz büyük'' dedi. 
     Gençlerbirliği'ni seçmekle çok doğru karar verdiğini belirten Sami Gtari, ''Kulüp büyük, hedef büyük. Gençlerbirliği'ni seçme kararımın doğru olduğunu kısa sürede anladım. Gençlerbirliği, çok büyük bir kulüp ve hedefi bana da cazip geldi. Bu sezon Türkiye'de ve Avrupa'da şampiyonluk konuşulacak'' diye konuştu. 
     Fransa'da futbola başlayan ve daha sonra Tunus'a transfer olan futbolcu, attığı goller ve gol paslarıyla teknik direktör Erdoğan Arıca'nın gözüne girmeyi başardı. 
     Takımda arkadaşlığın mükemmel olduğunu belirten Gtari, takımda Filip, Youla ve El Saka gibi futbolcuların bulunması nedeniyle dil sorunu yaşamadığını ve takımdakilerle hemen kaynaştığını ifade ederek, şunları söyledi 
     ''Sahada da yabancılık çekmiyorum. Bu sezon iki hedefte birden mücadele edeceğiz. Ligde zirve yarışına katılacağız. UEFA Kupası'nda ise geçen yıl 4. tura kadar gelebilen bir ekibin, bu sezon daha fazlasını yapabileceğine inanıyorum.'' Bu arada bugünü izinli geçirecek olan Gençlerbirliği, yarın Avusturya Birinci Ligi ekibi SK Sturm Graz ile 4. özel maçını yapacak. 
     
</TEXT>
</DOC>
