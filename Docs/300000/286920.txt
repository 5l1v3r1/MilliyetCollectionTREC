<DOC>
<DOCNO> 286920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur04.html </URL>
<DATE> 2004/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çocukların attığı maytap, kamyonda yangın çıkardı... 
</HEADLINE>
<TEXT>

     Bolu'nun Mudurnu İlçesi'nde oyun oynayan çocukların attığı maytap, saman yüklü kamyonun alev almasına neden oldu. 
     AA muhabirinin aldığı bilgiye göre, Taşkesti Beldesi'ndeki pazara saman satmak için gelen Mahmut Özkan'a ait 06 BCC 21 plakalı kamyonun çevresinde oynayan çocukların attığı maytap, kamyondaki samanların tutuşmasına neden oldu. 
     Sürücü Özkan ve vatandaşlar, yangına kovalarla taşıdıkları suyla müdahale ettiler. 
     İtfaiye ekipleri beklenirken kamyonun kasasındaki samanların tamamının alev alması üzerine, vatandaşlar, çevredeki okuldan alınan hortumla yangına müdahale etmeye çalıştı. Yangın, olay yerine gelen Taşkesti Belediyesi itfaiye ekiplerinin müdahalesiyle kısa sürede kontrol altına alındı. 
     
     KAMYONU DEREYE SOKTULAR 
     İtfaiye ekiplerince kontrol altına alınan yangın tamamen söndürülemeyince, vatandaşlar kamyonu pazar yerinin yanındaki dereye kadar sürüklediler. Dereye sokulan kamyondaki yangın tamamen söndü. 
     Kamyonunun kasasındaki 3 ton samanın tamamen yandığını belirten sürücü Mahmut Özkan, ''Buna rağmen üzülmüyorum, çevrede bulunan vatandaşlar sayesinde kamyonum tamamen yanmadan yangın söndürüldü'' dedi. 
     Yetkililer, kamyonda yangın çıkmasına neden olan çocukların tespitine çalışıldığını söylediler. 
     
</TEXT>
</DOC>
