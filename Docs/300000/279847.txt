<DOC>
<DOCNO> 279847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur55.html </URL>
<DATE> 2004/10/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Hırsızlık zanlısından fuhuş ihbarı... 
</HEADLINE>
<TEXT>

     İzmit'te, güvenlik güçlerinin yaptığı kimlik kontrolü sırasında hırsızlık suçundan arandığı tespit edilen bir kişi, fuhuş için randevulaştığı yabancı uyruklu 2 kadını yakalattı. 
     AA muhabirinin edindiği bilgiye göre, Kocaeli Emniyet Müdürlüğü Önleyici Hizmetler Şube Müdürlüğü ekipleri, Yahyakaptan Mahallesi'nde şüpheli gördükleri bir otomobili durdurdu. 
     Otomobilde bulunan 3 kişiden Köksal Ç, hırsızlık suçundan arandığı belirlenerek gözaltına alındı. Ç, Emniyet Müdürlüğü'ndeki ifadesinde, İstanbul'da oturduğunu ve Yahyakaptan Mahallesi'nde oturan yabancı uyruklu 2 kadınla birlikte olmak amacıyla İzmit'e geldiğini söyledi. 
     Köksal Ç'nin verdiği adrese yapılan baskında, Ukrayna uyruklu V. D. 24 ve I. C. 26 ile evde bulunan Mustafa P, gözaltına alındı. Yabancı uyruklu kadınlar ise İstanbul'daki bir temizlik şirketinde çalıştıklarını, İzmit'e temizlik için geldiklerini, ancak temizlik için gönderildikleri evde fuhuşa zorlandıklarını iddia ettiler. 
     Köksal Ç. çıkarıldığı mahkemece tutuklandı, yabancı uyruklu kadınlar ile Mustafa P'nin sorgulaması sürüyor. 
     
</TEXT>
</DOC>
