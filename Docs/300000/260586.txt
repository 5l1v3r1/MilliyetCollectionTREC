<DOC>
<DOCNO> 260586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur09.html </URL>
<DATE> 2004/08/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kendi yaptırdığı huzurevine alınamadı... 
</HEADLINE>
<TEXT>

     Antalya Sosyal Hizmetler Yaşlı Hizmetleri Müdürü iken yaptırdığı ve kendi adını taşıyan huzurevine yerleşmek için 1992 yılında başvuruda bulunan Fethi Bayçın, 12 yıldır sıra bekliyor. 
     Antalya'nın Karpuzkaldıran Semti'nde yer alan ve kendi adını taşıyan huzurevine yerleşmek için yaptığı başvurusuna, yer olmadığı gerekçesiyle olumsuz cevap alan Fethi Bayçın, Ankara Seyranbağları Huzurevi'ne yerleşti. 12 yıldır burada kalan Bayçın, 2001 yılının Ağustos ayında yaptığı nakil başvurusundan da netice alamadı. 
     Bayçın, ömrünü sosyal hizmetlere adadığını belirterek, Antalya'daki huzurevinin yapımını çok zor şartlarda ve özel çabalarla sağlayabildiğini, Türkiye'deki 9 huzurevinin yapımına da önemli katkı sağladığını söyledi. 
     İş yaşamına 1941 yılında Sağlık Bakanlığı'nda başladığını belirten Fethi Bayçın, Basın Yayın Genel Müdürlüğü ve TBMM'de bir süre memur olarak çalıştıktan sonra 1960 yılında Sosyal Hizmetler Müdürlüğü bünyesinde çalışmaya başladığını, 1960'lı yıların sonu ile 1970'li yılların sonlarına kadar Antalya Sosyal Hizmetler Yaşlı Hizmetleri Müdürlüğü görevi yaptığını bildirdi. 
     O yıllarda huzurevi yapmanın kimsenin aklına gelmediğini, bu nedenle gerekli desteği bulmakta zorlandığını anlatan Bayçın, şunları söyledi 
     ''O yıllarda yaşlı değildim ama yine de yaşlılar için en önemli iki şeyin devamlı gelir ve kalacak yer olduğunu fark ettim. Antalya'nın Karpuzkaldıran Semti'ndeki bugünkü yere huzurevi yapılması için proje hazırlayıp ilgililere sundum. Önce karşı çıkıldı. Ancak yılmadım ve devam ettim. Öncelikle işe arazinin tahsisinden başladım. Bölge turistik bir alan olduğu için arazinin çok kıymetli olduğunu söylediler. Hazine'ye ait bu arsanın tahsisi için tüm bakanlıkların onayı gerekiyordu. Ankara'ya giderek tüm bakanları tek tek dolaşıp tahsis kararını imzalattım. Ondan sonrası biraz daha kolaydı.'' Bayçın, Antalya'daki huzurevinin, devlet ödeneğinin yanı sıra vatandaş, kurum, kuruluş ve sivil toplum örgütlerinin katkılarıyla yapıldığını, bunun için çok özverili çalışmalar gerçekleştirildiğini kaydetti. Bayçın, Antalya'ya o yıllarda kazandırılan huzurevinin, hem konum itibarıyla hem de hizmet ve tesis kalitesiyle önemli bir kazanç olduğunu ifade etti. 
     
     ''MEMLEKETİMDE ÖLMEK İSTİYORUM'' 

     Bayçın, 1977 yılında emekliye ayrıldığını, bir süre ailesi ve yakınlarıyla birlikte yaşadıktan sonra huzurevine yerleşmeye karar verdiğini bildirdi. Bayçın, 1992 yılında Antalya Sosyal Hizmetler Fethi Bayçın Huzurevi'ne müracaat ettiğini, ancak tek kişilik oda bulunmadığı için kabul edilmediğini, bunun üzerine de Ankara Seyranbağları Huzurevi'ne yerleştiğini söyledi. 
     2001 yılının Ağustos ayında yeniden bir dilekçe ile Antalya Fethi Bayçın Huzurevi'ne müracaat ettiğini dile getiren Bayçın, prosedür gereği sıra beklemesi gerektiğinin söylendiğini, ancak bu yılın 7. ayında yapılan girişimlerle birinci sıraya alındığını belirtti. Bayçın, birinci sıraya alınmasının da sorununu çözemediğini vurgulayarak, şöyle devam etti 
     ''Antalya'daki huzurevine alınmadığım için kimseye bir kırgınlığım yok. Bunun sadece imkansızlıklardan kaynaklandığını biliyorum. Şimdi birinci sıradayım ama oda boşalması gerekiyor. Şu anda da 4 kişilik odalarda boşluk olduğunu, istersem gelebileceğimi söylediler. Ben tek kişilik odada kalmak istiyorum. Ancak bu imkanı bulabilir miyim, bilmiyorum. Sanıyorum bir kaç yıl daha Ankara'da kalacağım.'' Antalyalı olan Bayçın, Antalya'da iki kardeşi bulunduğunu ve kendisine ait dairesi olduğunu belirterek, ''Mümkün olsaydı kendi memleketimde huzurevinde yaşayıp, hafta sonlarında da kardeşlerimle birlikte olacaktım. Ama bu şu ana kadar kısmet olmadı. Şu an 90 yaşındayım ve memleketimde ölmek istiyorum'' diye konuştu. 
     
     YETKİLİLERİN AÇIKLAMALARI 

     Sosyal Hizmetler İl Müdürü Ramazan Özen, AA muhabirine yaptığı açıklamada, Bayçın'ın Antalya'ya gelmesi için gereken her şeyi yapacağını söyledi. Bayçın'ın şu ana kadar Antalya'ya gelememesinde ihmal da bulunduğunu ifade eden Özen, şunları kaydetti 
     ''Sayın Bayçın, bu huzurevini yaptırarak Antalya'ya çok önemli bir eser kazandırmıştır. Göreve geldiğimde kendisinin Ankara'dan Antalya'ya gelmek için 2001 yılının Ağustos ayında müracaatta bulunduğunu ve sıra beklediğini öğrendim. Geçen ay genel müdürlüğümüze yazı yazarak Sayın Bayçın'ın ilk sıraya alınmasını sağladım. Ancak şu an tek kişilik odada yerimiz yok ve kendisi de tek kişilik oda istiyor. Bir oda boşaldığında kendisini buraya alacağız.'' Huzurevi Müdürü Mahmut Balcı da, Fethi Bayçın'ın 3 yıl önce müracaatta bulunduğunu, ancak o tarihten bu yana hiç oda boşalmadığını, ilk fırsatta sorunu çözmeye çalışacaklarını belirtti. 
     Balcı, Bayçın'ın, üç yıldır ilk sırada yer almamasının bir sorun teşkil etmediğini, çünkü o tarihten bu yana oda boşalmadığını vurgulayarak, ''Sırada olmasaydı da oda boşalmadığı için gelemezdi'' diye konuştu. 

     
</TEXT>
</DOC>
