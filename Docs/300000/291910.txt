<DOC>
<DOCNO> 291910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/spo06.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezalar katlandı 
</HEADLINE>
<TEXT>


Mosturoğlu, PFDK'nın bu sezon verdiği cezaların, şimdiden geçen sezonu geçtiğine dikkat çekti 

NECMİ KEPÇETUTAN 


PROFESYONEL Futbol Disiplin Kurulu'nun bu sezon hiç affı yok. Futbol Federasyonu Başkanvekili Şekip Mosturoğlu, bu sezon verilen cezaların şimdiden geçen yılı çok geride bıraktığını söyledi. Mosturoğlu, anons uygulamasının kaldırılmasının yanlış anlaşıldığını vurgulayarak, "Küfür etmek, sahaya birşeyler atmak serbest bırakıldı gibi düşünülüyor. Oysa bu yıl kulüpler ve spor adamları daha fazla ceza aldı" diye konuştu. 
FUTBOL Federasyonu yöneticisi Ufuk Özerten de disiplin konusunda taviz vermeyeceklerini ifade etti. Genel Sekreter Aydın Torunoğlu ise, şiddetin önlenmesi için toplumun eğitilmesi gerektiğini belirterek, diğer etkenleri şöyle sıraladı "Futbolun bir yarışma olduğu öğretilmesi. İyi hakemler yetiştirip, onlara güvenmek. Amigoların, kulüplerce kontrol edilmesi. Ceza kadar centilmenliğin de ödüllendirilmesi." 

Başkent sertleşti 

ANKARA'DA dün yapılan İl Güvenlik Kurulu toplantısında 19 Mayıs Stadı'na bir süre için pankart asılmaması kararlaştırıldı. Ayrıca stada, yüz tanıma sistemleri ve seyirci giriş turnikelerine metal kapı dedektörleri kurdurulması için görüş birliğine varıldı. Amigo ve taraftar temsilcileri, kışkırtıcı hareketler konusunda uyarılacak, polis stada yerleşmeden tribüne seyirci alınmayacak. 

Irkçılığa af yok 

İNGİLTERE Premier Ligi'nde Blackburn ile Birmingham arasındaki maçta ırkçı tezahürat yaptığı belirlenen taraftara ceza yağdı. Birmingham'ın siyahi futbolcusu Dwight Yorke'un topu aldığı anlarda maymun sesi çıkardığı tespit edilen Jason Perryman adlı taraftara, 1880 dolar para ve 5 yıl statlardan uzaklaştırma cezası verildi. 


</TEXT>
</DOC>
