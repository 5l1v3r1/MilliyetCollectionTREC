<DOC>
<DOCNO> 293846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo03.html </URL>
<DATE> 2004/12/01/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
''Yeni Maradona'' Tevez için 20 milyon dolar... 
</HEADLINE>
<TEXT>

     Arjantin 1. Ligi ekiplerinden Boca Juniors ile Brezilya ekibi Corinthias, Boca'nın yıldız oyuncusu Carlos Tevez'in transferi için 19.5 milyon dolara anlaşma sağladı. 
     Boca Juniors Asbaşkanı Pedro Pompilio yaptığı açıklamada, "En kısa zamanda resmi işlemlere başlayacağız. 18 milyon dolar bonservis ücreti olacak. Transfer masrafları içinse 1.5 milyon dolar alacağız. Boca yönetimi perşembe günü toplanacak ve satış işlemleri onaylanacak. Tevez de gitme konusunda hiçbir tereddütünün olmadığını söylüyor. Oyuncumuz, kulüp başkanı Mauricio Macri ile iki saat görüştü ve gitmek istediğini söyledi. Haziran ayına kadar beklemek istemiyor" diye konuştu. 
     Bu aceleciliği nedeniyle Tevez'i eleştiren Pompilio sözlerine şöyle devam etti "Bizi üzen ve aynı zamanda kızdıran şey, en iyi oyuncumuzun, en genç zamanında, kısa bir süre için daha takımımız için oynamak istememesi. Ondan biraz daha kalıp Libertadores Kupası'nda forma giymesini istedik ama kabul etmedi". 
     Arjantin basını, olimpiyat oyunlarında altı maçta sekiz gol atan 20 yaşındaki oyuncunun birkaç gün içinde Brezilya'ya gideceğini öne sürdü. 
     TEVEZ Yeni Maradona mı 
     Arjantin'in yükselen yıldızı Tevez, futbol otorilerince "Yeni Maradona" olarak lanse ediliyor. Henüz 20 yaşında olan olan Tevez, genç yaşına rağmen kırık dişi ve kulağının arkasından başlayıp göğsüne kadar devam eden yara izi ile böbürlenecek kadar maceralı ve şiddet dolu bir çocukluk geçirdi. Buenos Aires'in kötü şöhretli kenar mahallesi "Fort Apache"de büyüyen Tevez, yaralarının çok daha derin olmamasından ötürü kendini şanslı hissediyor. 
     Yetenekli olduğu erken yaşlarda farkedilen genç Carlos, yerel kulüp All Boys'ta oynarken 8 yaşında gazete manşetlerine çıkmaya başladı. Bu yeteneği keşfeden Boca Juniors, River Plate'in de devreye girmesine rağmen Tevez ile 12 yaşında sözleşme imzaladı. 
     Geçen sezon "Güney Amerika'da yılın futbolcusu" seçilen genç futbolcu Boca'yı şimdiden şampiyonluğa ve Libertadores Kupası'na taşıdı. Tevez, ayrıca Güney Amerika şampiyonu olan 20 yaşaltı Arjantin takımı ve Copa America finalinde Brezilya'ya penaltılarla kaybeden Milli Takımı'nın da oyuncusuydu. 
     Atina'da Olimpiyat oyunlarını kasıp kavuran Arjantin takımı oynadıkları her maçı kazanıp, attığı 17 gole karşın kalesinde hiç gol görmedi. Turnuvanın en dominant oyuncusu hiç şüphesiz Carlos Tevez'di. Genç Arjantinli, 5 maçta 8 kez ağları havalandırarak takımını sırtladı. 
     Tevez'in kurbanlarından İtalyan defans oyuncusu Bonera onu överken şu kelimeleri kullandı "Onun iyi olduğunu biliyorduk. Defalarca kasetten izledik. Hız, güç, hareket, teknik, hepsi onda var. O esrarengiz biri. Sanki biri onu Playstation ile kontrol ediyormuş gibi.." Tevez'in yeteneği ile en uyuşmayan özelliği görünüşü. Maradona ile benzediği yönlerinden biri de aynı boyda ve tıknaz oluşu. Büyükçe kalçası, geniş göğsü ve göbeği ile Maradona'nın otuzlu yaşlarındaki halini andırıyor. Ancak yine de Tevez vücuduna olağanüstü hareketleri çok kolaylıkla yaptırmayı başarıyor. Onu kısa boyuna rağmen kafa golü atarken bile görebilirsiniz. 
     Ancak Tevez'in en önemli özelliklerinden biri mütevazi oluşu. Boca ile sözleşme imzalarken ekstra prim veya ödeme istemeyen Tevez, diğer milyoner yıldızların aksine halen ailesi ile birlikte yaşıyor ve yatak odası herhangi bir genç futbolseverinkinden farklı değil. Maradona ve Ronaldo'nun posterleri, Beckham ile değiştiği Manchester forması... 

     
</TEXT>
</DOC>
