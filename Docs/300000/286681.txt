<DOC>
<DOCNO> 286681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo19.html </URL>
<DATE> 2004/11/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Göksu Galatasaray gibi bir devi yenmek muhteşem bir olaydır 
</HEADLINE>
<TEXT>

     Diyarbakırspor Kulübü Başkanı Ahmet Göksu, Galatasaray gibi bir devi yenmenin muhteşem bir olay olduğunu söyledi. 
     Göksu, A.A muhabirine yaptığı açıklamada, dün akşam sahalarında oynadıkları Galatasaray maçına hadlerini bilerek başladıklarını belirterek, ''Çünkü oynadığımız takımın kim olduğunu biliyorduk'' dedi. 
     Kendileri için 3 puanın çok önemi bulunduğunu, bunu elde ettikleri için çok mutlu olduklarını kaydeden Göksu, şöyle konuştu 
     ''Haddimizi bilerek ve oyun disiplininden kopmadan oynadık. 45 ve 90. dakikalarda attığımız gollerle galip geldik. Aldığımız 3 puanla ve emin adımlarla ligdeki pozisyonumuzu belli edecek bir duruma geldik. Tabii Galatasaray gibi bir devi yenmek muhteşem bir olaydır. Çok güzel maç oldu. Her iki takım da oyunu çirkinleştirecek çaba içinde olmadan oynadı. Herkesin Diyarbakırspor'un yenileceği gözüyle baktığı bir maçta Diyarbakırspor net bir skorla galip gelmiştir. Muhteşem taraftarımıza desteği teşekkür ediyorum. Futbolcularımı, teknik heyetimi ve Galatasaray ekibini kutluyorum. 27 yıl sonra gelen galibiyet Diyarbakırlılara çok güzel bir bayram hediyesi oldu.'' 
     
</TEXT>
</DOC>
