<DOC>
<DOCNO> 250348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur50.html </URL>
<DATE> 2004/06/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Adana... "Kedi cinayeti davası" başladı... 
</HEADLINE>
<TEXT>

     Adana'da, kedisini zehirledikleri gerekçesiyle çıkan tartışma sırasında komşu aileden 3 kişiyi öldürdüğü iddia edilen emekli emniyet müdürü ile olaya azmettirdiği öne sürülen karısının yargılanmasına başlandı. 
     Adana 5. Ağır Ceza Mahkemesi'ndeki duruşmada, tutuklu sanık Mustafa Zaman, tutuksuz sanık Ayşe Zaman, müştekiler Neslihan Aktorun ve Hayriye Gizem Aktorun hazır bulundu. 
     Mustafa Zaman, olayın, kedilerinin zehirlenerek öldürülmesi nedeniyle çıkan tartışma sonucu meydana geldiğini söyledi. 
     Aktorun ailesiyle aralarında uzun bir süre önce sorun yaşandığını belirten Mustafa Zaman, ''Evimizde inşaat çalışması yapıyorduk. Ziya Aktorun, evlerinin önüne betondan merdiven basamağı döktürmemi istedi. Yapmayınca da aramız açıldı'' dedi. 
     Olaydan bir hafta önce, bahçesinde beslediği ve 4 yavrusu olan kedinin zehirlenerek öldürüldüğünü belirten Zaman, şöyle devam etti 
     ''Kedinin yavrularını beslemeye başladık. Karım, yavrulardan birini komşunun kızına vereceği sırada, annesinin zehirlenerek öldürüldüğünü ve bunu yapmanın günah olduğunu söylemiş. Bu söz üzerine, komşumuz Ziya Aktorun da alınarak karıma küfür etmiş. Bunun üzerine Ziya Aktorun ile tartıştık. Bana ağır küfürler edince şuurumu kaybettim. Gerisini hatırlamıyorum. Tabiatı, insanları ve hayvanları seven bir yapım var. Çok pişmanım.'' Cinayete azmettirdiği iddiasıyla hakkında dava açılan tutuksuz sanık Ayşe Zaman da kocasının anlattıklarının doğru olduğunu söyledi. 
     Kocasının şeker hastası olduğunu, aynı zamanda psikolojik tedavi gördüğünü belirten Ayşe Zaman, ''Olaydan bir süre önce, her zamanki gibi ilaçlarını almıştı. Sabah kahvaltı yaptıktan sonra bahçeye çıkmış. O sırada birilerinin bağırdığını ve ardından da silah sesi duydum. Dışarı çıktığımda Tülay hanımı kanlar içinde yatarken gördüm'' diye konuştu. 
     Müşteki Neslihan Aktorun, olay yerinde olduğunu, Mustafa Zaman'ın, kayınpederi ve kayınvalidesinden sonra eşini vurduğunu söyledi. 
     Mustafa Zaman ile kayınpederi Ziya Aktorun'un tartıştığına şahit olduğunu belirten Neslihan Aktorun, şöyle konuştu 
     ''Bu sırada balkondaydık. Mustafa Zaman, tabancayla havaya bir el ateş edince eve girdim. Ardından aralıklarla 6 kez silah sesi duydum. Mustafa Zaman, daha sonra evimize girerek kocamı vurdu. Kocam, kendisini kurtarmam için bağırıyordu. Ardından mutfağa gelerek silahı bana doğrultu. Bebeğime bağışlamasını isteyince beni bırakıp gitti.'' Müşteki Hayriye Gizem Aktorun ise olayı görmediğini ifade ederek, sanıkların cezalandırılmasını istedi. 
     Sanıklar, 100. Yıl Mahallesi Tekart Siteleri'nde, 8 Mayıs 2004'te, emekli öğretmenler Ziya ve Tülay Aktorun ile oğulları Savaş Aktorun'un öldürülmesi olayıyla ilgili olarak yargılanıyor. 
     
</TEXT>
</DOC>
