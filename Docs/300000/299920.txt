<DOC>
<DOCNO> 299920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy34.html </URL>
<DATE> 2004/12/22/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
2008 Olimpiyatları için sporcu yetiştirme projesi hazırlandı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 2008 yılında Pekin'de yapılacak olimpiyat oyunlarına daha çok sporcu ile katılmak ve daha başarılı sonuçlar almak için olimpik branşlarda sporcu yetiştirme projesi hazırladıklarını bildirdi. 
     Şahin, TBMM Genel Kurulu'nda milletvekillerinin bütçeler üzerindeki görüş ve eleştirilerini yanıtladı. 2004 yılında spor alanında daha verimli çalışmayı sağlayacak yasal düzenlemelerin gerçekleştirildiğini belirten Şahin, özerklik ve sponsorluk yasalarını buna örnek gösterdi. Şahin, bu düzenlemelerin Türk sporunu Avrupa seviyesine taşıyacağına inandığını kaydetti. 
     İzmir'de yapılacak Dünya Üniversite Oyunları, Formula 1 yarışları ile 2005'in sporda önemli açılımların yaşanacağı bir yıl olacağını anlatan Şahin, Pekin Olimpiyatları'na daha çok sporcu ile katılmak ve daha başarılı sonuçlar almak için olimpik branşlarda sporcu yetiştirme projesi hazırladıklarını da söyledi. 
     Sporun siyasi amaç için kullanılmaması gerektiği görüşlerine katıldığını belirten Bakan Şahin, ''Siyaset karıştığında spor, spor olmaktan çıkar. Bu konuya önem veriyor ve hassas davranıyoruz'' dedi. 
     Bakan Şahin, 2004 yılında lisanslı sporcu sayısının 593 bin 344'e, lisanslı kulüp sayısının 6 bin 344'e çıktığını da bildirerek, spor eğitim merkezlerinde de 903 öğrencinin eğitim gördüğünü ifade etti. 
     ''Tesis mezarlığı'' değerlendirmelerine katıldığını kaydeden Şahin, kendi dönemlerinde planlanan ve başlatılan tesislerin tümünün tamamlanacağını, ayrıca yarım kalan tesisleri tamamlama yönündeki gayretlerinin de sürdüğünü söyledi. 
     Şahin, Spor Toto'nun gelirlerindeki düşüşün önlendiğini, kurumun şans oyunları içindeki hasılat payının yüzde 2'den yüzde 7'ye yükseldiğini bildirdi. 
     
     ''GELİRLERİNİ ARTTIRDI'' 
     Konuşmasında Vakıflar Genel Müdürlüğü'nün çalışmalarından da övgüyle söz eden Bakan Şahin, TBMM Plan ve Bütçe Komisyonu'na sunulan 40 milyon YTL'lik bütçe teklifinin kurum yöneticilerinin ''Daha çok gelir elde edeceğiz'' iddiaları nedeniyle 206 milyon YTL'ye çıkartıldığını bildirdi. Şahin, Genel Müdürlüğün 2005 yılında 100 bin vatandaşa sıcak yemek vermesinin planlandığını ifade ederek, ''Bunlardan isteyenlere Fatih Sultan Mehmet Vakfıyesi'nde olduğu gibi yemekleri karanlıkta evlerine götürülecek'' dedi. 
     ''İpek Yolu'' üzerindeki tarihi yapıların ''Restore et, işlet, devret'' sistemi ile restorasyonlarının yapıldığını da anlatan Şahin, 2006 yılında restorasyonu tamamlanmamış yapı kalmayacağını söyledi. 
     
     DANIŞTAY'IN İŞ YÜKÜ 
     Bakan Şahin, Danıştay'ın iş yükünün yüksek olduğu görüşlerine katıldığını, ancak nüfus artışı ve hak arama bilincinin artması nedeniyle bunu doğal karşıladığını bildirdi. Danıştay'ın daha hızlı ve sağlıklı bir işleyişe kavuşması için yasal düzenleme yapıldığını anımsatan Şahin, ayrıca idari yargılama usullerinin de dava sayısının artmasına neden olduğunu kaydetti. Şahin, Danıştay'ın yeni bir binaya sahip olması için girişimlerde bulunduğunu da sözlerine ekledi. 
     
</TEXT>
</DOC>
