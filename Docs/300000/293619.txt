<DOC>
<DOCNO> 293619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/dunya/axdun02.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'den gönülsüz çağrı 
</HEADLINE>
<TEXT>


GÜVEN ÖZALP Brüksel 


Avrupa Parlamentosu AP Dışişleri Komisyonu AFET , Hollandalı Hıristiyan Demokrat parlamenter Camiel Eurlings tarafından hazırlanan Türkiye raporunu kabul etti. Rapora 50 evet, 18 hayır oyu çıktı. Raporda, Avrupa Birliği AB liderlerine Türkiye'yle müzakerelerin "gereğinden fazla geciktirmeden" başlatılması çağrısında bulunuldu. Ancak bu çağrı aralarında Kıbrıs'ın tanınması gibi unsurların da bulunduğu "birtakım şartların yerine getirilmesiyle" ilişkilendirildi. 
Özel ilişkinin reddedildiği raporda dile getirilen unsurlardan öne çıkanlar şunlar 
Kıbrıs Raporda "AP, Türk hükümetine müzakere sürecinin AB üyeleriyle yürütülecek hükümetlerarası bir süreç olduğunu, Kıbrıs'ın da AB'nin 25 üyesinden biri olduğunu ve müzakerelerin açılmasının doğal olarak Kıbrıs'ın tanınmasına bağlı olduğunu hatırlatır" ifadeleri kullanıldı. 
Ermenistan Türkiye'nin mümkün olan en kısa zamanda Ermenistan'la sınırını açması talep edildi. 
Güneydoğu Belgede, "Türk hükümeti silahlarını bırakmayı kabul eden Kürt güçleriyle uzlaşı ortamı sağlamak için daha aktif adımlar atmaya çağrılır" ifadesi kullanıldı. Rapor, köye dönüşün sağlanması ve korucu sisteminin yarattığı sorunların aşılmasının sağlanması çağrısında bulunuyor. 
Azınlıklar Daha önce Alevilerin Müslüman azınlık olarak tanımlanmasını isteyen rapor, bu tanımlamadan vazgeçti ve topluluk olarak adlandırdı. Heybeliada Ruhban Okulu'nun derhal açılmasını isteyen rapor cemevlerinin dini merkez olarak tanınmasını istedi. 
Müzakereler Belgede, müzakerelerin ilk aşamasının siyasi kriterlerin tam anlamıyla uygulanmasına öncelik verilmesi, kalan 6 yasal düzenlemenin tamamlanması, yakın denetim ve askıya alma mekanizmalarının etkili biçimde uygulanması halinde önerilebileceği vurgulandı. Belge bu sürecin ucunun açık olduğu da yer aldı. Raporda, müzakerelerin amacının Türkiye'nin üyeliği olduğu ancak müzakerelere başlamanın otomatik olarak katılım anlamı taşımadığına dikkat çekildi. Tüm bu unsurları dile getirdikten sonra ise sondan bir önceki paragrafta "AP, yukarıdaki tüm unsurlar dikkate alınarak AB Konseyi'ne Türkiye'yle müzakerelere gereğinden fazla gecikmeksizin başlanması çağrısında bulunur" denildi. 


</TEXT>
</DOC>
