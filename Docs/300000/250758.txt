<DOC>
<DOCNO> 250758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/spor/axspo02.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya sallandı 
</HEADLINE>
<TEXT>


Dünya Ralli Şampiyonası'nın 7. ayağı Türkiye Rallisi dün Kemer'de start aldı. İlk gün yapılan Efes Pilsen özel etabında sınav veren araçlar, Antalya sokaklarını çınlattı 


10 bin kişi izledi 
DÜNYACA ünlü ralli pilotları dün başlayan Türkiye Rallisi'nde Antalya sokaklarını çınlattı. Dünya Ralli Şampiyonası'nın 7. ayağını oluşturan 2. Türkiye Rallisi Cumhuriyet Meydanı'ndan verilen startla başladı. Toplam 65 ekip daha sonra rallinin ilk etabı olan Efes Pilsen Özel Etabı'nda motorsporları tutkunlarının karşısına çıktı. Akdeniz Üniversitesi Kampüsü'ndeki 2.5 kilometrelik seyirci etabını yaklaşık 10 bin kişi izledi. 

Akdilek korkuttu 
EN iyi dereceyi 2 12.4 ile Ford takımından Markko Martin elde ederken, onu Citroen'den Carlos Sainz ile yine Ford pilotu olan Froncois Duval takip etti. 5 fabrika takımının WRC araçlarının yanı sıra Junior WRC ve Türk pilotlarının, çift kalkışlı yapılan ilk etaptaki şovlarını Antalyalılar büyük ilgiyle izlendi. Ralliye katılan 4 WRC'li sürücüden biri olan Murak Akdilek geçirdiği kaza nedeniyle izleyenlere bir süre korku dolu dakikalar yaşattı. 

Yazıcı 13. oldu 
FORD ekibinden Adnan Sarıhan ile birlikte start alan Akdilek'in Hyundai Accent aracı etap ortasında parkur dışına düştü. Kemer ve Kumluca'daki toplam 1236 kilometrelik parkurda 17 özel etap 383.33 km üzerinden yapılan rallide, ekipler bugün Phaselis 1, Silyon 1, Phaselis 2, Kemer 1, Silyon 2 ve özel seyirci etabı olan Castrol'da mücadele edecekler. Mitsubishi pilotu Gigi Galli ile start alan Ford Opet takımından Serkan Yazıcı ilk etabı 13.sırada bitirdi. 

Şampiyonlara büyük övgü 
ŞAMPİYONANIN iddialı ekiplerinden Subaru'nun teknik menajeri Ed Wood, takımın birinci pilotu Petter Solberg ve F1'in efsane ismi Michael Schumacher'e övgüler yağdırdı. Formula 1 takımlarından Ferrari ve Renault'da da görev yapan Wood, iki pilotla ilgili kendisine yöneltilen "Hangisi daha iyi " sorusuna, "İkisi de süper yetenek ve çok iyi takım oyuncuları. Liderlik ikisine de çok yakışıyor" yanıtını verdi. 

Suzuki'nin gözü liderlikte 
DÜNYA Ralli Şampiyonası'nın 7. ayağına ev sahipliği yapacak olan Türkiye Rallisi'nde sadece 7 ülkede gerçekleştirilen Junior WRC Şampiyonası da koşulacak. Suzuki Motorsport, Mirco Baldacci, Guy Wilks, Kosti Katajamaki ve Gunnar Andersson'un pilot koltuğuna oturacağı bu dev organizasyonda 4 adet Ignis Super 1600 ile JWRC birinciliği için mücadele edecek. 

Ustalar endişeli 
DÜNYA Ralli Şampiyonası'nın kariyeri şampiyonluklarla dolu iki efsane pilotu Colin McRea ve Carlos Sainz, FIA'nın kural değişikliklerine sert tepki gösterdiler. İki ünlü pilot her geçen gün artan yasakların pilotları zor duruma soktuğunu belirterek, "Şampiyonanın geleceğiyle ilgili ciddi endişeler taşıyoruz. Genç meslektaşlarımız kısa süre sonra bu spordan uzaklaşmaya başlayacaklar. FIA kuralları tekrar gözden geçirmeli" diye konuştular. 

Ürdün prensi izlemeye geldi 
RALLİ meraklısı Ürdün prensi Faysal El Hüseyin de Türkiye Rallisi'ni izlemek üzere Antalya'ya geldi. TOMSFED Başkanı Mümtaz Tahincioğlu'nun özel davetlisi olan El Hüseyin bugün özel helikopteriyle etapları havadan takip edecek. 

Parkuru beğendiler 
GEÇEN yıl üç ay gibi kısa bir sürede olumsuz hava koşullarına rağmen gerçekleşen rallinin eleştiri alan parkuru bu yıl için tamamen elden geçirildi. Ünlü pilotlar genişletilen ve temizlenen yeni parkuru beğenirken, sadece yollarda fazla yumuşak toprak olmasından yakındılar. 

Antalya'ya para akacak 
TÜRKİYE Rallisi'nin Antalya'ya yaklaşık 30 bini yabancı olmak üzere 80 bin civarında turist çekmesi bekleniyor. Ralli'nin Türk turizmine 25 - 30 milyon dolar döviz girdisi yapacağı tahmin ediliyor. Dev organizasyon ayrıca 183 ülkede yapılacak TV yayınlarıyla da ülke tanıtımına büyük katkı sağlayacak. 

Paasonen hazırlanıyor 
FİNLANDİYA Rallisi'nde Skoda Takımı'nın 3. Fabia WRC'sini Jani Paasonen kullanacak. Skoda, Ağustos ayında yapılacak olan Finlandiya Rallisi'nde 3. Skoda Fabia WRC'nin direksiyonunu 29 yaşındaki Finli pilot Jani Paasonen'e verecek. Paasonen, bu yarıştan önce 3 Temmuz'daki Exide Rallisi'ne katılacak ve otomobili test edecek. 

Türk hamamında çok terleyeceğiz 

Peugeot'nun şampiyon pilotu Gronholm, yarışta zorlanacağını ancak son iki ayaktaki şanssızlığını yeneceğini kaydetti, "Antalya'da geri döneceğim" dedi 

'Son fırsatımız' 
DÜNYA Ralli Şampiyonası'nın toprak zeminli son iki etabını sıfır çekerek tamamlayan Peugeot'nun şampiyon pilotu Marcus Gronholm, Antalya'da gözünü zirveye dikti. Kıbrıs Rallisi'nde ilk sırada yer almasına rağmen benzin pompasından kaynaklanan itiraz yüzünden ihraç edildiğini hatırlatan Gronholm, "Burası belki de son şansımız. Peş peşe gelen şansızlıklar yüzünden ben pilotlar, Peugeot da takımlar klasmanında 4. sırada yer alıyor" dedi. 

İddialı konuştu 
RAKİPLERİYLE aralarındaki puan farkının daha fazla açılmaması için Türkiye Rallisi'nde ekip olarak kazanmak zorunda olduklarını belirten Norveçli pilot parkuru çok beğendiğini de kaydetti. Gronholm, "Geçen yıldan bu yana önemli değişikler olmuş. Hava sıcaklığının dışında başarılı olmamızı etkileyebilecek önemli bir faktör yok. Türkiye'den zaferle ayrılmak istiyoruz. Antalya Peugeot'nun yarışa tekrar geri döndüğü yer olacak" diye konuştu. 

Sıcak korkutuyor 

ANTALYA'DA kısa süreli yağışların ardından hava sıcaklığının artması ünlü pilotların korkulu rüyası haline geldi. Türkiye Rallisi'nin haziran ayına alınmasını yağıştan aşırı derecede etkilenen parkur açısından olumlu bulan pilotlar, hafta sonuna doğru 38 dereceye çıkacağı açıklanan ısıdan çekiniyorlar. 
DÜNYA ralli şampiyonalarında mücadele eden özel yapım araçlarda klima türü soğutma tertibatı yer almadığı için özel kask ve tulumlarla yarışan pilotlar boğucu bir sıcaklık içinde mücadele ediyorlar. Dışarıda 38 derece olan hava bu şartlar içinde araç içindeki pilotlara 45 - 48 dereceye varan bir etki yapıyor. 




</TEXT>
</DOC>
