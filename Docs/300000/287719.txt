<DOC>
<DOCNO> 287719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko11.html </URL>
<DATE> 2004/11/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TEKEL'in ikiz kulelerine alıcı çıkmadı... 
</HEADLINE>
<TEXT>

     Yapımı bir çok eleştiriye neden olan ve bir süre önce satışa çıkarılan, TEKEL'in ''İkiz Kuleler'' olarak adlandırılan Ankara'daki Başmüdürlük binasına sadece bir teklif geldi. 
     Özelleştirme İdaresi Başkanlığı ÖİB yetkilileri, yeterli teklif olmaması nedeniyle satışın iptal edilebileceğini ifade ettiler. 
     TEKEL Genel Müdürlüğü'nün Ankara'da Eskişehir yolu üzerinde inşa ettirdiği hizmet binası başlangıçta TEKEL'in kendi birimleri için planlanmış, yapımı da Ceylan İnşaat tarafından üstlenilmişti. Önce tek blok olarak projelendirilen binaya Başbakanlık talip olunca, ikinci bloğun da yapılması gündeme gelmişti. 
     
     MALİYETİ 343 TRİLYON LİRA 
     1988 yılında inşaatına başlanan ve yatırım programında gelecek yıl tamamlanması öngörülen İkiz Kuleler'in, 2004 yılı fiyatları ile 343.3 trilyon liraya mal olması planlanıyordu. 
     İkiz Kuleler için bu yıl başına kadar harcanan para ise 322.4 trilyon lirayı bulmuştu. 
     Binanın bir an evvel satılarak, ekonomiye kazandırılması için bu yıl içinde ek ödenek sağlanmış ve binanın tefrişatı tamamlanarak satışa hazır hale getirilmişti. 
     Daha sonra 28 Eylül 2004 tarihinde gazetelere verilen ilanlarla TEKEL'in İkiz Kuleleri ve bazı tesisler satışa çıkarılmış, ihaleler için son teklif tarihi de 5 Kasım 2004 olarak açıklanmıştı. 
     
     KRİSTAL TUZ... 
     Bu arada, İkiz Kuleler ile birlikte satışa çıkarılan Kristal Tuz Rafinerisi A.Ş.'nin satışında ise ÖİB'ye 5 teklif geldiği öğrenildi. 
     
</TEXT>
</DOC>
