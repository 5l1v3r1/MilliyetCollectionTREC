<DOC>
<DOCNO> 295861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko20.html </URL>
<DATE> 2004/12/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tüzmen Arap sermayesi bulut gibi, yağacak yer bekliyor 
</HEADLINE>
<TEXT>

     Kumru Erçakar AA 

Devlet Bakanı Kürşad Tüzmen, dünyada mali ve finans piyasalarında bulunan Arap sermayesinin boyutunun yaklaşık 1 trilyon dolar civarında olduğunu belirterek, ''Arap sermayesi yağmayı bekleyen bulut gibi, yağacak yer bekliyor. Bizim ilk başta Arap sermayesinden 40-60 milyar doları çekmemiz mümkün diye düşünüyorum, bunu çeksek bile yeterli olacaktır'' dedi. 
     Bakan Tüzmen, bazı temaslarda bulunmak üzere geldiği Umman'da düzenlenen ''Türkiye-Umman Ticari ve Ekonomik İlişkileri'' seminerinin ardından Türk gazetecilerin sorularını yanıtladı. 
     Tüzmen, Arap sermayesinin Türkiye'ye gelmesi konusundaki soruya karşılık, Avrupa ve ABD'deki son gelişmelerden sonra buralardan çekilen sermayenin yer aradığını, bu sermayenin çok aktif şekilde çalışılırsa Türkiye'nin üzerine çok rahat çekilebileceğini belirterek, ''Arap sermayesi yağacak yer bekliyor. Bizim bu dönemde yaptığımız yabancı sermaye çalışmaları sonrasında çok önemli yer bulabileceklerine'' dedi. 
     Artan petrol ve gaz fiyatlarının bu ülkelerde kendi gelirlerinin de ötesinde son derece büyük rakamları fonlarına aktarma imkanı sağladığını da bildiren Kürşad Tüzmen, şöyle devam etti 
     ''İşte bu fonlardan yararlanılabilir. Türkiye şu anda ideal bir yatırım ortamına kavuşmuş durumda. Bürokrasi azaltıldı, yabancı sermaye için ideal ortam yakalamış durumdayız. Bence Arap sermayesi iyi şekilde yönlendirilirse Türkiye'nin özelleştirme çalışmalarında olsun diğer yabancı sermaye yatırımlarında olsun son derece önemli yer bulabilir. Önümüzdeki günlerde bu gelişmelerin olacağına inanıyorum.'' 
     
     17 ARALIK SONRASI 

     Bakan Tüzmen, ''17 Aralık sonrası Türkiye'ye Arap yatırımlarının da artmasını bekliyor musunuz ve Arap sermaye bulutunu Türkiye'ye çekmek için yağmur duanız ne olacak '' şeklindeki sorularını da şöyle yanıtladı 
     ''Umman baştan beri AB yaklaşımımızı destekledi bizim. Dolayısı ile onlarda yabancı sermaye girişi artacağı için Türkiye'ye aynı şekilde yer alacaklardır. Arap sermayesinde, Avrupa Birliği'nden gelen sermaye ile birlikte bir tetiklenme olacaktır diye düşünüyorum. Ortak yatırımlar olacak ve Türkiye ciddi bir sermaye akınına uğrayacaktır, buna hazırlıklı olmalıyız. 
     Yağmur bulutu çekmek için bürokrasiyi azaltmak için yaptığımız samimi çalışmalar ve hükümetimizin kararlılığı yeterli olacaktır.'' 
     
     UMMANLI BAKAN 

     Umman Ticaret ve Sanayi Bakanı Makbul Bin Ali Sultan ise A.A muhabirinin aynı sorusuna karşılık şöyle dedi 
     ''Öncelikle AB'ye üye olmanızı Arap ülkeleri olarak kalben destekliyoruz. Tam üyelik gerçekleştiği takdirde yatırım konusunda Arap yatırımcıların Türkiye'ye yapacağı yatırımlar nihayetinde Avrupa içinde serbest dolaşıma gidecek ve bu açıdan bizim lehimize olan bir durum. İkinci olarak Türkiye'nin üyeliği sayesinde bizim de AB ile ilişkilerimiz yakınlaşacaktır.'' 

     
</TEXT>
</DOC>
