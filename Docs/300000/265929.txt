<DOC>
<DOCNO> 265929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun16.html </URL>
<DATE> 2004/08/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İsrail askerleri yüzlerce Filistinliyi Nablus'ta bir okulda topladı... 
</HEADLINE>
<TEXT>

     İsrail askerlerinin geniş çaplı bir operasyon kapsamında yüzlerce Filistinliyi Batı Şeria'daki Nablus'ta bir mülteci kampının okuluna topladığı bildirildi. 
     Filistinli güvenlik servisleri, 30 kadar cip ve askeri araçla bu sabah kentin doğusundaki Askar mülteci kampına giren İsrail askerlerinin 300 kadar Filistinliyi kamptaki bir okula topladığını kaydetti. 
     Aynı kaynaklar, İsrail askerlerinin evlerde arama yaptığını ve sokağa çıkma yasağı ilan ederek 16-40 yaşlarındaki bütün erkekleri okula topladığını belirtti. 
     İsrail askerlerinin kaç Filistinliyi gözaltına aldığı ya da çatışma çıkıp çıkmadığı konusunda bilgi verilmedi. 
     Bu arada, Beytüllahim'de El Aksa Şehitleri Tugayları örgütünden 2 kişinin İsrail askerleri tarafından gözaltına alındığı belirtildi. 
     
</TEXT>
</DOC>
