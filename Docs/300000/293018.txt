<DOC>
<DOCNO> 293018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun23.html </URL>
<DATE> 2004/11/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kimyasal silahlarla yaşamaya devam 
</HEADLINE>
<TEXT>

     Dünyada açıklanan kimyasal silah stoklarının henüz yüzde 14,3'ünün imha edilebildiği bildirildi. 
     Kimyasal Silahları Yasaklayan Örgüt'ün KSYÖ Genel Müdürü Rogelio Pfirter, KSYÖ üyesi 167 ülkenin temsilcilerinin katılımıyla Lahey'de dokuzuncusu başlayan konferansın açılışında yaptığı konuşmada, silah stoklarının yok edilmesine ilişkin çalışmaların ilerlediğini, ancak bugün stokların ancak yüzde 14,3'ünün imha edilebilmiş olduğunu belirterek, ''Daha alınacak çok yol var'' dedi. 
     ''Burada bulunmak gerçekten memnuniyet verici'' diyen Pfirter, son olarak Libya'nın kimyasal silah geliştirmekten vazgeçtiğini açıklamasının ''ziyadesiyle tatmin edici'' olduğunu söyledi. 
     Kimyasal silahları yasaklayan sözleşme 1997'de yürürlüğe girmişti. Sözleşmede, bütün silahların 2007'ye kadar imha edilmesi öngörülüyor. Bu tarih, bazı istisnalar içinse 2012'ye sarkıyor. 
     KSYÖ üyesi ülkelerin sadece altısı kimyasal silaha sahip olduklarını itiraf etmişti Rusya, ABD, Hindistan, Güney Kore, Arnavutluk ve Libya. 
     Dünyada en fazla kimyasal silaha sahip Rusya'nın, stoklarının sadece yüzde 2'sini imha ettiği kaydedildi. 
     
</TEXT>
</DOC>
