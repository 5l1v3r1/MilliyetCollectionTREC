<DOC>
<DOCNO> 294745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy06.html </URL>
<DATE> 2004/12/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Asgari ücrette ikinci tur başlıyor 
</HEADLINE>
<TEXT>

     Asgari Ücret Tespit Komisyonu, 2005 yılı başından itibaren geçerli olacak ücreti belirlemek üzere ikinci toplantısını 6 Aralık Pazartesi günü yapacak. 
     Toplantıda, ülkenin içinde bulunduğu ekonomik duruma ilişkin veriler ele alınacak. 
     Asgari Ücret Tespit Komisyonu, 1 Ocak 2005'ten itibaren geçerli olacak asgari ücreti belirlemek üzere, 6 Aralık pazartesi günü ikinci toplantısını yapacak. Toplantıda, Devlet İstatistik Enstitüsü, Devlet Planlama Teşkilatı DPT , Hazine ve Maliye tarafından hazırlanan genel ekonomik göstergelerin ele alınması bekleniyor. 
     Asgari ücrete yıl başından itibaden geçerli olacak zam konusunda 2005 Yılı Programı'nda yüzde 5 oranı telafuz edilirken, Türk-İş, net asgari ücretin en düşük devlet memuru maaşıyla eşitlenmesi talep ediyor. Türk-İş'in talep ettiği en düşük devlet memuru maaşı halen net 496 milyon lira düzeyinde bulunuyor. 2005 yılı başından itibaren ise 525 milyon liraya çıkacak. 
     
     TİSK'İN GÖRÜŞÜ 

     TİSK, asgari ücret belirlenirken geleceğe yönelik enflasyon hedefleri, istihdam düzeyi, işsizlik oranları, işletmelerin rekabet gücü, yabancı sermayenin çekimi ve kayıt dışı ekonominin boyutları gibi unsurların dikkate alınmasını istiyor. TİSK, asgari ücretin toplu iş sözleşmesi uygulayan ve uygulamayan iş yerleri için farklı hesaplanması gerektiğine de işaret ediyor. 
     
     TÜRK-İŞ'İN GÖRÜŞÜ 

     Türk-İş, asgari ücretin belirlenmesinde çalışanların içinde bulunduğu geçim koşullarının dikkate alınmasını istiyor. Asgari ücretin anayasada yeralan geçim şartları dikkate alınarak işçi ve ailesinin günün ekonomik ve sosyal koşullarına göre insanca yaşamasını mümkün kılacak, insanlık onuruyla bağdaşacak bir düzeyde olmasını isteyen Türk-İş, asgari ücret hesaplamasında DİE verilerinin yanı sıra en düşük memur maaşının da dikkate alınmasını talep ediyor. 
     Türk-İş'in talep ettiği en düşük devlet memuru maaşı halen net 496 milyon lira düzeyinde bulunuyor. 2005 yılı başından itibaren ise 525 milyon liraya çıkacak. 
     
     ASGARİ ÜCRET NE KADAR 

     Asgari ücret brüt 444 milyon 150 bin lira net 318 milyon 223 bin lira düzeyinde bulunuyor. Hükümetin 2005 yılı ekonomik programında ise asgari ücrete yıl başından itibaden geçerli olacak zam konusunda yüzde 5 oranı telafuz ediliyor. 
     Asgari ücretin Hükümetin planladığı gibi yüzde 5 artırılması durumunda brüt asgari ücret gelecek yıl başında 466 milyon 357 bin lira olacak. Vergi, SSK primi ve İşsizlik Sigortası primi ve benzeri kesintilerinden sonra net asgari ücret yaklaşık 335 milyon lirada kalacak. 
     
</TEXT>
</DOC>
