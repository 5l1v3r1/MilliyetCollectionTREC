<DOC>
<DOCNO> 285221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur44.html </URL>
<DATE> 2004/11/01/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
Yurtta Asayiş... Pamuk dolu römork çalındı... 
</HEADLINE>
<TEXT>

     Antalya'nın Serik İlçesi'nde, pamuk dolu römork, pamuk alım kuyruğunda çalındı. 
     Alınan bilgiye göre, Ahmediye Köyü'nden Mustafa Kaya'ya ait pamuk yüklü römork, Antbirlik binası önünden çalındı. 
     Polise başvuran Mustafa Kaya, römorkta 3 ton pamuk bulunduğunu, maddi kaybının yaklaşık 3 milyar lira olduğunu söyledi. 
     
     GÖLHİSAR'DA ESNAF ODALARINDAN HIRSIZLIK... 
     Burdur'un Gölhisar İlçesi'nde, Esnaf Kefalet ve Sanatkarlar Kooperatifi ile Esnaf Kefalet Sicil Odası'ndan hırsızlık yapıldı. 
     Edinilen bilgiye göre, Esnaf Kefalet ve Sanatkarlar Kooperatifi ile Esnaf Kefalet Sicil Odası'na bağlı başkanlık personelinin bulunduğu bürolara kapıları kırarak giren kimliği belirlenemeyen kişiler, kasalardaki yaklaşık 1,5 milyar lirayı alarak kaçtı. 
     İlçe Jandarma Komutanlığı ve İlçe Emniyet Amirliği, olayın aydınlanması için birlikte çalışma kararı aldı. 
     
     TRABZON'DA İŞYERİNDEN HIRSIZLIK... 
     Trabzon'da bir işyerinden 1.5 milyar lira değerinde elektronik eşya çalındı. 
     Alınan bilgiye göre, Uzun Sokak Tabakhane Çarşısı'nda Mustafa Karakurt'a ait işyerinin kapısını kıran kimliği henüz belirlenemeyen kişiler, işyerinden 1.5 milyar lira değerinde elektronik eşya çaldı. 
     Olayla ilgili soruşturma başlatıldı. 
     
     ÜVEY KIZ KARDEŞİNE TACİZDE BULUNDUĞU GEREKÇESİYLE TUTUKLANDI 
     Trabzon'da, bir kişi, üvey kız kardeşine tacizde bulunduğu gerekçesiyle tutuklandı. 
     Alınan bilgiye göre, Boztepe Mahallesi'nde, G.G. 17 , kendisine şiddet uygulayan ve tacizde bulunan üvey ağabeyi Yaşar Güleş'i 33 , polise şikayet etti. Olay yerine gelen polis memuruna bıçak çeken Güleş, gözaltına alındı. 
     Zanlı çıkarıldığı mahkemece tutuklandı. 
     
     SAHTE 10 MİLYONLUK BANKNOT VE DOLAR İDDİASI... 
     Zonguldak'ın Devrek İlçesi'nde ve Bartın'da, piyasaya sahte 10 milyonluk banknot ve dolar sürdüğü iddia edilen 3 kişi gözaltına alındı. 
     Edinilen bilgiye göre, Murat Demirci, işlettiği marketten sigara alan H.C.Y'nin verdiği 10 milyon liralık banknotun sahte olduğunu görünce polise ihbarda bulundu. Bartın'da da polise başvuran Orhan Ay, kuyumcu dükkanından altın bilezik alan A.A'nın verdiği 100 dolarla 50 euronun sahte olduğunu fark ettiğini beyan etti. 
     Her 2 olayla ilgili H.C.Y, Y.V. ile A.A, gözaltına alındı. 
     
     GAZİANTEP'TE KAÇAK OTO YEDEK PARÇASI OPERASYONU... 
     Gaziantep'te Şahinbey İlçesi'nde, düzenlenen operasyonda yurda kaçak olarak sokulduğu belirlenen oto yedek parçaları ele geçirildi. 
     Edinilen bilgiye göre, Kapcağız Köyü yol ayrımında, yol kontrolü yapan jandarma ekiplerinin, Mehmet Demir yönetimindeki 27 TL 921 plakalı kamyonette yaptığı aramada, araç içinde, faturasız ve irsaliyesiz olduğu belirlenen 182 oto şarj dinamosu, marş dinamosu kolektörü, oto şarj dinamosu kömürü ile marş dinamosu balatası ele geçirildi. 
     Oto yedek parçalarının kamyonette bulunan Sait K'ya ait olduğu belirlendi. 
     Sait K. gözaltına alındı. 
     
</TEXT>
</DOC>
