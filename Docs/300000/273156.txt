<DOC>
<DOCNO> 273156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur02.html </URL>
<DATE> 2004/09/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Fatih'te cinnet .. Ailesine kurşun yağdırdı 5 ölü 
</HEADLINE>
<TEXT>

     Fatih'te emekli astsubay olduğu belirtilen 1 kişi, cinnet getirerek ailesinden 4 kişiyi silahla öldürdükten sonra aynı silahla yaşamına son verdi. 
     Deniz Astsubay Başçavuş Mustafa Karaçol'un, eşi Arzu Karaçol ile sorunlar yaşadığı, Arzu Karaçol'un maddi sıkıntı ve şiddetli geçimsizlik nedeniyle yaklaşık 10 gün önce Levent'te oturdukları askeri lojmanlardan ayrılarak babası Fikret Köstek'in Kocamustafapaşa'daki evine taşındığı öğrenildi. 
     Edinilen bilgilere göre olay şöyle gelişti 
     Eşinden ayrılmak istemeyen Mustafa Karaçol, 12 yaşındaki ilköğretim okulu öğrencisi oğlu Mert'i dayısına bıraktıktan sonra Arzu Karaçol ve ailesi ile konuşmak için dün saat 00.30 sıralarında kayınpederine ait eve ulaştı. 
     Evde olan baldızının nişanlısı Deniz Sönmez ile eşinin teyzesi Ayşe Sarıkaya'ya, görüşeceği konunun aile meselesi olduğunu belirterek evden çıkmalarını isteyen Mustafa Karaçol, daha sonra eşi Arzu Karaçol, kayınpederi Fikret Köstek, kayınvalidesi Saliha Köstek ve baldızı Aslı Köstek'i evin salonuna toplayarak kapıyı içeriden kilitledi. 
     Mustafa Karaçol, kısa süre sonra da, eşi, kayınpederi, kayınvalidesi ve baldızını yanındaki beylik tabancasıyla kafa ve vücutlarının çeşitli yerlerinden vurarak öldürdükten sonra aynı silahla yaşamına son verdi. 
     Bu sırada silah seslerini duyan Aslı Köstek'in nişanlısı Sönmez, evin mutfak kısmındaki balkonundan sokağa atlayarak, durumu arkadaşlarına bildirdi. 
     Aynı evde olan Ayşe Sarıkaya da kaçarak kurtuldu. 
     
     OLAY YERİNDE İNCELEME 

     Olay yerinde, Fatih Cumhuriyet Savcısı ile polis ve askeri yetkililer incelemelerde bulundu. 
     Görevlilerin incelemeleri tamamlamasından sonra olayda ölen 5 kişinin cesetleri, battaniyelere sarılarak konuldukları araçla Adli Tıp Kurumu'na kaldırıldı. 
     Olay sırasında evde bulunan Deniz Sönmez ve Ayşe Sarıkaya ile Köstek ailesinden bazı kişiler, Fatih İlçe Emniyet Müdürlüğü Asayiş Büro Amirliği'ne götürülerek bilgilerine başvuruldu. 
     Deniz Sönmez'in polisteki ifadesinde, olay öncesi evde bulunduğunu, ancak Mustafa Karaçol'un evden ayrılmasını istemesi üzerine mutfağa geçtiğini, salondan silah sesleri duyunca da balkondan atlayarak kaçtığını anlattığı öğrenildi. 
     
     MADDİ SIKINTI VE ŞİDDETLİ GEÇİMSİZLİK 

     Bu arada, Mustafa Karaçol'un, bir süre önce eşiyle kurduğu şirketin batması nedeniyle borcu olduğu, ayrıca kredi kartı borçları bulunması nedeniyle ekonomik sıkıntı çektiği ve bu dönem okula giden oğlunun yaklaşık 6 milyar lira tutan masraflarını karşılayamadığı belirtildi. 
     Bu nedenle eşiyle aralarında sorunlar çıktığı belirtilen Karaçol'un, olay öncesi sakin olduğu ve akrabalarıyla yaptığı konuşmada kayınpederinin evine eşiyle konuşmak amacıyla gittiğini söylediği öğrenildi. 
     Olayda ölen Arzu Karaçol'un teyzesiyle evli olan Ali Sarıkaya ise basın mensuplarının soruları üzerine, yaklaşık 5 yıl önce bir otomobildeki kişilerin bilinçli olarak yaya olan Mustafa Karaçol'a çarptığını ileri sürerek, bu olaydan sonra psikolojisinin bozulduğunu ve agresif tavırlar sergilediğini söyledi. 
     Mustafa Karaçol ile eşi Arzu Karaçol'un, borçları ve oğlu Mert yüzünden uzun süredir aralarında şiddetli geçimsizlik bulunduğunu söyleyen Ali Sarıkaya, şöyle konuştu 
     ''Bu borçlar ve Mert yüzünden aralarında uzun süredir sorun vardı. Son olarak Mert'i bu sezon okula gönderdiler. Yaklaşık 6 milyar lira okul masrafını Mustafa karşılayamadı. Ne olduysa ondan sonra oldu. Arzu evi terk ederek babasının evine geldi. Arzu boşanmakta kararlıydı. Mustafa ise buna karşıydı.'' Mustafa Karaçol'un, boşanmaları halinde ise eşi Arzu'yu ''hiçbir şey talep etmemesi için yazılı bir belgeyi imzalamaya zorladığı, hatta oğlu Mert'i ona vermemekle tehdit ettiği''ni öne süren Ali Sarıkaya, kendisinin zaman zaman arabuluculuk yaparak çifti barıştırmaya çalıştığını anlattı. 
     Ali Sarıkaya, ''çiftin doğru düzgün bir evlilik yaşantısının olmadığını'' belirterek, oğulları Mert'in masraflarını da olayda ölen teyzesi Aslı Köstek'in karşıladığını anlattı. 
     
     EMEKLİLİĞİNE 2 YIL KALMIŞTI 

     Mustafa Karaçol'un daha önceden de eşiyle arasındaki sorunlar yüzünden intihar teşebbüsünde bulunduğunu anlatan Ali Sarıkaya, Karaçol'un ''geçirdiği trafik kazası sonrası masa başı göreve alınmak istendiği, ancak kendisinin maaşı azalacağı için bunu engellemeyi başararak normal görevine devam ettiğini'' söyledi. 
     Emekliliğine yaklaşık 2 yıl kalan Mustafa Karaçol'un, aynı zamanda dalgıç olduğu, öldürdüğü kayınpederi Fikret Köstek'in Eminönü Gedikpaşa'da ayakkabı imalathanesinde çalıştığı, yaklaşık 1 yıl önce nişanlanan Aslı Köstek ile Deniz Sönmez'in de Aksaray'da bir seyahat acentasında çalıştıkları bildirildi. 
     Öte yandan, Mustafa Karaçol'un öldürdüğü eşinin yaklaşık 3 aylık hamile olduğu ve bundan ailesinin haberinin bulunmadığı ileri sürüldü. 
     
</TEXT>
</DOC>
