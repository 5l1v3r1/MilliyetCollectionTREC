<DOC>
<DOCNO> 279536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur38.html </URL>
<DATE> 2004/10/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbullulara ''dolandırıcı'' uyarısı... 
</HEADLINE>
<TEXT>

     İstanbul Büyükşehir Belediyesi, belediyenin kurumsal kimliğini kullanarak, ''Ramazan kumanyası, kömür, gıda ve temizlik malzemesi yardımı vaadiyle'' vatandaşlardan para toplayan bir şebekeye karşı İstanbulluları uyardı. 
     Yapılan açıklamada, belediyenin kurumsal kimliği kullanılarak ''Yardım Dağıtım Merkezi'' adı altında vatandaşa 19 çeşit temizlik ürünü yardımında bulunacaklarını söyleyen ve bunun karşılığında bastırdıkları sahte makbuzla kargo ve benzin ücreti olarak 20 milyon lira toplayan bir şebekeye karşı daha önce uyarı yapıldığı, ancak halen bu şebekenin İstanbul'daki dolandırıcılık faaliyetlerine devam ettiğinin belirlendiği kaydedildi. 
     Şebekenin, Ramazan kumanyası, kömür, gıda ve temizlik malzemesi yardımı vaadinde bulunduğu belirtilen açıklamada, şöyle denildi 
     ''İstanbul Büyükşehir Belediyesi'nin bu tür bir yardım organizasyonu ve bu kişilerle hiçbir ilgisi olmamakla birlikte, 'Yardım Dağıtım Merkezi' adlı bir birimi de bulunmamaktadır. İstanbulluların, iyi niyetlerini suiistimal eden bu tür kişilere itibar etmemeleri ve bu konuda tereddüte düşen vatandaşlarımızın İstanbul Büyükşehir Belediyesi'nin 1 numaralı Beyaz Masa birimine başvurmaları kamuoyunun bilgisine sunulur.'' 
     
</TEXT>
</DOC>
