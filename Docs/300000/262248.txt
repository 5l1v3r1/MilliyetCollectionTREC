<DOC>
<DOCNO> 262248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun04.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hızlıya' onaya, 'hızlı' terfi 
</HEADLINE>
<TEXT>


Hızlandırılmış tren seferlerine 'güvenli' onayı veren Ahmet Kuşhanoğlu terfi etti. Kuşhanoğlu artık Genel Müdür Yardımcısı olarak görev yapacak 

ELÇİN ERGÜN Ankara 

Pamukova'da 38 kişinin ölümüne yol açan hızlandırılmış tren seferlerine "güvenli" onayı veren 24 uzmandan biri olan Ahmet Kuşhanoğlu terfi etti. 
Kuşhanoğlu, TCDD Cer Daire Başkanlığı görevinden Demiryollar, Limanlar ve Hava Meydanları İnşaat Genel Müdür Yardımcılığı'na atandı. Önceki gün Bakanlar Kurulu toplantısında onay alan atama kararnameleri dün Resmi Gazete'de yayınlanarak yürürlüğe girdi. Atama kararları çerçevesinde Ulaştırma Bakanlığı'nın Demiryollar, Limanlar ve Hava Meydanları İnşaat Genel Müdür Yardımcılıklarına Ahmet Kuşhanoğlu ile Metin Tahan getirildi. 
Kuşhanoğlu, Ulaştırma Bakanı Binali Yıldırım'ın hızlandırılmış treni onayladığını söylediği 24 uzman arasında yer alıyordu. TCDD'de Cer Daire Başkanlığı görevini yürüten makine mühendisi Kuşhanoğlu, Genel Müdür Yardımcısı olarak görev yapacak. 

Hani tren tehlikeliydi" 
Ulaştırma Bakanı Binali Yıldırım, Pamukova'da 38 kişinin ölümüne neden olan hızlandırılmış tren kazasının ardından halkın demiryollarına güveninin sarsılmadığını savunarak, "Bir haftadır biletler yok satıyor. Hani tren emniyetsizdi, tehlikeliydi " dedi. 
Bölgesel taşımacılık projeleri kapsamında İnter Havayolları'nın ilk seferine katılan Yıldırım, tren kazasıyla ilgili suskunluğunu bozdu. Kazaya imdat frenini çeken bir yolcunun neden olduğu iddiaları için, "17 gün sonra böyle bir iddianın ortaya atılmasını anlamlı bulmuyorum. Raporlar tamamlanınca her şey netleşecek" diye değerlendiren Yıldırım, beş ayrı koldan incelemelerin sürdüğünü belirtti. 


</TEXT>
</DOC>
