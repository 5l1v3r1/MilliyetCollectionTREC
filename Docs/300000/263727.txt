<DOC>
<DOCNO> 263727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/yguven.html </URL>
<DATE> 2004/08/16/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Zenginlik başa bela 
</HEADLINE>
<TEXT>



Bir futbol takımı, zengin kadrosu yüzünden kötü oynar mı .. Hem de nasıl. Del Bosque pek anlamlandıramaz ama bizde böyle... Bakınız Beşiktaş'ın Ankara'daki ilk otuz dakikası 
Hakem başlama düdüğü çalmadan önceki diziliş var ya işte o sistemi bozan adam olmamak için koskoca bir yarım saatte yerlerinden kıpırdamadı Beşiktaşlılar. Kendi ceza sahası çizgileri önüne dizilmiş dörtlü, Erzurum barı kurar gibi yanyana orta saha, "aman hata olmasın" amacıyla ezip büzdüler kendi yeteneklerini. Oysa nice becerilere sahipti ön libero tabir edilen Okan ve Tayfun. Üstelik birbirlerine yakışmışlardı. Oyunu derinleştirebilirler "Carew dağı"na teleferikle top taşıyacak kanatları ateşleyebilirlerdi. Ama hayır... Diğerleri gibi onlar da hata yapmamayı tercih etti. Malum kadro zengindi ve forma ateşten gömlekti. 
Neyse ki, 16. dakikada Pancu'nun yerine İbrahim Akın girdi ve yine o dakikalarda kulübesinden fırlayan Del Bosque, eliyle hayali futbolcuları rakip sahaya iterek "ileri" gitmelerini emretti de, oyun biraz futbola benzedi. 
Aslında futbol oynamak zordu biraz. Gençlerbirliği'nin "faulcübaşı"ları Uğur ve Sedat, Ahmed Hassan'ı, Ümit ise Carew'i futbolun tehlikeli bir oyun olduğuna inandırmaya çalışıyorlardı tekmeleriyle. Bu tekmelerden süzülen bir iki cılız atak ise, Milli Takım dopingiyle yere sağlam basan kaleci Ömer'in ellerinde eriyip gidiyordu. 
Yine de ikinci yarıya istekli başladı Beşiktaş. Hatta Carew'in kısa ortasını kendi kalesine gönderen Gençlerbirliği'nin katkılarıyla öne bile geçti. Ancak maça öylesine silik başlamıştı ki, Gençlerbirliği bu galibiyeti hazmedemedi. Gerisi Ahmet Yıldırım'ın ikinci sarı karttan atılması ve sahada sokak kavgası. Sonuçta sarı kartlılara Uğur ve Ali Güneş de eklendi. 
Ahmet Yıldırım'ın oyun dışı kalmasıyla savunması yıkılan Del Bosque, Ahmed Hassan'ı gözden çıkarıp yerine İbrahim Toraman'ı alsa da, artık defansın arkasına sızmaya çalışan Youla ve Boliç'i durdurmak o kadar zorlaştı ki, 72. dakikada kaçınılmaz gol skoru beraberliğe getirdi. Gerisi gelmediyse bu Youla'nın egoistliğindendi. 
Belli ki sezonun ilk haftalarını takım oluşturmakla geçirecek Beşiktaş. Deneyecek, yanılacak. Ama esas takıma karar verdiğinde forma kaybetme geriliminden elinde sinirleri yıpranmamış adam kalmayacak. 


</TEXT>
</DOC>
