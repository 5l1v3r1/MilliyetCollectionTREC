<DOC>
<DOCNO> 268973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun03.html </URL>
<DATE> 2004/09/04/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Amerikalı Müslümanlar da başkanlık seçimlerine hazırlanıyor... 
</HEADLINE>
<TEXT>

     Amerikalı Müslümanlar, 2 Kasım'da yapılacak ABD başkanlık seçimlerinde nüfuslarıyla orantılı bir rol oynayabilmek için harekete geçti. 
     ABD'nin Illionis eyaletinde, ülkedeki Müslüman grupları ve camileri temsil eden Kuzey Amerika İslam Cemiyeti'nin organize ettiği, dün başlayan ve 3 gün sürecek toplantıda seçmen kaydı da yapılıyor. 
     Yaklaşık 30 bin kişinin katıldığı toplantıda, çeşitli kamu görevlerine seçilen bazı Amerikalı Müslümanların tecrübeleri ve yürüttükleri kampanyalar konusunda görüş alışverişinde bulunulduğu belirtildi. 
     Müslümanların karşılaştıkları sorunlar, önyargılar ve sivil haklarının tartışıldığı toplantının ana gündemini ise başkanlık seçimlerinin oluşturduğu kaydedildi. 
     Başkanlık yarışının çekişmeli geçtiği Ohio, Michigan ve Florida gibi eyaletlerde kayda değer bir Müslüman nüfusu bulunduğu, kritik geçmesi beklenen seçimlerde Müslümanların kullanacağı oyların büyük önem kazanabileceği ifade ediliyor. 
     Belli başlı Müslüman örgütler 2000 yılında Cumhuriyetçi başkan adayı George W. Bush'a destek vermiş, ancak Bush'un Başkan seçildikten, özellikle de 11 Eylül 2001 saldırılarından sonra izlediği politikalardan dolayı bu destekten pişmanlık duyar hale gelmişlerdi. 
     Başkan Bush tarafından çıkarılan ABD Yurtseverlik Yasası'nın bütün Müslümanları birer şüpheli haline getirdiğinden şikayet eden Müslümanlar, bu yıl yapılacak seçimlerde kime destek vereceklerini açıklamıyor. Ancak anketler, çoğunluğun Demokrat aday John Kerry'ye oy vermeyi planladığını gösteriyor. 
     
</TEXT>
</DOC>
