<DOC>
<DOCNO> 291661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/gureli.html </URL>
<DATE> 2004/11/24/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Öğretmenler Kıyım Günü 
</HEADLINE>
<TEXT>


Bugün, 24 Kasım Öğretmenler Günü. Ülkemizin geleceğini emanet edeceğimiz yeni kuşakları yetiştiren eğitim emekçileri... Başımızın tacı sevgili öğretmenlerimiz... Fedakar hocalarımız... Öğretmenler Günü'nüz kutlu, yarınlarınız daha mutlu olsun. 
Yılda bir kez dinlediğiniz buna benzer sözleri herhalde bugünlerde de bol bol duyuyorsunuz. Ama yıllardır yaşadığımız sorunlar, yenileri eklenerek, sürüp gidiyor. 
Sorunların başında elbet ücretlerin düşüklüğü ve geçim sıkıntısı geliyor. 
Bir yandan, 700-800 milyon lira maaşla ay sonunu nasıl getireceğimizi düşünürken, öbür yanda kalabalık sınıfların gerilimi içinde güler yüzle ders vermenin ikilemini yaşıyorsunuz. 
Yine müfredat programları sizlere sorulmadan hazırlanıyor. Her bakanla değişen, hatta aynı bakanın döneminde bile değişen eğitim politikaları, daha doğrusu politikasızlığı karşısında şaşkına döneceksiniz. 
Yıllardır "eğitime katkı payı" gerekçesiyle "bağış" adı altında velilerden para toplamaktan yakındınız. "Biz tahsildar değil, eğitimciyiz" diyen feryatlarınız bastırıldı. Dışlanmak ya da sürülmek korkusuyla çoğunluk bu dayatmaya boyun eğmek zorunda kaldı. 
Anayasa ilköğretimin ücretsiz olmasını emretmesine karşın, öyle bir yasa çıkarıldı ki, eskiden "gönüllü" denilen "bağış" yasal ve dolaylı biçimde zorunlu duruma getirildi. 
Bu yıl işiniz daha zor. 
Üstelik pervasız bir kıyım sürgün makinesi Demokles'in Kılıcı gibi başınızın üstünde. 
Ders yılı başında çeşitli illerde bazı okulları dolaşmıştık. Çoğu yerde yönetimlere yeni atamalar yapıldığını gördük. Öğretmenlerin yaygın ve köklü örgütü Eğitim - Sen'den bir döküm istedik. Gelen "AKP Hükümeti Döneminde Milli Eğitim'deki Kadrolaşma Listesi" 14 sayfayı buluyor. 
Ayrıntılar bir yana, sadece 35 ilden toplanan bilgiler AKP döneminde bu illerde 1658 yönetici atamasının yapıldığını, bunların çoğunun kendileri kabul etmese de AKP yanlısı olarak bilinen Eğitim - Bir - Sen'e üye, din öğretmeni kökenli olduğunu gösteriyor. 

Bir şiir 
Yaşar Seyman'ın çok şapkası var. Hem sendika başkanlığı, hem köşe yazarlığı yapıyor, arada da siyasetle uğraşıyor ve de oyun yazıyor. Son oyunu, bir cam fabrikasındaki direnişi konu alan Cambahçe Kadınları bu cuma Ankara Çağdaş Sahne'de başlıyor. Dizelerimiz Yaşar Seyman'ın bu oyunundan 
"Mevsimsen yaz ol Yaşamsan öz ol İnsansan söz ol Sevgiysen naz ol Gel eylem rengim Canıma öz ol Dilime söz ol Yarama tuz ol Sevdama saz ol Bak eylem rengim" 



</TEXT>
</DOC>
