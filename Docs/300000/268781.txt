<DOC>
<DOCNO> 268781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy13.html </URL>
<DATE> 2004/09/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
AKP Zinanın suç olması, aileyi korumak için lojistik destek 
</HEADLINE>
<TEXT>

     AK Parti Genel Başkan Yardımcısı Hayati Yazıcı, ''Zinanın suç sayılması, Türk toplumunun en önemli ünitesi olan aileyi koruma amacına dönük lojistik bir destektir'' dedi. 
     Yazıcı, İçişleri Bakanı Abdulkadir Aksu ile birlikte Zonguldak Valisi Yavuz Erkmen'i ziyareti sırasında, gazetecilerin ''Zinanın suç sayılması konusundaki tartışmaları nasıl değerlendiriyorsunuz '' sorusu üzerine, yapılan düzenlemeyle zinanın şikayete bağlı bir suç olarak değerlendirildiğini söyledi. 
     ''Zina fiili suç olmasın, ceza kovuşturması yapılmasın'' diyen vatandaşlar için hiçbir yaptırım öngörülmeyeceğine dikkat çeken Yazıcı, şunları kaydetti 
     ''Aile bireylerinden kadın ya da erkek, bu fiilden rahatsız oldum, bizim mutluluğumuza gölge düşürüyor ve biraz uslansın diye iradesini açıklarsa tatbikat başlayacak, irademi geri aldım dediği yerde ise bitecek. Zinanın suç sayılması, Türk toplumunun en önemli ünitesi olan aileyi koruma amacına dönük lojistik bir destektir. İnsan hakları ile alakası yok. Avrupa Uyum Yasaları çerçevesinde Avrupa normlarına aykırı bir tarafı da bulunmuyor. Kaldı ki Avrupa ülkelerinin standartları, her toplumun kendi geleneklerine ve kültürel değerlerine saygı gösterilmesini içerir. Bunun için lüzumsuz bir gündem oluşturulmuş. Bizim lüzumsuz şeylerle uğraşacak vaktimiz yok, görüşümüz de budur.'' Bakan Aksu da zina konusunda CHP ile uzlaşıldığını belirterek, ''TBMM, erken toplantıya çağrılacak. Uzlaştığımız üzere inşallah bu ceza yasası gibi çok önemli temel yasa da geçecek. Görüşümüzü net ifade etmemize rağmen konu tekrar tekrar gündeme getiriliyor'' diye konuştu. 
     Vali Erkmen, bölge hakkında brifing vermesinin ardından Bakan Aksu ile Genel Başkan Yardımcısı Yazıcı'ya, dünyaca ünlü Devrek bastonu ile kömür tozundan yapılmış masa saati hediye etti. 
     
</TEXT>
</DOC>
