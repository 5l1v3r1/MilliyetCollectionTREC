<DOC>
<DOCNO> 276237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko53.html </URL>
<DATE> 2004/09/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Anne Krueger Türkiye'nin ekonomik performansı mükemmel 
</HEADLINE>
<TEXT>

     Deniz Arslan AA 

Uluslararası Para Fonu IMF Başkanı Rodrigo Rato ve yardımcısı Anne Krueger, Türkiye'nin ekonomik performansından övgü dolu sözlerle bahsettiler. 
     IMF ve Dünya Bankası'nın hafta sonunda Washington'da düzenleyeceği güz toplantıları öncesinde, IMF merkezinde basın toplantısı düzenleyen Rato, yeni Stand-By programı hazırlıkları konusundaki bir soruyu yanıtlarken, ''Türkiye'nin programı başarılı oldu. Zayıflıklar azaltıldı. Bu yılki performans da çok güçlü gerçekleşti'' dedi. 
     Halen yeni program çalışmalarının sürdüğünü hatırlatan Rato, amacın ekonomiyi daha da güçlendirmek ve zayıflıkları azaltmak olduğunu belirtti. Bu noktada söz alan IMF Başkan Yardımcısı Krueger da, ''Türkiye'nin performansı için çok iyi demek yetmez. Performans mükemmel'' diye konuştu. 
     Krueger, bu durumun ve sağlanan büyümenin, başarıyla sürdürülmesi için önlemler üzerinde çalışıldığını kaydetti. IMF Başkanı Rato da, ''Krueger'in herhangi bir konuda mükemmel demesi çok zor'' diyerek, IMF Başkan Yardımcısı'nın sözünün önemini vurguladı. 
     Rato, Avrupa Birliği'nin Türkiye ile üyelik müzakereleri başlatması durumunda bunun ekonomiyi nasıl etkileyeceği yönündeki bir soruyu ise konunun siyasi olduğu gerekçesiyle yanıtlamaktan kaçınarak, ''Konu tabii ki siyasi. Dolayısıyla bu konuda hükümetlere tavsiyede bulunma durumunda değiliz'' dedi. 

     
</TEXT>
</DOC>
