<DOC>
<DOCNO> 283926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/dunya/dun01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın sağlık durumu kötüleşti 
</HEADLINE>
<TEXT>


DIŞ HABERLER 


Filistin Devlet Başkanı Yaser Arafat'ın sağlık durumunun dün gece kötüleştiği bildirildi. Filistinli bir yetkili, 3 doktor tarafından muayene edilen ve sağlık durumu kontrol edilen Arafat'ın Ramallah'taki konutunun dışında bir ambulansın beklediğini bildirdi. Gelişme üzerine, Başbakan Ahmed Kurey ve eski Başbakan Mahmud Abbas da konuta çağrıldı. Arafat'ın bürosundan bir kaynak, Kurey ve Abbas'ın Filistin liderinin odasında olduklarını, diğer Filistinli yetkililerin ise odaya sokulmadığını belirtti. Arafat'ın sözcüsü Nebil Ebu Rudeyna ise, "Başkan Arafat'ın daha çok dinlenmesi gerekiyor. Sağlık durumu iyi, şimdi durumu istikrarını koruyor, ama daha çok dinlenmesi ve daha çok tedavi görmesi gerek" demekle yetindi. İsrail Radyosu ise, Arafat'ın bilincini kaybettiğini iddia etti. İsrailli güvenlik yetkilileri, "Arafat'a bir şey olduğunun farkında olduklarını, ancak ayrıntıları bilmediklerini" söyledi. 



</TEXT>
</DOC>
