<DOC>
<DOCNO> 253978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/ekonomi/eko05.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank tasarısı komisyondan geçti 
</HEADLINE>
<TEXT>


ANKARA Milliyet 

Pamukbank'ın Halk Bankasına devrine ilişkin yasa tasarısı, TBMM Plan ve Bütçe Komisyonu'nda kabul edildi. Devlet Bakanı Ali Babacan Pamukbank'ın her gün 2 trilyon lira zarar ettiğini, birleşme olmazsa zararın katlanarak büyüyeceğini belirterek, birleşmenin yaratacağı sinerji de dikkate alındığında, bir taşla birçok kuş vuracaklarını söyledi. 
Babacan komisyonda, CHP'lilerin birleşmenin devlete maliyetine ilişkin soruları üzerine, Pamukbank'ın TMSF'ye devriyle birlikte artık bir kamu bankası olduğunu birleşmeden ayrıca bir maliyet doğmadığını belirterek, sermaye açığının 2 katrilyon lira olduğunu bildirdi. 
Tasarı, Pamukbank'ın zararını kapatmak üzere, Bütçe Yasası'nda, devlet iç borçlanma senedi ihracına ilişkin limiti yükseltiyor. Buna göre, 3 katrilyon liralık ihraç yapılabilecek. Kamu bankalarının özelleştirilmesi için 2000 yılında getirilen 3 yıllık süre sınırı da 5 yıla çıkarılıyor. 
Halk Bankası yönetim kuruluna, birleşme sonrasında, personelin iş sözleşmelerini feshetme yetkisi verilirken, maaşların üst limiti de Başbakanlık müsteşarının maaşının üç katına kadar yükseltildi. Bu durumda, yönetim denetim ve tasfiye kurulu üyeleri de dahil personelin maaşı 10 milyarı bulacak. Emekli olmak isteyenlere de tazminatları yüzde 20 daha fazla verilebilecek. 




</TEXT>
</DOC>
