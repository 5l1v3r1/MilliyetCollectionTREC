<DOC>
<DOCNO> 261742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun36.html </URL>
<DATE> 2004/08/09/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
Irak'ta 2 Ürdünlü ve Lübnanlı ile 1 Suriyeli rehine serbest bırakıldı 
</HEADLINE>
<TEXT>

     Irak'ta 26 Temmuz'da kaçırılan 2 Ürdünlü kamyon şoförünün ve bir hafta önce kaçırılan bir Suriyelinin serbest bırakıldığı bildirildi. 
     Adının açıklanmasını istemeyen Ürdünlü bir yetkili, AFP'ye yaptığı açıklamada, 2 Ürdünlünün Bağdat'ta serbest bırakıldığını ve Felluce'deki Ürdün Hastanesi'ne kaldırıldığını söyledi. 
     Ürdünlülerin arabulucular sayesinde serbest bırakıldığını belirten yetkili ayrıntı vermedi. 
     Fayiz Saad El Advan ve Ahmed Salime Hüseyin adlı Ürdünlülerin 26 Temmuz'da kaçırılmasından sonra, bağlı oldukları şirket Daoud and Partners Irak'taki faaliyetlerini askıya almıştı. 
     Bu arada, Irak'ta bir haftadan fazla bir süredir rehin tutulan bir Suriyeli de serbest bırakıldı. 
     İsa el Şeyh Avad adlı Suriyeli'nin, serbest bırakıldıktan sonra Bağdat'ta çalıştığı iş yerine geldiği ve oradan Lübnan'da bulunan ailesine telefon ettiği bildirildi. 
     Avad, Lübnanlı işadamı Antoine Antoun ile birlikte kaçırılmıştı. Avad'ın ailesine telefon ettiği sırada, ''Antoun da birkaç gün içerisinde serbest bırakılacak'' dediği bildirildi. 
     
     2 LÜBNANLI KAMYON SÜRÜCÜSÜ SERBEST BIRAKILDI 

     Irak'ta geçen hafta kaçırılan iki Lübnanlı kamyon sürücüsü serbest bırakıldı. 
     Kaçırılan şoförler Kasım Murkbavi ve Nasır el Cundi'nin, tutuldukları yerden başkent Bağdat'a geldiği ve oradan, Lübnanlı ailelerine telefon ettikleri bildirildi. 
     Rehinelerin serbest bırakılmaları hakkında basına bilgi veren Murkbavi'nin ailesi, yakınlarının bugünkü durumuyla ilgili başka bilgilerinin olmadığını belirtti. 
     
</TEXT>
</DOC>
