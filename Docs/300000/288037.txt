<DOC>
<DOCNO> 288037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko09.html </URL>
<DATE> 2004/11/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Babacan Çalışmalar artık "Home made" 
</HEADLINE>
<TEXT>

     Devlet Bakanı Ali Babacan, yapısal reformların hazırlanış şeklini evde yapılmış anlamına gelen ''home made'' kavramına benzeterek, ''Uluslararası kuruluşlarla yaptığımız bütün çalışmalarımızda, artık yemeği evimizde kendi mutfağımızda pişiriyoruz'' dedi. 
     Babacan, yazılı basındaki ekonomi muhabirlerine dün verdiği iftar yemeğinde, soruları yanıtladı. 
     Göreve gelişlerinden bu yana Irak savaşı, Kıbrıs konusu ve İstanbul'daki terör olayları gibi birçok gelişmenin yaşandığını ifade eden Babacan, Mayıs ayından itibaren dünyada faiz hadlerinde çalkanmalar olduğunu ve petrol fiyatlarında yükseliş görüldüğünü anlattı. 
     Bunların etkisiyle ekonomide alınan iyi sonuçlar karşısında ''Acaba bunların devamı gelir mi '' şeklinde endişelerin gündeme getirildiğini kaydeden Babacan, ''Çevremizdeki ve dünyadaki olaylara rağmen bugün öyle bir noktaya geldik ki içeride de dışarıda da hangi şok yaşanırsa yaşansın artık ekonomimiz belli bir istikrarı yakalamış durumda'' diye konuştu. 
     Ancak yine de dikkatli olunması gerektiğini, bundan sonra da dışarıdan etkilenmeler olacağını vurgulayan Babacan, Türkiye gibi bir konumda bulunan ülke ile orta Avrupa'da yer alan bir ülkenin ekonomik programları arasında farklılıklar bulunmasının doğal olduğunu, hiç bir şekilde tedbirin elden bırakılmaması ile ciddi ve kararlı bir uygulamanın olması gerektiğini söyledi. 
     İktidara gelmeden önce yapacaklarını açıkladıklarını da hatırlatan Babacan, ''Geçen 2 yıla bakarsanız yapacağız dediklerimizi yaptık, yapmayacağız dediklerimizi ise yapmadık'' dedi. 
     
     ''TÜRKİYE, EŞSİZ TARİHİ BİR FIRSAT YAKALADI'' 
     Türkiye'nin böyle bir tutarlı dönemi 90'lı yıllarda yaşamadığına da işaret eden Babacan, şu anda eşsiz bir tarihi fırsat yakalandığını bildirdi. 
     Bu fırsatın kaçmaması için toplum olarak hep beraber çalışılması gereğinin de altını çizen Devlet Bakanı, halkın güveninin gittikçe arttığını, bugüne kadar ortaya konulanları halkın desteklediğini belirtti. 
     2002 Aralık ayındaki Kopenhag Zirvesinde, Türkiye'nin iki yıl sonra bu noktaya geleceğini çok az kişinin tahmin ettiğini belirten Babacan, ancak bugün itibariyle zirvedeki kriterlerin yerine getirildiğini kaydetti. 
     
     YENİ EKONOMİK PROGRAM 
     Önümüzdeki üç yıllık dönemin Türkiye'nin ekonomik olarak Avrupa Birliği'ne AB yaklaşacağı bir dönem olacağının da altını çizen Babacan, üç yıllık yeni ekonomik program üzerindeki çalışmaların çok ileri bir noktaya vardığını açıkladı. 
     Özellikle makroekonomik büyüklükler konusunda hedeflenen rakamların büyük ölçüde bittiğini söyleyen Babacan, üzerinde durulan konunun yapısal reformlar olduğunu belirtti. 
     Bu reformların AB, IMF veya Dünya Bankası gibi hangi çerçevede yapıldığından öte Türkiye'ye ne getireceğinin çok daha önemli olduğunu vurgulayan Babacan, bundan sonraki dönemde en önemli işlerinin bu başarıları yönetmek ve daha ileri götürmek olacağını bildirdi. 
     Yapısal reformlar konusunda tüm bakanlıklar ile ilgili bölümler bulunduğunu, belirli konularda ilerlemeler sağlandığını kaydeden Babacan, ''Önemli olan sürecin içinde olmak, yönümüzü çizmek e aşamaları kat etmek'' diye konuştu. 
     
     SORULAR 
     Dünya Bankası ve yapısal reformlara ilişkin bir soruya karşılık Babacan, üç yıllık Ülke Yardım Stratejisi'nin geniş bir kavram olduğunu, eğitim, sağlık gibi konu başlıklarının belirlendiğini hatırlatarak, detayların zaman içinde netleştiğini ifade etti. 
     PFPSAL 3'ün 1. aşamasının bitirildiğini ve 2. aşama üzerinde çalışıldığını anlatan Babacan, ''Bu bitince bir başkası gündeme gelecek'' dedi. 
     Dünya Bankası'nın Avrupa ve Orta Asya Bölgesinden Sorumlu Başkan Yardımcısı Shigeo Katsu ile bulunulan nokta ve nelerin yapılacağını görüştüklerini de belirten Babacan, ''Dünya Bankası ile çok uyumlu bir çalışma dönemi yaşıyoruz. Zaman geçtikçe bizim bakış açımızı daha iyi anlıyorlar'' dedi. 
     Sosyal güvenlik konusunda ekonomi yönetiminin bir ekip çalışması yürüttüğünü belirten Babacan, bunun yanı sıra Dünya Bankası'ndan da iki uzmanın bu çalışmalara katılarak diğer ülke örneklerini ortaya koyduklarını, ancak çalışmanın tamamen Türkiye'nin çalışması olduğunu söyledi. 
     Dünyaya kapalı bir çalışmanın sonuç vermeyeceğini kaydeden Babacan, bu tarzı gittikçe daha da yaygınlaştırdıklarını ifade etti. 
     
     ÇALIŞMALAR ARTIK ''HOME MADE'' 
     Evde üretilmiş anlamına gelen ''home made'' kavramını hatırlatan Babacan, şöyle devam etti 
     ''Yani herhangi bir ev yemeği olur, malzemesini bilirsiniz, içine ne koyduğunuzu bilirsiniz, kontrolünüzde olur süreç... Bir de dışarıda hazır pişirir getirirler paket servis. Ne çıkarsa kutudan... 
     Şimdi biz uluslararası kuruluşlarla yaptığımız bütün çalışmalarımızda, artık yemeği evimizde, kendi mutfağımızda pişiriyoruz. Ama bunu daha lezzetli nasıl yapabiliriz, daha farklı bir tarz olur mu olmaz mı bu konuda da görüşlerini alıyoruz.'' Türkiye'de yapısal reformların çok konuşulduğunu, dışarıdan yazılma reçeteler ve tepeden inme reformlarla bu işin olmadığını söyleyen Babacan, reformun kuruluşların içinden çıkması, kuruluşların bizzat reformların içinde olması ve buna inanmasının uygulama açısından son derece önemli olduğunu vurguladı. 
     Katsu ile yaptığı görüşmeyede değinen Babacan, görüşmede Katsu'nun daha çok AB sürecinden bahsettiğini kaydetti. 
     
     AB İLE MÜZAKERE SÜRECİ ''MARATON'' GİBİ 
     Müzakere sürecinin ciddi bir süreç olacağını ve A'dan Z'ye Türkiye'nin sisteminin temize çekileceğini anlatan Babacan, ''Dolayısıyla bugüne kadar Dünya Bankası ve IMF ile çalışmalar yürüttük. Ama bundan sonraki dönemde özellikle AB ile yapacağımız müzakere dönemi, adeta bir maraton. Sayın Katsu da zaten öyle ifade etti'' dedi. 
     Babacan, şöyle devam etti 
     ''Güçlükler zorluklar derken, geçeceğimiz ciddi bir süreç var. 17 Aralık'tan sonra çalışmalar başladığında ciddi bir süreç. Sayın Katsu'nun bahsettiği tamamen bu. Zorluk derken, bir risk, kötü bir şeyler geliyor, öyle bir şey kesinlikle yok. Toplantımızda konuşmamız bu çerçevede idi.'' Şimdiye kadar yapılan reformları da bir ''ısınma koşusu''na benzeten Babacan, ''Asıl maraton, koşu müzakere süreci ile başlayacak gibi geliyor'' dedi. 
     
</TEXT>
</DOC>
