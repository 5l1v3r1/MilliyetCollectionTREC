<DOC>
<DOCNO> 286474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur24.html </URL>
<DATE> 2004/11/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sedat Peker operasyonu... 21 kişi savcılığa sevk edildi... 
</HEADLINE>
<TEXT>

     Sedat Peker ve adamlarına yönelik soruşturma kapsamında gözaltına alınan 21 kişi adliyeye sevk edildi. 
     Organize Suçlar Şube Müdürlüğü'nden yapılan açıklamada, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı ile İstanbul Emniyet Müdürlüğü Organize Suçlar Şube Müdürlüğü görevlileri tarafından ''Avrasya'' kod adlı proje çalışması içeriğinde başlatılan ve ''Kelebek'' adı verilen operasyon çerçevesinde çıkar amaçlı bir suç örgütüne yönelik İstanbul, Ankara, Aydın, Balıkesir, İzmir ve Kocaeli'de operasyon başlatıldığı belirtildi. 
     ''Operasyonlarda 49 kişinin yakalandığı ve savcılığa çıkarıldığı'' hatırlatılan açıklamada, ''bu kişilerden örgüt liderinin de aralarında bulunduğu 13'ünün halen tutuklu olarak yargılandığı, hakkında gıyabi tevkif müzekkeresi çıkartılan 2 kişinin de firari olarak arandığı'' bildirildi. 
     
     DEVAM EDEN OPERASYON... 
     Açıklamada, ''bu tahkikat dosyasının devamında yapılan çalışmalarda, projeden sorumlu Cumhuriyet Savcısı'nın talimatı doğrultusunda 29 kişinin gözaltına alındığı, bu kişilerden örgütle ilişkisi tespit edilemeyen 8'inin ise emniyetten salıverildiği'' kaydedildi. Diğer 21 kişinin savcılığa sevk edildiği belirtilen açıklamada, gözaltına alınan kişilerin ev ve üzerlerinde yapılan aramalarda da 5'i ruhsatsız 7 tabanca, 1 kurusıkı tabanca, 1 pompalı tüfek, mermiler, sahte bir ehliyet, bir miktar hintkeneviri ile 8 adet cep telefonu ve sim kartları elde edildiği anlatıldı. 
     
     EYLEMLER 
     Aynı açıklamada, ''yakalanan kişilerin ilişkili oldukları'' kaydedilen eylemler ise şöyle sıralandı 
     ''-2000 yılında Kadıköy'de bir kişinin bıçakla yaralanması ve adli mercilerin yanıltılması. 
     -2004 yılında Şile'de bir kişinin kaçırılıp darp edilmesi ve adli mercilerin yanıltılması, Maltepe'de bir barın kurşunlanması sonucu 1 kişinin yaralanması, Kadıköy'te 3 kişinin darp edilmesi, restoran görevlilerinin tehdit edilmesi, İzmir Çeşme'de bir kişinin darp edilmesi.'' 
     
</TEXT>
</DOC>
