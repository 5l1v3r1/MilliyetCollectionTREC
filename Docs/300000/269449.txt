<DOC>
<DOCNO> 269449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko32.html </URL>
<DATE> 2004/09/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Doğuş Otomotiv, 6 ayda 45 bin 604 araç sattı... 
</HEADLINE>
<TEXT>

     Doğuş Otomotiv A.Ş. Finans ve Mali İşler Koordinatörü Berk Çağdaş, bu yılın ilk 6 aylık bölümünde 45 bin 604 araç satarak, pazar paylarını yüzde 12.2'ye yükselttiklerini bildirdi. 
     Çağdaş, şirketin 6 aylık hesap dönemine ilişkin düzenlenen basın toplantısında yaptığı konuşmada, 7 markada 41 model, 167 satış noktası ve 350 bin araç parkı bulunan Doğuş Otomotiv'in ilk yarıyılda 811.2 milyon dolar gelir elde ettiğini, geçen yıla göre gelirlerinde yüzde 222.4'lük artış yaşandığını belirtti. 
     Geçen yılın ilk 6 ayında 10 bin 738 adet satış yaptıklarına değinen Çağdaş, bu yılın ilk yarısında 45 bin 604 adet araç satışı gerçekleştirdiklerini ve bu rakamla yüzde 324.6'lık büyüme kaydettiklerini söyledi. Çağdaş, pazar paylarınının ise yüzde 12.2'ye yükseldiğini bildirdi. 
     Bu süre içinde 234 bin araca hizmet sunduklarını ve 14 bin 678 müşteriye kredi verdiklerini belirten Çağdaş, ilk 6 ayda 1.2 katrilyon lira ciro, 44 trilyon lira net kar elde ettiklerini ifade etti. 
     Berk Çağdaş, VW Financial Services AG'nin dünyadaki tek ortağı olan Doğuş Otomotiv'in tüketici finansmanı şirketleri arasında yüzde 68, toplam krediyle satılan araç pazarında da yüzde 8'lik paya sahip olduğuna işaret etti. 
     
     ''CARİ AÇIĞI SORUN OLARAK GÖRMÜYORUZ'' 
     Konuşmasının ardından soruları yanıtlayan Çağdaş, ''Hükümetin sektöre yönelik kısıtlamalarını nasıl değerlendiriyorsunuz '' sorusunu şöyle yanıtladı 
     ''Hükümetin yürüttüğü başarılı mali politikalar, kriz sonrası dönemde ciddi toparlanma getirdi. Bunun etkileri 2004'te de görülüyor. Tüketici güveni artıyor. Makroekonomik parametrelerin istikrar kazanmasıyla tüketimde artış yaşanıyor. Bu anlamda biz hükümetimizin alacağı bütün tedbirleri canı gönülden destekliyoruz.'' Berk Çağdaş, cari açığa işaret ederek, cari açığın özellikle ithalat boyutuyla büyümesini normal karşıladıklarını, Türkiye'nin daha büyük cari açığı kaldırabilecek güçte olduğunu söyledi. 
     Çağdaş, ''biz cari açığı bir sorun olarak görmüyoruz. Tabii ki sektörde etkilenmeler olabilir. Biz de bu paralelde, faaliyetlerimizi aksatmadan hedeflediğimiz pazar payı ve satış adetlerine ulaşmaya çalışacağız'' diye konuştu. 
     Çağdaş, yıl sonu itibarıyla 80 bin adedin üzerinde araç satmayı öngördüklerini bildirdi. 
     
     ''BİNEK OTOMOBİL SATIŞLARI AYNI OLUR'' 
     2005 yılında herhangi bir yatırım planları bulunmadığını belirten Çağdaş, özellikle Volkswagen'in binek araç satışında Batı Avrupa'daki gibi 17-18 arasında pazar payına ulaşmak istediklerini, bunu önümüzdeki 3 yıl içinde gerçekleştirmeyi hedeflediklerini söyledi. 
     Çağdaş, 2005 yılı beklentilerine ilişkin olarak, ''önümüzdeki yıl da AB ile ilgili beklentiler ve sektörel gelişmeye bağlı olarak, bu yılla aynı civarda araç satılmasını bekliyoruz'' dedi. 
     Doğuş Otomotiv Binek Araç Genel Müdürü Birgül Ak Karacahisarlı ise 2005 yılında binek araç satışında bu yıla paralel bir gelişme yaşanmasını öngördüklerini ifade etti. 
     Ticari Araç Genel Müdürü Vedat Uygun da, ticari araç pazarında ekonomik gelişmelere paralel hareketlilik olacağını, ancak gelecek yıl bu yılki rakamlara yakın satışlar öngördüklerini bildirdi. 
     
</TEXT>
</DOC>
