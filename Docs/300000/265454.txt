<DOC>
<DOCNO> 265454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sondun13.html </URL>
<DATE> 2004/08/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sadr'ın sözcüsü Hz. Ali Türbesi'nin Sistani'ye devri askıya alındı... 
</HEADLINE>
<TEXT>

     Radikal Şii lider Mukteda Sadr'ın sözcüsü Şeyh Ahmed Şaybani, Necef'te bulunan Hz. Ali Türbesi'nin büyük Ayetullah Ali Sistani'ye devrinin askıya alındığını söyledi. 
     Şeyh Şaybani, AFP'ye yaptığı açıklamada, ''Devir askıya alındı, çünkü türbenin içindeki eşyaların değerlendirmesini yapmak için bir komitenin kurulmasıyla ilgili olarak Sistani'den gelecek yanıtı bekliyoruz'' dedi. 
     Bunun ne kadar zaman alacağını bilmediklerini kaydeden sözcü, her şeyin Ayetullah Sistani'ye bağlı olduğunu, Sistani'nin anahtarları kabul etme fikrine sıcak baktığını belirtti. 
     Hazreti Ali Türbesi'nin anahtarlarının, Iraklı Şiilerin en önemli lideri Büyük Ayetullah Ali Sistani'ye verileceğinin açıklanmasının ardından, Sistani'nin anahtarları teslim alma için şartlar öne sürdüğü bildirilmişti. 
     
</TEXT>
</DOC>
