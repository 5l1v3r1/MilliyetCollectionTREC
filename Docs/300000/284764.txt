<DOC>
<DOCNO> 284764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/spo03.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşim çok zor ' 
</HEADLINE>
<TEXT>


Hagi, tüm oyuncuların formda olmasından dolayı kadro kurmakta zorlandığını söyledi, "Bütün oyuncular gayretli. Ama sadece 18'ini kadroya alabiliyorum" dedi 


'Kadroyu bozmam' 
SEBAT ile oynayacakları maç öncesinde Florya Metin Oktay Tesisleri'nde basın toplantısı düzenleyen Galatasaray Teknik Direktörü Hagi, kadro kurmakta güçlük çektiğini belirtti. Futbolcularının antrenmanlardaki gayretine sevinen Rumen hoca, "Ancak maç kadrolarına sadece 18 kişi alabiliyorum. Tercih yapmakta zorlanıyorum. Ayrıca prensip olarak, kazanan bir kadro içinde değişiklik yapmak taraftarı kesinlikle değilim" dedi. 

'Sürpriz olabilir' 
HAGİ, bugünkü maçta en büyük korkusunun, rakibin hafife alınması olduğunu da belirterek, " Dışardan bakıldığında Sebatspor karşılaşması kolay gibi değerlendirilebilir. Ama tüm maçlar önemlidir. Sürpriz de olabilir" dedi. Galatasaray'ın hocası şöyle devam etti "Takımımdan memnunum ama her şey çok iyi diyemem. Bunu söyleyebilmem için lider olmamız gerekiyordu. Ayrıca derbi maçının sonucu da beni hiç ilgilendirmiyor." 

'Sadece Allah hata yapmaz' 

FATİH Akyel konusunda, teknik heyet ile yönetim arasındaki uyuşmazlık dün resmi ağızdan doğrulandı. Başkan Özhan Canaydın ile arkadaşlarının istemediği Fatih'e herkesin yardımcı olması gerektiğini söyleyen Teknik Direktör Hagi, "Geçmişte bir hata yaptı. Hepimiz insanız ve hata yaparız. Sadece Allah hata yapmaz. Fatih'e yardımcı olmalıyız. Tabi ki bunlar Hagi olarak benim kendi görüşlerim" dedi. 

Galatasaray kampa girdi 

AKÇAABAT Sebatspor ile bugün Ali Sami Yen Stadı'nda karşılaşacak olan Galatasaray, dün Florya Metin Oktay Tesisleri'nde kampa girdi. Son hazırlıklarını dün akşam basına kapalı olarak gerçekleştiren Sarı - Kırmızılılar'da Arif, Ayhan, Suat ve Petre ile genç oyuncular kadroya alınmadı. Sakatlığı geçen Conceiçao ise uzun bir aradan sonra kadroya dahil edildi. 

GALATASARAY - A.SEBATSPOR 

Kadrolar 
GALATASARAT 
Mondragon 
Cihan 
Tomas 
Song 
H.Ünsal 
Hasan Şaş 
Volkan 
Saidou 
Ergün 
Baliç 
Necati 
H.Şükür 

A. SEBATSPOR 
Milosevski 
İsmet 
Sedat 
Tunç 
Abdurrahman 
Hakan 
Erman Özgür 
Muzaffer 
Bayram 
Orhan 
Selahattin 

STAT Ali Sami Yen, BAŞLAMA SAATİ 20.00, HAKEM Özgüç Türkalp, NAKLEN YAYIN Lig TV 
SAKATLAR Ogün, Ekrem A. Sebat 

Üçüncü maç 

GALATASARAY ile Akçaabat Sebatspor bugün üçüncü kez karşı karşıya gelecek. Geçen sezonun 8. haftasında Karadeniz ekibini 4-3 yenmeyi başaran Sarı - Kırmızılılar, bu maçın rövanşında ise rakibine 2-1 mağlup olmaktan kurtulamadı. 


</TEXT>
</DOC>
