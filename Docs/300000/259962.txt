<DOC>
<DOCNO> 259962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko32.html </URL>
<DATE> 2004/08/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TİM Başkanı, UND'nin kararını değerlendirdi Erken alınmış bir karar 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Uluslararası Nakliyeciler Derneği'nin UND , güvenlik endişesiyle bugünden itibaren Irak'ta bulunan Amerikan birliklerine ait yüklerin taşınmasını durdurma kararı almasını erken bir karar olarak niteleyerek, ''Ne Türk ihracatçısının, üreticisinin ne de nakliyecisinin ben burada oynamıyorum deme gibi bir lüksü yok'' dedi. 
     TİM Başkanı Satıcı, bölgenin çeşitli riskler içerdiğine dikkat çekti. Irak'ta iş yaparken herkesin normal şartlarda bunun yapılmadığının farkında olduğunu belirten Satıcı, bir Türk nakliye sürücüsünün hayatını kaybetmesinin çok üzücü olduğunu ifade etti. 
     ''Bir Türk'ün burnunun kanaması dahi bizim için büyük bir sıkıntı'' diyen Satıcı, UND kararını şöyle değerlendirdi 
     ''Tabii bu tip olaylarda çok ani refleksler vermemek, soğukkanlılıkla yaklaşmak gerekiyor. Oradaki gelişmeleri de yakından izlemeye çalışıyoruz. Fakat sadece şoförlerimiz değil iş yapan ihracatçılarımız da büyük riskler taşıyor. Geçtiğimiz günlerde orada benzer şekillerde hayatlarını kaybeden ihracatçılarımız da oldu. Ama buranın böyle bir geçiş süreci olacak. Burada başınız ağrıyınca başınızı kesemezsiniz. Mutlaka tedavi yollarına bakmak gerekiyor. Hem ihracatçılarımızın, hem ihracat mallarını taşıyan TIR'ların, şoförlerimizin, mallarımızın güvenliğini sağlayacak çalışmaların yapılması gerekiyor. Bunun şartlarının oluşturulması gerekiyor. Yoksa ne Türk ihracatçısının, üreticisinin ne de nakliyecisinin ben burada oynamıyorum deme gibi bir lüksü yok.'' Bu konuyu UND ile hiç konuşmadığını, ancak böyle ani bir karar almışsa da erken alınmış bir karar olduğu görüşünü dile getiren Satıcı, bu konuda mutlaka istişarede bulunmak gerektiğini söyledi. 
     Satıcı, bölgedeki gelişmelere sadece ticari açıdan bakılamayacağını, olayların bir parçası olma gibi de sorumluluk bulunduğuna işaret etti. 
     
</TEXT>
</DOC>
