<DOC>
<DOCNO> 290036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/spor/axspo01.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'ye sürpriz af 
</HEADLINE>
<TEXT>


Tahkim Kurulu, derbide Fenerbahçeli Nobre'ye yaptığı el hareketi nedeniyle iki maç ceza alan Beşiktaşlı futbolcunun cezasını kaldırdı 


Eşitliğe uymuyor 
BEŞİKTAŞ - Fenerbahçe maçında Nobre'ye yaptığı el hareketi kameralar tarafından tespit edilen ve PFDK tarafından iki maç ceza verilen Emre Aşık'ın cezası sürpriz bir şekilde kaldırıldı. Tahkim Kurulu dün yaptığı toplantıda Beşiktaş'ın itirazını inceledi. İnceleme sonunda kurul, eşitlik ilkesine uygun olmadığı gerekçesiyle 4'e karşı 1 oyla ceza kararını bozdu. 

UEFA talimatı uygulandı 
UEFA disiplin talimatında yer alan, "Oyun içindeki kararların mutlaka orta hakem, yardımcı hakemler, 4. hakem, gözlemci, temsilci veya saha komiserinin raporlarında yazılı olması şartı aranır" şeklindeki maddesinin oluşmaması üzerine Tahkim Kurulu'nun cezayı kaldırdığı bildirildi. Emre Aşık, takımının Çaykur Rizespor ile oynayacağı lig maçında forma giyebilecek. 

Prim müjdesi 

BEŞİKTAŞ Başkanı Yıldırım Demirören, kalan beş maçta 13 puanla ayrılmaları halinde futbolculara özel prim dağıtma kararı aldı. Demirören'in bu müjdeyi teknik heyet aracılığıyla tüm oyunculara duyurduğu belirtildi. Bu arada Pancu'nun teknik direktör Bosque'ye UEFA Kupası'ndaki rakipleri Steaua Bükreş hakkında her konuda bilgi verdiği öğrenildi. 

Sergen'e 2 ortak 

DEL Bosque, serbest vuruşlar için Sergen Yalçın ile birlikte John Carew ve İbrahim Akın'a da görev verdi. İspanyol hoca, antrenmanlarda iki oyuncuya duran top çalıştırması yaptırıyor. Beşiktaş, Çaykur Rizespor maçı için günün tek çalışmasını dün öğleden sonra yaptı. 


</TEXT>
</DOC>
