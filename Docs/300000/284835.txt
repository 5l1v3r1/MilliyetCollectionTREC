<DOC>
<DOCNO> 284835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun28.html </URL>
<DATE> 2004/10/31/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
167 militan, 3 bin Baasçı yakalandı 
</HEADLINE>
<TEXT>

     Irak Başbakanı İyad Allavi, Irak'ta 167 militan ile Saddam Hüseyin rejiminin iki numaralı ismi İzzet İbrahim El Duri'nin 3 bin yandaşının yakalandığını açıkladı. 
     Allavi, düzenlediği basın toplantısında, son birkaç hafta içinde çoğu Iraklı olmayan Araplardan oluşan 167 dinci militanın yakalandığını, bunlar arasında Ebu Musab El Zerkavi'nin örgütünden 4 önemli şahıs bulunduğunu söyledi. Allavi, bu üst düzey militanların kod adlarının Filistinli Ebu Enas El Şami, Lübnanlı Ebu Muhammed El Lübnani, Suudi Arabistanlı Ebu Ahmed El Tabuki ve Mısırlı Ebu Ömer El Masri olduğunu belirtti. 
     Yakalanan 167 militan arasında 11 Iraklının yer aldığını anlatan Allavi, bunların da daha önce Afganistan'da savaştıklarını söyledi. 
     Allavi, yakalanan yabancı savaşçılar arasında 33 Sudanlı, 30 Suriyeli, 24 Suudi Arabistanlı, 21 Mısırlı ve 11 Ürdünlü'nün bulunduğunu, diğerlerinin Tunus, Yemen, Fas, Filistin, Libya ve Lübnan'dan olduklarını kaydetti. 
     Irak Başbakanı Allavi, ayrıca son haftalarda, İzzet İbrahim El Duri'nin yandaşı 3 bin Baasçı'nın yakalandığını, bunlar arasında El Duri'nin 2 önemli yardımcısının da bulunduğunu açıkladı. 
     
     FELLUCE BARIŞ GÖRÜŞMELERİ 
     Allavi, basın toplantısında Felluce görüşmelerine de değinerek, ''Biz, Felluce ile müzakerelerde bulunmuyoruz, çünkü Felluce Irak'ın bir parçasıdır. Biz, bu kenti, yurtdışından gelen ve kentin kontrolünü ele geçiren teröristlerden kurtarmayı istiyoruz'' dedi. 
     İyad Allavi, hükümetinin Felluce'ye halen zeytin dalı uzattığını anlatmasına karşın, sabırlarının tükenmekte olduğunun altını çizdi. Bir çözüme ulaşılması konusunda umutlu olduğunu belirten Allavi, ancak seçeneği kalmazsa askeri çözümün kuşkusuz olduğunu ifade etti. 
     Dün bölgedeki aşiret liderleriyle biraraya geldiğini kaydeden Allavi, onlara, teröristlerin ve isyancıların bulunduğu yerlerdeki barışçı vatandaşların onları tutuklamakta hükümete yardımcı olmaları talebini aktardığını belirtti. Allavi, aşiret liderlerinin de kendisine hükümetle çalışacakları güvenini verdiklerini söyledi. 
     Allavi, seçimlerle ilgili olarak da Ocak ayında planlanan seçimlerin takvime uygun yapılacağını belirtti. 
     
</TEXT>
</DOC>
