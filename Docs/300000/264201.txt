<DOC>
<DOCNO> 264201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur48.html </URL>
<DATE> 2004/08/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çocukların oyununda tecavüz ve cinayet 
</HEADLINE>
<TEXT>

     Ertan KORKMAZ MANİSA, DHA 

MANİSA'nın Salihli İlçesi Karayahşi Köyü'nde iki küçük çocuğun oyunu tecavüz ve cinayetle sonuçlandı. 11 yaşındaki A.A, köy okulunun tuvaletinde 4 yaşındaki E. Y'i tecavüz ettikten sonra iple boğarak öldürdü. Küçük zanlı, Salihli'de Çocuk Islah Evi olmadığı için Sosyal Hizmetler Çocuk Esirgeme Kurumu'nda gözetim altına alındı. 
     Olay geçen cumartesi günü Salihli'ye bağlı Karayahşi Köyü'nde meydana geldi. Köylüler, Karayahşi İlköğretim Okulu'nun tuvaletinde küçük E. Y'in cesedini buldu. Salihli Jandarması'nın araştırmasında olay günü E'nun ilköğretim okulu 6'ncı sınıf öğrencisi A.A.'yla oynadığı belirlendi. Jandarma, ailesinden izin alarak çocukla konuşurken, A.A küçük kızla oynarken okul tuvaletinde ilişkiye girdiğini, sonra da iple boğarak öldürdüğünü söyledi. Bir avukat gözetiminde ifadesi alınan A.A., Salihli'de nöbetçi mahkemece tutuklandı. Cinayet ve tecavüz zanlısı küçük çocuk, cezaevine gönderilinceye kadar Salihli Çocuk Esirgeme Kurumu Islah Evi'ne teslim edildi. 
     
     CEZASI AĞIR 

     İzmir 3'üncü Çocuk Mahkemesi Başkanı Hakim İbrahim Altıntaş, yasalara göre 11-15 yaş arasındakileri cezai ehliyetinin bulunduğunu, öncelikle zanlının resmi kayıtlara göre ve doktor raporu alınarak gerçek yaşının belirleneceğini söyledi. Hakim Altıntaş, "İki ayrı suç var. Hem cinayet hem tecavüz. Cezası oldukça ağır. 15 yaşın üzerindeki çocuklar ıslah evinde tutuluyor. 11-15 yaş arası çocuklar için ise özel olarak hazırlanan İzmir Bergama Çocuk Cezaevi var. Gözetim altında tutulma süresi 24 saati geçemez. Kelepçe takılamaz. Bu yaş grubu çocuklar Bergama Çocuk Cezaevi'nde toplanıyor, Yargılanmaları da İzmir'deki Çocuk Mahkemeleri'nde yapılıyor'' dedi. 
     
     MANİSA BAROSU 

     Manisa Barosu Çocuk Komisyonu Başkanı Avukat Murat Gerdan ise "Bu tür konularda bir boşluk var. Suçu işlediği iddia edilen çocukların ifadeleri alındıktan sonra suçlu bulunursa mahkemelerin teslim edeceği yer konusunda problem yaşanmakta. Biz de bu sorunu çözmek için uğraşıyoruz. Çocuk Esirgeme Kurumu'nda tutulması da sakıncalı. Çünkü bu çocuklar özel çocuk statüsüne girmekte. Bir an evvel bu tür çocuklara özel gözetim evleri yapılmalı'' dedi. 

     
</TEXT>
</DOC>
