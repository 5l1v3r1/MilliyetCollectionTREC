<DOC>
<DOCNO> 258281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo10.html </URL>
<DATE> 2004/07/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mehmet Okur ABD'ye gitti... 
</HEADLINE>
<TEXT>

     A Milli Basketbol Takımı'nın başarılı oyuncusu Mehmet Okur, ABD Profesyonel Basketbol Ligi'ndeki NBA yeni takımı Utah Jazz ile sözleşme imzalamak için ABD'ye gitti. 
     Mehmet Okur, Atatürk Havalimanı'nda basın mensuplarına yaptığı açıklamada, yarın sağlık kontrolünden geçeceğini, daha sonra da sözleşme imzalayıp, resmen Utah Jazz'lı olacağını söyledi. 
     Utah Jazz'a transferindeki nedenlerden birinin, daha fazla oynama şansı bulacak olmasından kaynaklandığını anlatan Mehmet, ''Utah Jazz'da daha çok dakika alacağım. Ayrıca maddi olarak da iyi bir teklif sundular. Yeni takımım ekim ayının ortalarında hazırlıklara başlayacak. O döneme kadar milli takımın başarısı için mücadele edeceğim'' diye konuştu. 
     Özel izinle milli takım kampından 3 günlüğüne ayrılan Mehmet, 29 Temmuz Perşembe günü İstanbul'a dönüp kampa yeniden katılacak. 

     
</TEXT>
</DOC>
