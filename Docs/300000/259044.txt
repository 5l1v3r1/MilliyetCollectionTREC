<DOC>
<DOCNO> 259044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy11.html </URL>
<DATE> 2004/07/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İşçi Partisi, Yargıtay Cumhuriyet Başsavcılığı başvurdu AKP kapatılsın 
</HEADLINE>
<TEXT>

     İşçi Partisi İP , Yargıtay Cumhuriyet Başsavcılığı'ndan, ''AK Parti hakkında gerekli kovuşturma yapılarak Anayasa Mahkemesi'nde kapatılması istemiyle dava açılmasını'' istedi. 
     İP Başkanlık Kurulu Üyesi Bayram Yurtçiçek, suç duyurusu dilekçesini Yargıtay Cumhuriyet Başsavcılığı'na vermeden önce açıklamalarda bulundu. 
     Yurtçiçek, suç duyurusunun unsurlarını açıklarken, AK Parti Genel Başkanı ve Başbakan Recep Tayyip Erdoğan'ın ABD Savunma Bakan Yardımcısı Paul Wolfowitz'e özel bir kurye ile gönderdiğini ileri sürdüğü mektuba atıfta bulundu. 
     AK Parti hükümetinin, ABD ile 14 maddelik gizli bir mutabakat yaptığını öne süren Yurtçiçek, Başbakanlık Müsteşarı Ömer Dinçer'in de ''21. Yüzyıl'a Girerken Dünya ve Türkiye gündeminde İslam'' konulu sempozyumda yaptığı konuşmada Cumhuriyetin temel niteliklerine karşı olduğunu ve değiştirilmesi gerektiğini belirttiğini savundu. 
     Başbakan Erdoğan ile hükümette görevli bazı bakanların tarikatlarla ilişkileri olduğunu da iddia eden Yurtçiçek, AK Parti Niğde Ulukışla örgütünün propaganda minibüsü üzerine ''İktidarla El Ele 84 Yıllık Karanlığa Son'' yazılarak Cumhuriyet karşıtı propagandanın sürdürüldüğünü ileri sürdü. 
     AK Parti Isparta Milletvekili Recep Özel'in, Isparta'daki bir köy gezisinde ''84 Yıllık Pisliği Temizliyoruz'' şeklinde açıklama yaptığını savunan Yurtçiçek, şu görüşleri dile getirdi 
     ''İşte AKP, bu temel ilkelere dayalı 80 yıllık Cumhuriyeti 'karanlık', Cumhuriyetin temel değerlerini 'pislik' olarak kabul edip bu Cumhuriyeti 'iktidarla el ele' yıkacağını, buna 'son' vereceğini pervasızca ilan etmektedir. Tek başına bu olgu dahi göstermektedir ki AKP, Cumhuriyet yıkıcısı faaliyetlerin mihrakı haline gelmiştir. Bu amaçla bir siyasal parti kurulması, bu yolda propaganda yapılması anayasal açıdan mümkün değildir. Bir siyasi partinin böyle programı olamaz. Bu durum kapatma nedenidir.'' Yurtçiçek, AK Parti'nin meclis çoğunluğunu ele geçirmiş olmasının, hükümette bulunmasının ona bir imtiyaz bahşetmeyeceğini belirterek, ''Aksine, Cumhuriyete yönelik tehlikenin büyüklüğünü gösterir'' dedi. 
     İP'nin suç duyurusu dilekçesinin sonuç bölümünde, Anayasa'nın 68 4. maddesine aykırı eylemlerin odağı haline gelen AK Parti hakkında gerekli kovuşturma yapılarak, temelli kapatılması istemiyle Anayasa Mahkemesi'nde dava açılması talep edildi. 
     
</TEXT>
</DOC>
