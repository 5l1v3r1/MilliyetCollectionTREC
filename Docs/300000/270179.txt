<DOC>
<DOCNO> 270179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur46.html </URL>
<DATE> 2004/09/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bisküvi yerken öldü .. 
</HEADLINE>
<TEXT>

     Adıyaman'da, bisküvi yerken rahatsızlanan çocuk, hastaneye kaldırılırken hayatını kaybetti. 
     Edinilen bilgiye göre, Duygucan Küçükaslan 2 , Kahta İlçesi'ne bağlı Arıl Köyü'ndeki evlerinde rahatsızlandı. 
     Babası Fevzi Küçükaslan'ın Kahta Devlet Hastanesi'ne götürdüğü Duygucan Küçükaslan için muayenesinin ardından ilaç yazıldı. İlaçları satın alıp gelmesi söylenen baba Fevzi Küçükaslan, üzerinde para olmadığını, ilçeye 10 kilometre uzaktaki köylerine gidip para temin ettikten sonra ilaçları alabileceğini söyleyerek, hastaneden ayrıldı. Baba Fevzi Küçükaslan, çocuğunu sevindirmek için hastane çıkışındaki büfeden bisküvi satın aldı. Köydeki evlerinde dedesi Fehmi Küçükaslan'la beraberken bisküvi yediği sırada öksürmeye başlayan Duygucan Küçükaslan, yeniden Kahta Devlet Hastanesi'ne kaldırılırken can verdi. 
     Otopside Duygucan Küçükaslan'ın soluk borusuna bisküvi kaçması nedeniyle boğularak öldüğünün belirlenmesine karşın, Kahta Cumhuriyet Savcılığı, kesin ölüm nedeninin belirlenebilmesi için cesedi Malatya Adli Tıp Kurumu'na gönderdi. 
     
</TEXT>
</DOC>
