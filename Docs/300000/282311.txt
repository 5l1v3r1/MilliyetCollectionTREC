<DOC>
<DOCNO> 282311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas33.html </URL>
<DATE> 2004/10/21/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Boşanmış kişiler daha çok trafik kazası yapıyor 
</HEADLINE>
<TEXT>

     Fransa'da yapılan bir araştırmaya göre, boşanmanın getirdiği acıyı çeken kişilerin daha fazla trafik kazası yaptığı belirlendi. 
     Araştırmayı yöneten Fransa Ulusal Sağlık ve Tıbbi Araştırma Enstitüsü'nden Emmanuel Lagarde, araştırmaya katılan kişilere 12 ay önce yaşadıkları sağlık sorunları ve gerginlik yaratan olayları sorduklarını, özellik boşanmış kişiler üzerinde çalışmadıklarını söyledi. 
     Hastaneye kaldırılma, sevilen bir kişinin ölümü, çocuklardan ayrılma gibi kişiyi bunalıma sokan olayların listesini çıkardıklarını belirten Lagarde, sadece ayrılma ve boşanmanın yolda kaza yapma riskini artırdığını belirlediklerini kaydetti. 
     Lagarde, ''Sanırım bu zihnin meşguliyeti ile ilgili. Sevilen bir kişi öldüğünde zihindeki meşguliyet boşanmadakinden daha az oluyor. Çünkü devam eden sorunlu bir ilişki daha fazla zihni meşgul ediyor. Ölüm üzücü bir olay ancak zihni sürekli meşgul eden bir şey değil'' dedi. 
     Bu gerginliğin, sürücünün davranışını değiştirdiğini belirten Lagarde, dikkatin dağıldığını ve yeni boşanan kişilerin 4 kat fazla kaza yapma riskinin bulunduğunu söyledi. 
     Fransa'nın elektrik ve gaz kuruluşlarında çalışan 20 bin kişi arasında 15 yıl boyunca her yıl tekrarlanan araştırmanın sonuçlarının hala daha fazla incelenmesi gerektiğini kaydeden Lagarde, şunları söyledi 
     ''Ancak insanların potansiyel risk hakkında bilgilendirilmesi gerekiyor. Dürüst olmak gerekirse yapılacak fazla bir şey yok. İnsanların boşanmasını engelleyemeyiz, boşanan kişilerin de araç kullanmasını önleyemeyiz. Yapılabilecek tek şey, ayrılma durumunda olan kişileri bilgilendirerek, bu riskten haberdar olmalarını sağlamak.'' 
     
</TEXT>
</DOC>
