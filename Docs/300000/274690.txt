<DOC>
<DOCNO> 274690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas15.html </URL>
<DATE> 2004/09/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hollandalı çift Türkiye'de evlendi 
</HEADLINE>
<TEXT>

     Hollanda'da bir üniversitede öğretim görevlisi olan Nico Van Der Vliet ile sekreter Peggy Bethlehem evlenmek için Türkiye'yi seçtiler. 
     Aileleri ve yakın arkadaşlarıyla Antalya'nın Manavgat İlçesi yakınlarındaki Titreyengöl mevkiindeki bir otelde tatil yapan Hollandalı çiftin düğünü otel yönetimi tarafından gerçekleştirildi. Nikah defterine imza atan Hollandalı çiftin düğününe otelin animasyon ekibi de renk kattı. 
     Damat Nico Van Der Vliet, dünyanın birçok ülkesini gördüklerini, ama Türkiye'yi çok sevdiklerini belirterek, ''Başka bir kültürün olduğu bir ülkede evlenmek istedik. Bunun için de en uygun yer Türkiye'ydi'' dedi. 
     Gelin Peggy Bethlehem de Türkiye'de insanların çok candan ve sıcak olduğunu ifade ederek, ''Hollanda'da bu ortamı bulamayız. Buradaki yakınlık orada yok'' diye konuştu. 
     Otelin Halkla İlişkiler Müdürü Semra Kılınç da Hollandalı çiftin düğününe ev sahipliği yapmaktan mutluluk duyduklarını söyledi. 
     
</TEXT>
</DOC>
