<DOC>
<DOCNO> 299991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur16.html </URL>
<DATE> 2004/12/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
2.33lük Ramazan'ın en büyük derdi sürekli uzayan boyu... 
</HEADLINE>
<TEXT>

     Gaziantep'in İslahiye İlçesi'nde yaşayan, boyu 2,33 metreye ulaşan 123 kiloluk Ramazan Karageyik, giysi ve ayakkabı bulmakta güçlük çekiyor. 
     Karageyik, AA muhabirine yaptığı açıklamada, hormon dengesizliği nedeniyle boyunun sürekli uzadığını, geçirdiği ameliyatlar sonucunda görme yeteneğini de önemli ölçüde kaybettiğini belirtti. Babasının Kuzey Kıbrıs Türk Cumhuriyeti'nde inşaatlarda çalıştığını ve evin ihtiyaçlarının güçlükle karşıladığını söyleyen Ramazan Karageyik, ''Aileme yük olmak istemiyorum. Belediye başkanlarından biri bana bir iş versin çalışayım. Aileme yük olmaktan kurtulayım'' dedi. 
     Uzun boyunun okumasına da engel olduğunu belirten Karageyik, şunları söyledi 
     ''Boyum yaşıtlarımın iki katı kadardı. Kayıt için okula gittiğimde müdür bana dikkatle baktı. 'Sen kaç yaşındasın' diye sorunca 7 yaşında olduğumu söyledim, ama müdür inanmadı ve beni kayıt etmek istemedi. Müdürü ikna edip okula başladım ama arkadaşlarımın uzun boylu olmam nedeniyle benimle alay etmeleri üzerine 3 gün devam edebildiğim okuldan ayrılmak zorunda kaldım. 
     Sonraki günlerim evde ve hastanelerde geçti. Defalarca ameliyat oldum ama boyum uzamaya devam etti. Şimdi 22 yaşındayım ve boyum 2,33 metre. 55 numara ayakkabı giyiyorum. Mardin'deki 2,37 metre boyundaki Sultan Köse'den sonra Türkiye'nin en uzun boylu vatandaşıyım.'' 
     
     İŞ VE GİYSİ İSTEMİ 
     Ramazan Karageyik, yıllar süren tedavi uygulamaları sonrasında durumunu kabullendiğini, bir iş bulup çalışarak evin ihtiyaçlarının karşılanmasına destek olmak istediğini kaydetti. 
     Hayırseverlerden kendisine iş ya da giysi yardımında bulunmalarını isteyen Ramazan Karageyik, sözlerini şöyle sürdürdü 
     ''Giydiğim ayakkabı yurtdışından geliyor. Bedenime uygun elbise bulamıyorum. Giydiğim elbiseleri İstanbul'daki benim gibi uzun boylu arkadaşım basketbolcu Halil İbrahim Kuzucu gönderiyor, kendisine teşekkür ediyorum. 
     Öncelikli isteğim bana bir iş verilmesi. Belediye başkanlarından biri bana iş versin çalışayım. Çalışırsam ihtiyaçlarımı karşılayabilirim. Bu arada zaman zaman İslahiye Kaymakamı Bekir Yılmaz bana para yardımında bulunuyor. Evde de annem bıkmadan, usanmadan bir bebekmişim gibi bana bakıyor, destek oluyor.'' Karageyik, uzun boylu olması nedeniyle toplum içinde kolaylıkla fark edildiğini, herkesin meraklı gözlerle kendisini izlediği hissini yaşadığını, minibüslerde ''iki büklüm'' yolculuk ettiğini söyledi. 
     Eskiden olduğu kadar hızlı olmasa da boyunun uzamaya devam ettiğini belirten Ramazan Karageyik, özel yatağında uyuduğunu, boyunun uzun olması nedeniyle zaman zaman başını kapı üstlerine çarptığını anlattı. 
     
</TEXT>
</DOC>
