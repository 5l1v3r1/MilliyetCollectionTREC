<DOC>
<DOCNO> 289003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy11.html </URL>
<DATE> 2004/11/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Partililerle bayramlaşan Cem Uzan, çiftlik olayınıda anlattı 
</HEADLINE>
<TEXT>

     Genç Parti Genel Başkanı Cem Uzan, partililerle bayramlaştı. Uzan, avukatı Şaylan Çığgın aracılığıyla yaptığı yazılı açıklamada da, Pamukova'daki çiftliğinde meydana gelen olaylarla ilgili haberleri eleştirdi. 
     Partisinin İstanbul İl Başkanlığı'nda düzenlenen bayramlaşmaya katılan Cem Uzan, burada yaptığı konuşmada 8 aydır siyasi faaliyetlerine ara vermek zorunda kaldığını, bu nedenle önümüzdeki günlerde tekrar Anadolu gezilerine başlayacağını söyledi. 
     Uzan, hukuk kurallarına aykırı ''özel yasalarla'' şahsına, eşine ve 4 çocuğuna ''zulüm'' yapıldığını iddia ederek, şöyle dedi 
     ''Bunu yapanlardan yargı yönünde nefes aldığım sürece hesap soracağım. Eğer bir adam karısına, eşine, çocuğuna yapılanın hesabını soramıyorsa siyasette milletin hakkını hiç savunamaz. Onun için hepsiyle yargı önünde hesaplaşacağız.'' Uzan, bir basın mensubunun Pamukova'daki çiftliğinde meydana gelen olaylar nedeniyle gözaltına alınmasıyla ilgili sorusu üzerine, ''Canlı yayında istediğimiz soruyu sorarsınız cevaplarım, ama banta cevap vermem'' diye konuştu. -UZAN'DAN YAZILI AÇIKLAMA- Öte yandan, Cem Uzan avukatı Şaylan Çığgın aracılığıyla yaptığı yazılı açıklamada, gazetelerde Sakarya'nın Pamukova İlçesi Bakacak Köyü'ndeki çiftliğe gitmesiyle ilgili haberlerin çarpıtılarak verildiği öne sürdü. 
     Açıklamada, Uzan şunları kaydetti 
     ''Sahibi olduğumuz çiftliğe asla bir baskın yapılmamıştır. Çiftlikte bana tahsis edilen eve anahtarımı kullanarak girdim. Çiftliğe her bayramda olduğu gibi bu bayram da kalmak ve hemşehrilerimle bayramlaşmak için gittim. Nitekim çiftlikten ayrılmasaydım bayram sabahı eşim ve çocuklarım da geleceklerdi.'' Jandarmanın uyarısı ve ortaya çıkan hukuki durum nedeniyle kendi aracıyla çiftlikten ayrıldığını ve savcılıkta ifade verdiğini anlatan Uzan, savcılık incelemesinde yasadışı bir durum olmadığının saptandığını savundu. 
     ''Evin duvarı yıkıldı, içinden kasa çıkarıldı'' gibi haberleri ''hayal mahsulü'' olarak nitelendiren Uzan, çiftlikte bugüne kadar yapılan araştırmalarda hiçbirşey bulunamadığını hatırlattı. 
     
</TEXT>
</DOC>
