<DOC>
<DOCNO> 270951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy10.html </URL>
<DATE> 2004/09/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan 3. köprüyü de yapacağız... 
</HEADLINE>
<TEXT>

     Başbakan Recep Tayyip Erdoğan, İstanbul'a 2 köprü, Marmaray ve lastikli tüp geçidin yetmeyeceğini belirterek, Boğaz'a 3. köprüyü yapacaklarını bildirdi. 
     Çerkezköy Organize Sanayi Bölgesi'nde Uğurteks Şirketler Grubu tarafından yaptırılan ''Uğurteks Boya Terbiye Fabrikası''nın açılış töreninde konuşan Erdoğan, bölgenin Türkiye'nin önemli sanayi bölgelerinden biri olduğunu söyledi. 
     Duble yol çalışmalarının hızla devam ettiğini, Kınalı-Tekirdağ arasındaki yolun yapımı için çalışmaların hızlandırıldığını ifade eden Erdoğan, özellikle yol denilen bu gerçeği bir medeniyet yarışı olarak gördüğünü kaydetti. 
     Erdoğan, çağdaşlaşmanın ve modernleşmenin yol ve sudan geçtiğini dile getirerek, ''Yol ve suyunuz varsa siz modern olmayı konuşabilirsiniz'' dedi. 
     Türkiye'de onbinlerce köyün susuz, birçoğunun da altyapısının yetersiz olduğunu anlatan Erdoğan, bugüne kadar gelenlerin bu konuları ciddi olarak ele almadıklarını vurguladı. 
     Kendilerinin hiçbir zaman umutsuz olmadıklarını, farklı bir ufka doğru Türkiye'yi götürdüklerini ifade eden Erdoğan, bütün sanayicileri AR-GE çalışmalarında çok daha müteşebbüs bir anlayışla yürümeye davet etti. 
     AR-GE konusunda TÜBİTAK'ın işverenlere yardımcı olacağını belirten Erdoğan, bunun için TÜBİTAK'ın 2005 yılı bütçesine AR-GE çalışmaları için 450 milyon dolarlık bir kaynak koyduklarını söyledi. 
     
     3. KÖPRÜ 

     Erdoğan, Trakya'yı, Avrupa'ya ve Asya'ya bağlayacak karayollarının adımlarını da attıklarını belirterek, şöyle konuştu 
     ''Tekirdağ Limanı'nı aynı şekilde Anadolu'ya bağlayacak adımları da atıyoruz. Bazıları 3. köprü olayına muhalefet ediyorlar. Bunun da alt yapı çalışmalarını yapıyoruz. Çünkü İstanbul'a ne 2 köprü, ne Marmaray, ne de lastikli tüp geçit yetmez. Hem lastikli tüp geçidi yapmayı hedefliyoruz, hem zaten Marmaray'ın temeli atıldı. Hem de 3. köprüyü yapacağız. Böylece ulaşımı Anadolu ile Avrupa arasında rahatlatacağız. Bu sadece İstanbul'un sorunu değil, Avrupa kıtası ile Asya kıtasının bağlantıdaki bir sorunudur. Olaya spesifik bir yaklaşımla bakamazsınız. Büyük açıdan bakmaya mecbursunuz. Olay 3-5 yılın olayı değil, en az 50 yılı görmemiz gerekiyor.'' Erdoğan, bazı kişilerin ''Şu ülkedeki gelişmeler bizi şöyle tehdit ediyor'' şeklinde yakınmalarda bulunduğunu hatırlatarak, bu gibi düşüncelere sahip olanları eleştirdi. 
     ''Bunu konuşmaktan çok biz ne yapıyoruz, onu konuşalım'' diyen Erdoğan, işadamının üretime ne kadar katkı yaptığına bakması gerektiğini söyledi. 
     
     İŞSİZLİK SORUNU 

     İşsizlik sorununa da değinen Erdoğan, şunları kaydetti 
     ''Şu anda en büyük sıkıntımız işsizlik. İşsizlik konusunda TOBB ve TİM başkanlarıyla da görüştüm. Sürekli olarak işsizlik benim göndemimde. Bunların 2 milyon 400 bin üyesi var. Her üye bir işçiyi yanına alsa, 2 milyon 400 bin işsize iş bulabiliriz. Siz bunu yapın. Ülkeyi bir anda rahatlatırsınız. Geçenlerde bunun da cevabını aldım. 1 milyon 200 bin işsize iş bulacaklarını söylediler, fakat vergide hükümet bir kolaylaştırma yapsın diyorlar. Biz iktidara geldiğimizden itibaren zaten hep vergide kolaylaştırma yapıyoruz. Şu anda bir vergi reformu paketi hazırlıyoruz. Bu kolaylaştırmayı yine yapacağız. Biz işverenin güçlü olmasından ne sıkılırız, ne utanırız. Tam aksine işverenimiz güçlü oldukça biz bununla iftihar ederiz. Bizde böyle bir kıskançlık olmaz.'' Erdoğan, açılışı yapılan fabrikada 250 vatandaşın aş ve iş sahibi olacağını dile getirerek, ''250 işsizi iş sahibi yapacak işadamına ben saygı duymayacağım da kime duyacağım Bugün buraya geldiysem, bu anlayışla geldim'' dedi. 
     Son çıkarılan teşvik yasalarıyla Türkiye'nin ciddi bir sıçrama yaşadığını vurgulayan Erdoğan, ''Doğu ve Güneydoğu Anadolu bölgelerimiz bu teşvik yasalarıyla ciddi manada işsizlerimiz için bir iş kapısı olmaya devam edecek'' diye konuştu. 
     Başbakan Erdoğan'a, konuşmasının ardından Uğurteks Yönetim Kurulu Başkanı Natan Yakuppur tarafından plaket verildi. 
     Başbakan Erdoğan, daha sonra kurdeleyi keserek, fabrikanın açılışını gerçekleştirdi. 
     Erdoğan, ardından da fabrikayı gezerek yetkililerden bilgi aldı. 
     
</TEXT>
</DOC>
