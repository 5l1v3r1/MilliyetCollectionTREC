<DOC>
<DOCNO> 257798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/axspo03.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes görev bölgesine 
</HEADLINE>
<TEXT>


Galatasaray'da yaşanan yetki krizi, Başkan'ın dünkü son toplantısıyla dindirildi. Futbol şubesini yine Gürsoy yönetecek, ancak Hagi'nin teknik kararlarına karışmayacak 

HABER YORUM HALİL ÖZER 


Galatasaray'da teknik rahatsızlık nedeniyle oluşan olumsuz rüzgar, Başkan Özhan Canaydın'ın büyük çabaları sonucu şimdilik dindi. 
Ergun Gürsoy'un dün yaptığı açıklama, aslında krizin çıkış noktasını en iyi gösteren sözlerle doluydu 
"Başında ne konuştuysak, ne karar verdiysek öyle yürüyecek. Hiçbir değişiklik olmayacak. Herkes daha dikkatli davranacak. Futbol şubesini, Hagi yönetiyormuş gibi bir hava yaratıldı. Ama öyle değil. Futbol şubesinin başında, ben varım. İnsanlar bunu bir kez daha anlasın istedik." 
Canaydın dün futbol şubesini acil toplantıya çağırdı. Bu zirvede yaşanan kriz tüm hatlarıyla masaya yatırıldı. Böyle bir sorunun büyümesi halinde camianın ve takımın büyük zarar göreceği görüşünde birleşildikten sonra, Gürsoy'un ABD'deki kampa gitmesi, Fatih Gökşen'in Almanya'da kampın hemen katılması, Ayhan Akbin'in Türkiye'de kalması kararlaştırıldı. Ayrıca Hagi ile bir telefon görüşmesi yapılarak, hiçbir polemiğe girmemesi öğütlendi ve eklendi "Sadece işine bak". 
Ergun Gürsoy toplantı sonunda da bir açıklama yaptı ve çözümü özetledi "Biz bu yola baş koyduk. Herkes işini yapacak. Belki Hagi gerekenden fazlasına karıştı. Ancak şu anda teknik direktörümüz. Hepimiz takımımızın başarısı için mücadele edeceğiz. Ayhan Akbin asistanım. Menajer değil. Bunun ayırımını yapmak lazım. Nereye gidersem o da gelecek. Zaten baştan da böyle konuşmuştuk. Hagi zor bir insan. Ama bunu bile bile kendisi ile 2.5 yıllık sözleşme imzaladık. Onu iyi tanıyoruz. Çünkü beş yıl birlikte çalıştık". 
Zirve sonunda çözüm bulunmuştu, ama aynı krizin bir daha yaşanmaması için önlemler de hazırdı. Başkan'ın ön ayak olduğu önlemler pakedi şöyleydi 
Herkesin görev bölgesi belli olacak.Hagi idari işlere kesinlikle karışmayacak. Transferde söz sahibi olacak.Futbol şubesinden tek sorumlu olan Ergun Gürsoy'un, teknik heyetin alacağı her karardan haberi olacak. Şube de, Hagi'yi destekleyecek. Ama teknik kararlara karışmayacak. Ayhan Akbin'in görevinde değişiklik olmayacak. Takım Türkiye'ye döndüğünde Gürsoy'un asistanı olarak çalışmalarını gerekirse Florya'da sürdürecek. 
Kısacası Galatasaray'daki tartışmalara dün Başkan Canaydın son noktayı koydu. Sonuçta yetki krizi, herkesin gönlü alınarak son buldu. 

Öfkeli ama hırslı 

2002 Dünya Kupası'nda yıldızı parladıktan sonra geçen sezonu adeta boş geçiren Hasan Şaş, idmanların en hırslı isimlerinden biri olarak dikkat çekiyor. Hazırlık maçlarında da öfkeli görünen milli oyuncu, bu tutumunu hırsına bağlıyor. Hasan, "Bu sezon kendimi göstereceğim. Artık kötü günler geride kaldı. Ama hırsım bazen yanlış anlaşılıyor" diyor. 

Defansa içtima 

HAGİ dünkü idmanda, Banik Ostrava maçında hata yapan savunma oyuncularını sorguya çekti. Bu futbolcuları, bir saatlik özel çalışmada sert bir şekilde uyaran Rumen hoca, "Bu yaptıklarımızı, maç sırasında hatırlamanızı istiyorum. Hatırlamazsanız, bu çalışmanın hiçbir önemi yok" dedi. Hagi, heyecanlanan genç oyuncuları da "Sakin olun. Kademeyi unutmayın. Çabuk davranın. Gereksiz yere topla oynamayın, topu koşturun" diye sakinleştirdi. 

GALATASARAY GÜNLÜĞÜ 
Partizan sınavı 
CİM - BOM, Almanya'daki son hazırlık maçını bugün Partizan ile oynayacak. Augsburg'daki karşılaşma TSİ 20.00'de başlayacak. Kafile yarın ABD'ye gidecek. 

Bülent sakat 
KAPTAN Bülent Korkmaz'ın dizindeki sakatlığı devam ediyor. Almanya'da sürekli düz koşu yapan Bülent'in hazırlık maçlarında oynamayacağı, ancak ligde yer alacağı bildirildi. 

Lukunku müjdesi 
GALATASARAY, uzun süredir göndermek istediği Lukunku'dan sonunda kurtuldu. Standard Liege'den üç milyon dolar bonservis ücreti ödenerek alınan Lukunku'nun sözleşmesi alacakları karşılığında bedelsiz olarak feshedildi. Golcü futbolcunun Belçika'nın Gent takımı ile anlaştığı öğrenildi. 

Basına kapalı 
HAGİ dünkü çalışmayı basına kapattı. Ancak idman sahasının çevresinin açık olması nedeniyle medya, idmanı rahat şekilde izledi. 

Song ilk kez 
RUMEN hocanın, ABD'deki Porto maçında ligdeki on biri denemesi bekleniyor. Yeni transfer Song'un da bu karşılaşmada yer alması bekleniyor. 


</TEXT>
</DOC>
