<DOC>
<DOCNO> 261046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yazar/pulur.html </URL>
<DATE> 2004/08/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İstiklal marşı ve maçlar... 
</HEADLINE>
<TEXT>


O günleri şöyle bir hatırlayın... 
Güneydoğu'da kan gövdeyi götürüyor, eşkıyanın, gece ya da gündüz ne yapacağı belli değil, devlet "acz içinde" görüntüsünde. Diyarbakır uçağında "Başkente hoş geldiniz " anonsu yapıldığı kulaktan kulağa yayılıyor, doğru mu, değil mi bilinmiyor ama "doğru" ya yakıştırılıyor, bugün Başbakan Vekili Gül'den işverenlerin en yetkilisine kadar itibar görenler, o gün "Başkanlarının" emrinde Meclis'te, İmralı'daki mahkumun Bekaa vadisindeki ikametgahı adeta ziyaretgah, kimi gazetecilik adına, kimi gazetecilik maskesi altında kurye, devletin başbakanı ve cumhurbaşkanı olan Turgut Özal, Talabani aracılığıyla, İmralı'da yatana, "Söyle senin deli oğlana " diye tatlı sert haber gönderiyor, yine aynı zat "Federasyonu tartışalım " diye çok şeye yeşil ışık yakıyor... 

İŞTE, aziz Atatürk'ün deyimiyle "Bu ahval ve şerait içinde" ha bölündük, ha bölüneceğiz. 
Hatta ülkenin en güvenilir gazetelerinden birinin başına oturan kişi manşet atıyor 
"Ya biteceğiz, ya bitecekler " 
Yani bölünmek ya da bölünmemek yüzde elli... 

İŞTE bu "ahval ve şerait içinde" Türk halkı kendiliğinden gelişen bir tepkiye sahip çıkıyor, tepki büyüyor, yaygınlaşıyor, hatta kural haline geliyor 
"Maçlar başlamadan önce İstiklal Marşı'nı söylemek" 

O gün bu tepkiyi ve davranışı alkışlamayan, gözü yaşarmadan seyreden var mıydı 
Ama şimdi 
Geçen gün, Gençlerbirliği Başkanı İlhan Cavcav söylüyordu 
İkinci küme maçında seyirci yok, İstiklal Marşı çalınıyor üçüncü kümede seyirci yok, İstiklal Marşı çalınıyor işte dünkü maç, seyirci yok, yine istiklal Marşı. 

CAVCAV haklı 
Maç başlamadan önce hep bir ağızdan İstiklal Marşı okumak o gün ne kadar gerekliyse, bugün boş tribünlere İstiklal Marşı çaldırmak o kadar gereksizdir bir formalite halini almıştır, çalalım bitsin cinsinden... 

İSTİKLAL Marşı'nın yazarı Mehmet Akif'e sormuşlar 
"Bir İstiklal Marşı daha yazar mısın " 
"Allah bir daha o günleri göstermesin " 
Biz de öyle diyelim, Allah bir daha, maçlardan önce hep bir ağızdan İstiklal Marşı söyletecek günleri göstermesin. 
İstiklal Marşı milli maçlarda çalınır. 



</TEXT>
</DOC>
