<DOC>
<DOCNO> 252290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas09.html </URL>
<DATE> 2004/07/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yaz aylarında hırsızlara dikkat .. 
</HEADLINE>
<TEXT>

     Yaz aylarında artan hırsızlık olaylarına karşı vatandaşı uyaran güvenlik güçleri, herkesin görebileceği yerlerde cüzdanın açılmaması, paranın tümünün aynı yerde taşınmaması gibi konularda daha dikkatli olunmasını istiyor. 
     AA muhabirinin Eskişehir Emniyet Müdürlüğü yetkililerinden aldığı bilgiye göre, yaz aylarında daha sık yaşanan hırsızlık ve yankesicilik olaylarına karşı vatandaşların alacağı kolay ve uygulanması kolay bazı tedbirler istenmeyen olayların yaşanmamasına neden oluyor. 
     Yankesicilik olaylarına karşı alınacak tedbirler arasında seyahat sırasında veya yaya olarak hareket edilen durumlarda vatandaşın tanımadığı insanların kendilerini yolda lafa tutmasından şüphelenmeleri gerekiyor. Bu insanların yüzlerine ve bedensel yapılarına dikkat edilmeli. Böylece, olası yankesicilik veya hırsızlık durumunda müracaat edilen polise şüphelinin eşkali kolaylıkla verilebilir. 
     Eşkal tanımlanmasında suçlu olması muhtemel şahısların saç ve göz rengi, yüzünde yara bere olup olmadığı, tahmini boyu ve kilosu, konuşmasında lehçe farklılığının bulunup bulunmadığı soruluyor. 
     Halkın kalabalık olduğu otobüs duraklarında ve toplu taşıma araçlarında para olan cüzdana veya cebe özellikle dikkat edilmesi gerekiyor. 
     Yankesicilere fırsat verilmemesi için cüzdan düğmeli veya fermuarlı cebe konulmalı. Herkesin görebileceği yerlerde cüzdan açılmamalı. Paranın tamamı aynı yerde bulundurulmamalı. 
     Yankesicilik olaylarına karşı özellikle bayanların omuz çantalarının açılan kilit kısmını vücuda bakacak şekilde taşıması tavsiye ediliyor. 
     
     DOLANDIRICILIĞA KARŞI ALINACAK ÖNLEMLER 
     Bankadan para çektikten sonra dışarıda kendisini banka görevlisi veya polis olarak tanıtan kişilere karakola gitmeden kimlik veya para teslim edilmemesi gerektiği bildiriliyor. 
     Vatandaşları, tren ve otobüs seyahatlerinde tanımadığı kişi veya kişilerin ikram ettiği bisküvi, yiyecek veya içecek gibi maddeleri almamaları konusunda uyaran emniyet güçleri, şu önerilerde bulundu 
     ''Son zamanlarda bu şekilde ikramlar sonucu uyutmak suretiyle hırsızlık olaylarında artış olduğu gözlenmiştir. Dükkan sahipleri de özellikle işyerine giren birden fazla kişilere dikkat etmelidir. Vatandaşlar döviz büroları ve bankalar haricinde dışarıda bulunan tanımadığı kişilere döviz bozdurmamalıdır.'' 
     
</TEXT>
</DOC>
