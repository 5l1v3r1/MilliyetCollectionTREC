<DOC>
<DOCNO> 297642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo32.html </URL>
<DATE> 2004/12/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Galatasaray'da Eurocard Projesi Schalke 04 maçıyla başlayacak... 
</HEADLINE>
<TEXT>

     Galatasaray'ın uzun süredir üzerinde çalıştığı Eurocard Projesi, 15 Ocak 2005'te start alacak. 
     Galatasaray, Auf Arena Stadı'nda FC Schalke 04 ile saat 15.30'da karşılaşırken, bu maç ayrıca sarı-kırmızılı kulübün Eurocard projesinin başlangıcı ve Avrupa'daki taraftarlarıyla büyük buluşmasının ilk adımı olacak. 
     Karşılaşma öncesinde Auf Schalke Arena Stadı'nda çeşitli etkinlikler düzenlenecek ve Türkiye'den gelecek sürpriz sanatçılar konser verecek. Deutsche Post ve DHL işbirliğiyle yaşama geçirilecek olan Galatasaray Eurocard Projesi kapsamındaki açılış karşılaşmasına, Galatasaray Kulübü Başkanı Özhan Canaydın ve tüm yönetim kurulu üyeleri de katılacak. 
     Galatasaray Eurocard Projesi'nin lansmanını oluşturan bu karşılaşmanın ayrıntıları, FC Schalke 04 Kulübü tarafından da Alman basınına duyuruldu. Kulüp tarafından yapılan açıklamada, ''Dünyanın tanınmış forveti Hakan Şükür'ün de sahada yer alacağı karşılaşma bizim için 2005 yılının ilk önemli karşılaşması olacağı gibi Türkiye'nin en popüler ve Avrupa'nın en tanınmış Türk kulübü Galatasaray'ın 2005'de başlayacak olan 100. yılının da ilk karşılaşması olacak. Ligde yapacağımız önemli Werder Bremen maçı öncesinde birinci sınıf bir rakiple çok önemli bir test maçına çıkıyoruz'' ibareleri yer aldı. 
     
     BİLETLER SATIŞTA 
     FC Schalke 04-Galatasaray karşılaşmasının biletleri satışa sunuldu. 
     Fiyatları, oturmalı yerlerde 12-25, ayakta izlenebilen tribünlerde ise 7 Euro olarak belirlenen biletlerin satışı, FC Schalke 04'ün bilet satış merkezlerinde ve Telefonla Bilet Satış Hattı'ndan 01805-150810 yapılıyor. 
     
</TEXT>
</DOC>
