<DOC>
<DOCNO> 271205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur03.html </URL>
<DATE> 2004/09/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
''Kız öğrenciler sorunlarını erkek rehber öğretmeniyle paylaşamıyor'' 
</HEADLINE>
<TEXT>

     Ortadoğu Teknik Üniversitesi Eğitim Bilimleri Öğretim Üyesi Prof. Dr. Füsun Akkök, özellikle Doğu ve Güneydoğu Anadolu'da her okula bayan rehber öğretmeni atanması gerektiğini söyledi. 
     Akkök, rehberlik hizmetinin eğitimde büyük önem taşıdığını belirterek, rehber öğretmeni atamalarında toplumun değer yargılarının da dikkate alınmasının gerekli olduğunu kaydetti. 
     Doğu ve Güneydoğu'da öğrencilerin yetiştirilme tarzı nedeniyle sıkılgan olduklarını, sorunlarını ailesiyle dahi paylaşamadığını anlatan Akkök, ''Öğrencinin başarısı için sorunlarının paylaşılması gerekli. Çağdaş eğitimde önemi giderek artan rehberlik hizmetinden Türkiye'de istenen verimin alınması açısından her okulda bayan ve erkek rehber öğretmenin görev yapması çok önemli'' diye konuştu. 
     Kız öğrencilerin özel sorunlarını paylaşabilmesi açısından her okula en azından 1 bayan rehber öğretmeni atanmasının gerekli olduğunu, özellikle Doğu ve Güneydoğu'daki okullarda buna ihtiyaç duyulduğunu ifade eden Akkök, şöyle konuştu 
     ''Rehber öğretmen açığının fazla olduğu Türkiye'de bayan rehber öğretmenlerinin öncelikli olarak doğuya atanması gerekir. Bölgede kız öğrenciler erkek rehber öğretmenleriyle sorunlarını bir noktaya kadar paylaşabiliyor. Toplumun değer yargıları, aile kültürü ve çocuk yetiştirme tarzı nedeniyle erkek rehber öğretmenleriyle sorunlarını paylaşamayan kız öğrencileri açısından bayan rehber öğretmenin bulunması önemli. Kız öğrencilerin adet görme döneminde yaşadığı sorunları gibi sıkıntılarını erkek öğretmeniyle paylaşamaz. Oysa, bayan öğretmeniyle bu tür konuları çok rahat konuşabilir. Bu dikkate alınmalıdır.' 
     
</TEXT>
</DOC>
