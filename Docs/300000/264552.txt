<DOC>
<DOCNO> 264552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/ekonomi/aeko.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den güncel gaf 
</HEADLINE>
<TEXT>


Merkez Bankası, IMF ile yeni anlaşmanın belli olmasından önce hazırladığı raporu dün açıklayınca piyasa karıştı. Faiz indirimi beklenirken artırımdan bahseden rapor sonrası faiz ve dolar yükseldi 

EKONOMİ SERVİSİ 

Merkez Bankası, hükümetin IMF'den yeni anlaşma talep etmesinden önce hazırladığı para politikası raporunu açıklayınca piyasada kafalar karıştı. 
Piyasalar, önceki gün Standard and Poor's'un S P not artırmasının da etkisiyle faiz indirimi beklerken raporda faiz artırımından bahsedilmesi akşam saatlerinde hem dövizi hem de faizi yükseltti. 
Merkez Bankası, haziranda hazırlanan ikinci çeyrek para politikası raporunu açıkladı. 

Dolar 15 bin lira arttı 
Mali disiplinin sürdürüleceği, reformlardan sapma olmayacağına ilişkin inancın sürdüğünü ancak enflasyon hedefine ulaşılması konusunda halen bazı riskler bulunduğuna işaret edilen raporda, bu risklerin gerçekleşmesi halinde faiz artırımı yapılabileceğinin belirtilmesi S P'nin not artırımı sonrası faiz indirimi bekleyen piyasalarda kafaları karıştırdı. Daha çok, hükümetin IMF ile anlaşacağını açıklamasından önceki risklerin anlatıldığı rapordaki değerlendirme dolar ve faizi yükseltti, borsayı düşürdü. 
Akşam saatlerinde dolar bankalararası piyasada 1 milyon 455 bin liradan 1 milyon 470 bin liraya yükselirken yüzde 25'in altına düşen bono faizleri yarın valörlü işlemlerde tekrar yüzde 25'e yükseldi. Yatay seyreden borsada ise açıklama sonrası satışlar geldi ve endeks yüzde 1 değer yitirdi. 

Açıklama gelmedi 
Açıklamadan sonra piyasaların rapordaki tespitlerin eski kaldığına ilişkin Merkez Bankası'ndan beklediği değerlendirme gelmedi. Raporda, petrol fiyatlarında yılın kalan kısmında artış beklenmemesine karşın fiyatlar son bir haftadır rekor üzerine rekor kırmaya devam ediyor. 
Öte yandan raporda, Merkez'in uzun süredir uyardığı konulara bir kez daha yer verildi. İmalat sanayi fiyat artışlarının yılın kalanında yavaşlama eğilimine gireceğini ve maliyet artışlarının enflasyon hedefini tehlikeye sokmasının beklenmediğini belirten Merkez Bankası, enflasyonla ilgili riskleri şöyle açıkladı 
"İç talebin canlanma eğiliminin, hizmet sektöründeki fiyat katılıklarının sürmesi, tarım ve gıda fiyatlarının mevsimsel koşullara oldukça duyarlı olması nedeniyle tahmindeki güçlükler tek hanenin hedeflendiği 2005 yılı için fiyat artışlarının çok yakından takip edilmesi gereğini doğuruyor." 

Cari açığın GSMH'ye oranı yüzde 3.5 - 4 olacak Merkez Bankası'nın ikinci çeyrek para politikası raporunun ana başlıkları şunlar 
Kurlardaki değişimin enflasyona yansıması önceki dönemlere göre yavaşladı. Ancak kurun etkisinin gecikmeli olarak çıkmaya başlamasına dikkat edilmesi gerekiyor. Yapılan çalışmalara göre kurun orta dönemli birikimli etkisi azımsanmayacak düzeyde.İç talebin canlanma eğiliminin, kira, eğitim gibi hizmet fiyatlarındaki katılıkların sürmesi, tarım ve gıda fiyatlarının tahmininin güç olması tek haneli enflasyonun hedeflendiği 2005'te fiyat artışlarının çok yakından takip edilmesi gereğini doğuruyor.Dayanıklı tüketim malı ve makine teçhizat yatırımları talep artış hızı üçüncü çeyrekte yavaşlayabilir. İç talepte yavaşlama beklense de yatırım eğilimi ve dış talebin güçlü seyri aramalı ve yatırım malı ithalatının yüksek seyredeceğini gösteriyor. Artan ithalatın yüksek ihracat ve turizm gelirleriyle karşılanması bekleniyor. Cari işlemler dengesinin 2004 sonunda GSMH'nin yüzde 3.5 - 4'ü kadar açık vereceği tahmin ediliyor. Yüksek büyümede yüksek cari açık sürpriz değil. Cari açığın alt kalemleriyle birlikte takip edilmesi, mali disiplinin sürdürülmesi gerekiyor. Ham petrol fiyat dalgalanmaları para politikasında değişikliğe gidilmesi için güçlü bir neden olarak görülmüyor. Ancak enerji fiyatlarında öngörülmeyen sapmalar her zaman risk. Petrol fiyatlarındaki artışın yakın zamanda tersine dönmeyeceği algılamaları güçlendiriyor. Artışların hem enflasyon hem de cari işlemler açığı üzerinde baskı oluşturması olasıdır. 2004'ün kalanında ve 2005'te artışların enflasyona yansımaları takip edilecek. Elektrik fiyatlarının bir süre daha artmaması olasılığının yüksekliği, ana metal ve petrol fiyatlarındaki artışın durması maliyet baskısını azaltacak. Bu da 2004 enflasyon hedefini tehlikeye atmamış olacak. 


</TEXT>
</DOC>
