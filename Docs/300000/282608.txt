<DOC>
<DOCNO> 282608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/guncel/gunz1.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Sami Selçuk'tan istifa 

ELÇİN ERGÜN Ankara 
Kamu personeline etik kurallar getirmesi için kurulan Kamu Etik Kurulu, kendi içindeki tartışmalarla kamuoyu gündemine gelmeye devam ediyor. Başkanlığına Mehmet Sağlam'ın getirilmesi nedeniyle eleştirilen Kurul'da son olarak, 10 üyenin sıralamasına itiraz edip isminin Burhan Özfatura'dan sonra yazılmasına tepkili olduğu öne sürülen Yargıtay Onursal Başkanı ve kurul üyesi Sami Selçuk, görevinden istifa etti. 

'Fıçıdaki imam' TBMM'de 

ANKARA ANKA 
TRT'nin iftar programına katılan bir din görevlisinin, annesinin küçükken kendisini fıçıya kapatarak terbiye ettiğini ve bağırmalarıyla sesinin güzel olduğunu anlatması, Meclis gündemine taşındı. CHP'li milletvekili Mehmet Neşşar, programda, söz konusu konuğun anlattıklarına karşılık sunucunun kendisine övgülerde bulunduğu TRT'nin iftar programını hem RTÜK'e şik yet etti hem de TBMM'ye bir soru önergesi verdi. 

425 bin dolarlık hata 

İSTANBUL Milliyet 
Cevahir Holding Yönetim Kurulu Başkanı İbrahim Cevahir'in hesabına havale edilmesi gereken 425 bin dolar, yanlışlıkla bir yatırım şirketinde çalışan İbrahim Cevahir'in hesabına geçti. Ardından parayı çekerek harcayan ve çalıştığı şirketten istifa eden Cevahir, Adana'da yakalanarak İstanbul'a getirildi. Cevahir hakkında dava açıldı. Banka, müşterisinin zarara uğramaması için 425 bin doları Cevahir Holding Yönetim Kurulu Başkanı İbrahim Cevahir'in hesabına yatırdı. 

Derviş Yanlış anlaşıldım 

ANKARA Milliyet 
CHP'li milletvekili Kemal Derviş, Fransız TV'sinde yaptığı, "Ermeni soykırımından üzüntü duydum" açıklamasının yanlış anlaşıldığını belirterek, "O dönemde meydana gelen katliamlarda ölen bütün insanlar için acı duymak gerektiğini söyledim" dedi. Derviş, şunları kaydetti "Söz konusu programın kayıtlarından da açıkça belli olduğu gibi yaşamlarını yitiren bütün insanlar için acı duymak gerektiğini vurguladım." 

Korucuya bomba 4 yaralı 

MUŞ DHA 
Muş'un Kızılağaç beldesinde, korucubaşı İsmet Şahin'e üzerinde Muş Valiliği yazan bir paketle gönderilen bombanın patlaması sonucu 4 kişi ağır yaralandı. Şahin, Muş Valiliği'nden gönderildiği belirtilen paketi açmaya çalışırken, bomba büyük bir gürültüyle patladı. Şahin'le oğlu Muhterem, gelini Güleser ve torunu Resul de yaralandı. 


</TEXT>
</DOC>
