<DOC>
<DOCNO> 262096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy15.html </URL>
<DATE> 2004/08/10/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Uzan'ın BMW'si yeniden satışa çıkartıldı... 
</HEADLINE>
<TEXT>

     Tasarruf Sigorta Mevduatı Fonu'nun TMSF 
     yaptığı açık artırmada 270 milyara satılan ancak alıcısı tarafından parası ödenmediği için yeniden satışa çıkarılacak Uzan Grubu'na ait BMW'nin satışı 18 Ağustos'ta yapılacak. TMSF'den yapılan açıklamada, geçen günlerde düzenlenen açık artırmada 270 milyara Zekeriya Yurtçak'a satılan ve Türkiye'de sadece Uzanlar'da bulunan BMW marka otomobilin, taahhüt edilen bedelinin ödenmediği bildirildi. Bu nedenle, 2003 model, 7.60 Lİ Metalik Safir Siyah renkteki BMW'nin yeniden satışa çıkarılacağı kaydedildi. Açıklamaya göre, özel olarak üretilmiş 34 TS 9990 plakalı, 3 bin 700 kilometredeki araç, 18 Ağustos'ta Esentepe TMSF otoparkında saat 10.00'da yapılacak yeni ihalede tek olarak satılacak. Yapılacak ihalede aracın önceki bedelin altında satılması durumunda aradaki fark ilk alıcısı Zekeriya Yurtçak'tan tahsil edilecek. Ayrıca Yurtçak, araç bedelini zamanında ödemediğinden dolayı teminatını geri alamayacak. 
     
     YENİ EL KONULAN 6 ARAÇ 
     Açıklamada ayrıca, tekrar satışa çıkarılacak olan Hakan Uzan'a ait BMW'nin bir eşi olan ve Cem Uzan kullanımındaki zırhlı BMW'ye de Cem Uzan'ın villasında el konulduğu bildirildi. TMSF'nin dün 9 Ağustos Pazartesi 
     gerçekleştirdiği operasyonda, Cem Uzan'a ait 34 TS 5858 plakalı BMW 7.60 Lİ araçla birlikte toplam 6 lüks aracın Uzan'ın Beykoz Çubuklu Villaları'ndaki ikametgahında haczedildiği belirtildi. Açıklamada, TMSF tarafından 6183 sayılı yasa çerçevesinde takip edilen Uzan Grubu firmalarından Park Medya Filimcilik ve Reklamcılık Paz. Tic. A.Ş., Pamukova Telekomünikasyon Sistemleri San. Ve Tic. A.Ş. ve Mavi Turizm Yatırımları Tic. A.Ş.'ye ait olduğu tespit edilen araçların Uzan Grubu'nun borçlarının bir kısmının tahsili için satış bedelleri tespit edildikten sonra önümüzdeki günlerde düzenlenen açık artırmayla satışa sunulacağı duyuruldu. Araçlar arasında, geçen günlerde hala Uzan'ların kullanımında olduğu için kamuoyundan tepki çeken "2001 model 34 TE 3024 plakalı siyah Mercedes S 600L Metalik", "2002 model 34 VU 999 plakalı Mercedes SL 500", "2002 model 34 VD 6408 plakalı Toyota Lexus", "2003 model 34 K 3386 plakalı FORD Mondeo 2.0 GHIA" ve "2003 Model 34 ENZ 59 plakalı Renault Laguna Privilege de yer alıyor. 
     
</TEXT>
</DOC>
