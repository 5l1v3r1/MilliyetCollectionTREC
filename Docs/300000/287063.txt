<DOC>
<DOCNO> 287063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun37.html </URL>
<DATE> 2004/11/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Terminatör'ün yardımcılarının başı aldıkları hediyelerle dertte 
</HEADLINE>
<TEXT>

     ABD'nin California Eyaleti Valisi Arnold Schwarzenegger'in beş yardımcısının başı, aldıkları yüksek değerdeki hediyeler nedeniyle derde girdi. 
     Los Angeles Times gazetesinin haberine göre, eyalet yasaları, herhangi bir çıkar grubundan bir yıl boyunca en fazla 340 dolarlık hediye almaya izin verirken, Schwarzenegger'in beş yardımcısı ve ailelerine SBC telefon şirketi ve BP petrol şirketi tarafından verilen hediyeler bu tutarı fazlasıyla aşıyor. 
     SBC'nin Kasım ve Haziran ayları arasında Schwarzenegger'in ekibinde yer alan görevlilere 3946 dolar değerinde hediye verdiği belirtiliyor. 
     NBA'deki bir Sacramento Kings maçı için de bu şirketlerin Schwarzenegger'in yardımcılarına ücretsiz olarak önemli tutarda lüks loca biletleri sağladığı ifade ediliyor. 
     Schwarzenegger'in iletişim direktörü Rob Stutzman hakkında da geçen Mayıs ayında SBC tarafından kendisine ve eşine sağlanan 767 dolarlık biletler yüzünden soruşturma açılmıştı. Nisan ayında da Personel Müdür Yardımcısı Cassandra Pye'ın kocası ve 15 yaşındaki oğlunun SBC'den 431 dolarlık hediye bilet aldıkları belirtiliyor. 
     Arnold Schwarzenegger'in valilik görevine gelmesinden bu yana, çıkar grupları ve şirketlerden hediye alımı konusuyla sert şekilde mücadele ettiği belirtiliyor. 
     
</TEXT>
</DOC>
