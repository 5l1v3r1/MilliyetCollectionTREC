<DOC>
<DOCNO> 268944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/ykocaomer.html </URL>
<DATE> 2004/09/04/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Atina Paralimpik Gençlik Kampı 
</HEADLINE>
<TEXT>



16 Eylül'den itibaren, 14 ila 18 yaş arası, 12 sporcumuz Atina'da Alman ve Avusturyalı genç engelli sporcularla birlikte yapılacak on iki günlük "Gençlik Kampı"na katılmak üzere yola çıkacak. Bu sporcularımızın üçü İstanbul'dan, diğerleri ise, Adana, Aydın, Hakkari, Karabük, Manisa, Ordu, Samsun'dan geliyor. 
12 gün süreyle Paralimpik yarışmalarını izleyecek olan genç sporcularımız, Almanya ve Avusturya ile hazırlık maçları da yapacaklar. Bu kampın amacı, gelecek nesillerde engelli sporunda söz sahibi olacak gençleri, şimdiden o günlere hazırlamak. Ayrıca, Almanya ve Avusturya gibi engelli sporunda çok ileri ülkelerde yapılanları, onların çalışma sistemlerini yakından görmek. 
Özellikle Almanlar çok heyecanlı. Yıllardır tek başlarına yaptıkları bu kamp, ilk defa üç ülkenin katılımıyla yapılacak, böylece ileride daha çok ülkenin katılımıyla yapılmasının önü açılacak. Uluslararası Paralimpik Gençlik Kampları'nın temeli belki de Atina'da atılacak. Almanlar bunun da Türkiye'nin ısrarları ile gerçekleştiğini inkar etmiyor. Zira Türkiye bu kampa katılmayı Almanya dışında bir ülkenin daha katılması şartına bağlamıştı. Ve böylece Avusturya'da Atina'ya gelmeye karar verdi. 
İlk defa katılacağımız bu "Gençlik Kampı"nın, yaklaşık bir yıl kadar önce yine bu sütunlarda yazdığımız yazıdan sonra, Gençlik ve Spor Genel Müdürlüğü tarafından ele alınarak, derhal gerekli hazırlıkların yapılması talimatının verilmesi en büyük desteğimiz oldu. Son bir buçuk yıldır engelliler sporunun önünü açan Gençlik ve Spor Genel Müdürlüğü'ne bir kez daha şükranlarımızı sunuyoruz. 
Umudumuz Paralimpiklere Başbakan Yardımcımız ve Spordan Sorumlu Devlet Bakanımız Mehmet Ali Şahin'in hiç değilse bir günlüğüne gelmesi. Bu ziyaret hem katılacak sporcularımız, hem de ülke olarak engelli sporuna verdiğimiz önemin bir göstergesi olacaktır. Diğer ülkelerin Spor Bakanları Örneğin Alman İçişleri Bakanı Otto Schilly, hatta başbakanları Alman Başbakanı Gerhard Schröder gelirken, bizim de Bakanımız'ı aramızda görmek istememiz çok görülmemelidir. Son gelen haber de Alman Cumhurbaşkanı Köhler'in Paralimpikler'in açılışına katılacağı. Bizden hatırlatması. 



</TEXT>
</DOC>
