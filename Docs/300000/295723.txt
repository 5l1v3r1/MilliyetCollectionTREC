<DOC>
<DOCNO> 295723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/guncel/gun01.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk usulü yıkım 
</HEADLINE>
<TEXT>


Ambarlı'da denize doğru kayan bazı binalara yıkım kararı alındı. İşçiler, binaların üst katlarında güvenlik önlemi almadan çalışıyor 

ŞAKİR AYDIN İstanbul 

İstanbul Ambarlı Balaban Caddesi'nin, 9 gün içinde 7 milimetre denize doğru kaydığı ortaya çıktı. Avcılar Belediye Başkanı Mustafa Değirmenci, dün evlerini tahliye etmeleri istenen vatandaşlarla görüştü. Bölgenin aktif heyelan bölgesi olduğunu belirten Değirmenci, "Bölgede iki kat yapı izni olmasına rağmen 6 - 7 katlı binalar yapılmış. Zemin aşırı yüklenmeden dolayı denize doğru kayıyor. Zeminin 9 gün içinde 7 milimetre denize doğru kaydığını tespit ettik" dedi. 3 gün içinde insanların taşınmalarının mümkün olmadığına dikkat çeken Değirmenci, "Burada 970 kişi yaşıyor. Yer konusunda İstanbul Büyükşehir Belediyesi ile gerekli çalışmaları yapıyoruz" diye konuştu. 
Kayma nedeniyle duvarları çatlayan Kısmet Apartmanı'nın yıkım işi de Büyükşehir Belediyesi tarafından içindeki hurdalar karşılığında özel bir şirkete verildi. Her an yıkılma tehlikesiyle karşı karşıya 16 katlı binanın çatısında işçiler güvenlik tedbiri almadan çalışıyor. Kompresörle üst katları yıkmaya çalışan işçilerin ne kafalarında kask, ne de bellerinde emniyet kemeri bulunuyor. 


</TEXT>
</DOC>
