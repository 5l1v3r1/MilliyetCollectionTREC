<DOC>
<DOCNO> 257241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/siyaset/siy01.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmenin tercihi Gürel 
</HEADLINE>
<TEXT>


DSP yeni genel başkanını seçmeye hazırlanırken, Veriar araştırmasına göre sosyal demokrat seçmenin yüzde 57'si 'Şükrü Sina Gürel başkan olsun' diyor 

ANKARA Milliyet 


DSP'de 25 Temmuz kurultayı öncesi genel başkanlık yarışı kızıştı. Veri Araştırma Grubu Veriar tarafından yapılan anket, kendini demokratik sol ve sosyal demokrat olarak niteleyen seçmenlerin yüzde 57'sinin genel başkanlık koltuğunda adaylardan Şükrü Sina Gürel'i görmek istediğini ortaya koydu. Veriar'ın DSP kurultayıyla ilgili anket çalışmasının sonuçları yayımlandı. Boğaziçi ve Sabancı üniversitelerinden bilim adamlarının düzenlediği ankette, Ankara, Adana, Balıkesir, Bursa, Eskişehir, Diyarbakır, Gaziantep, İstanbul, İzmir, Manisa, Muğla, Mersin, Ordu ve Rize'de oturan 850 kişiye "DSP kurultayında hangi adayın genel başkan seçilmesini istersiniz " sorusu yöneltildi. 
Soruyu yanıtlayanların yüzde 57'si Gürel, yüzde 30'u Zeki Sezer, yüzde 6'sı Atilla Mutman yanıtını verdi. "Tercihinizin dayanağı nedir" sorusunu yanıtlayanların yüzde 64'ü, "Daha çok tanıyoruz" yüzde 42'si de, "Gürel'in DSP'yi güvenilir bir seçenek yapacağını düşünüyoruz" yanıtını verdi. 



</TEXT>
</DOC>
