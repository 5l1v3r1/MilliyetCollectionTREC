<DOC>
<DOCNO> 265582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/siyaset/siy06.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül Suçlu ilan edildim 
</HEADLINE>
<TEXT>


İSTANBUL Milliyet 


Sişli Belediye Başkanı Mustafa Sarıgül, "Şişli'deki kaçak yapılaşma ve rüşvet" iddialarını "siyasetteki başarısını engellemeye yönelik girişim" olarak değerlendirdi. Sarıgül, yaptığı yazılı açıklamada, Nokta dergisinin, mülkiye müfettişlerinin hazırladığı bir ön inceleme raporunu, 'Emniyetin Şişli Dosyası' manşetiyle sayfalarca yayımladığını ve belediyenin adı kullanılarak şahsına yönelik bir yıpratma ve karalama kampanyasının başladığını" iddia etti. Sarıgül, "Bakanlığın henüz soruşturma izni dahi vermediği bir konuda adeta suçlu ilan edildiğini" belirtti. 
Sarıgül şöyle devam etti "Rutin bir incelemenin daha yargıya intikal etmeden, herhangi bir dava açılmadan, böylesi ağır iddia ve ithamlarla kamuoyunun gündemine taşınmasını oldukça anlamlı buluyorum. Belli ki siyasette ve hizmette yakaladığımız başarı, birilerini rahatsız ediyor. Ancak bu oyunlar sonuç vermeyecek." 



</TEXT>
</DOC>
