<DOC>
<DOCNO> 292805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun19.html </URL>
<DATE> 2004/11/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hollanda'da Türk dükkanı kundaklandı 
</HEADLINE>
<TEXT>

     Hollanda'nın Roermond kentinde bir Türk dükkanı, kimliği belirsiz kişi ya da kişilerce kundaklandı. 
     Polisten verilen bilgiye göre, kentin Schepen van de Portstraat caddesinde bulunan dükkana gece saat 02.00 dolaylarında uzaktan patlayıcı atıldı ve içeride meydana gelen patlama sırasında dükkanın ön tarafı tamamen yıkıldı. 
     Patlamanın ardından çıkan yangın kısa sürede söndürüldü, ancak önlem amacıyla dükkanın üzerinde ve yanında bulunan konutlar boşaltıldı. 
     Görgü tanıklarının ifadelerine göre, dükkanda meydana gelen patlamanın şiddeti, yakınlardaki bazı konutlarda camların kırılmasına yol açtı. Tanıklar, Türk dükkanının son iki ay içinde iki kez benzer türde küçük çaplı saldırılara uğradığını söylediler. 
     Polis olayla ilgili araştırmanın sürdürüldüğünü bildirirken, saldırının kim ya da kimler tarafından yapılmış olabileceği konusunda herhangi bir bilgi vermedi. 
     
</TEXT>
</DOC>
