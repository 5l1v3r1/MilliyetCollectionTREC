<DOC>
<DOCNO> 280984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy01.html </URL>
<DATE> 2004/10/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TBMM'de bu hafta... Yüce Divan kararları yeniden oylanacak 
</HEADLINE>
<TEXT>

     TBMM'de bu hafta, ihtisas komisyonlarının üyeleri belirlenecek. TBMM'nin 22. döneminin üçüncü yasama yılının başlamasıyla birlikte boşalan Başkanlık Divanı'nın ardından ihtisas komisyonlarının yeni üyeleri seçimle belirlenecek. 
     Meclis'te 17 ihtisas komisyonuna seçilecek 416 üye için CHP ve AK Parti'nin belirlediği isimlerin TBMM Başkanlığı'na bildirilmesinin ardından üye adayları Genel Kurul'da 20 Ekim Çarşamba günü oylanacak. 
     24 üyeli Komisyonlarda 16 Ak Parti'li, 8 CHP'li üye görev yapacak. Bu komisyonların üye sayıları şöyle 
     1. Anayasa Komisyonu 24 , 
     2. Adalet Komisyonu 24 , 
     3. Milli Savunma Komisyonu 24 , 
     4. İçişleri Komisyonu 24 , 
     5. Dışişleri Komisyonu 24 , 
     6. Milli Eğitim, Kültür, Gençlik ve Spor Komisyonu 24 , 
     7. Bayındırlık, İmar, Ulaştırma ve Turizm Komisyonu 24 , 
     8. Çevre Komisyonu 24 , 
     9. Sağlık, Aile, Çalışma ve Sosyal İşler Komisyonu 24 , 
     10. Tarım, Orman ve Köyişleri Komisyonu 24 , 
     11. Sanayi, Ticaret, Enerji, Tabii Kaynaklar, Bilgi ve Teknoloji Komisyonu 24 , 
     12. Türkiye Büyük Millet Meclisi Hesaplarını İnceleme Komisyonu 15 10 Ak Parti, 5 CHP , 
     13. Dilekçe Komisyonu 15 10 Ak Parti, 5 CHP , 
     14. Plan ve Bütçe Komisyonu 40 27 Ak Parti, 12 CHP, 1 bağımsız , 
     15. Kamu İktisadi Teşebbüsleri Komisyonu 35 23 Ak Parti, 11 CHP, 1 Bağımsız , 
     16. İnsan Haklarını İnceleme Komisyonu 24 , 
     17. Avrupa Birliği Uyum Komisyonu 24 . 
     Komisyon üyeleri belirlendikten sonra kendi aralarından Başkanlık Divanı üyelerini seçecek. Anayasa ve İçtüzük gereğince, Plan ve Bütçe ile Dilekçe Komisyonlarında görev alacak milletvekilleri başka komisyonlarda görev alamayacak. 
     
     YÜCE DİVAN KARARLARI YENİDEN OYLANACAK 

     TBMM Genel Kurulu'nda 21 Ekim Perşembe günü ise eski başbakanlardan Mesut Yılmaz ile eski devlet bakanı Güneş Taner hakkında Türkbank ihalesine fesat karıştırmak eski devlet bakanları Hüsamettin Özkan ile Recep Önal hakkında Halkbank tarafından verilen usulsüz kredilerle ilgili olarak TBMM tarafından verilen Yüce Divan'a sevk kararının ayrı ayrı oylanması bekleniyor. 
     Anayasa Mahkemesi, TBMM kararını, bakanlarla ilgili ayrı ayrı oylanması gerektiği gerekçesiyle geri göndermişti. 
     Bu arada, Bayındırlık ve İskan eski Bakanı Yaşar Topçu hakkında Karadeniz sahil yolu ihalesine fesat karıştırdığı iddiasıyla oluşturulan soruşturma komisyonu, 19 Ekim Salı günü toplanarak kararını verecek. 
     Kamu Vakıfları Araştırma Komisyonu, 20 Ekim Çarşamba günü toplanarak rapor üzerinde çalışacak. 
     
</TEXT>
</DOC>
