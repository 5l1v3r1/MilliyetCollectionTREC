<DOC>
<DOCNO> 259909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun15.html </URL>
<DATE> 2004/08/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türk firmasında çalışan 174 işçi zehirlendi... 
</HEADLINE>
<TEXT>

     Rusya'nın Sibirya bölgesinde faaliyet gösteren Türk firması Kontek'te çalışan, 122'si Türk, toplam 174 işçinin gıda zehirlenmesinden hastaneye kaldırıldığı bildirildi. 
     Bir yetkili İnterfaks'a yaptığı açıklamada, Koçak İnşaat grubuna bağlı Kontek firmasında çalışan işçilerin hafta sonunda şiddetli karın ağrısı şikayetiyle hastaneye kaldırıldığını ve yapılan incelemede işçilerin yedikleri gıdadan zehirlendiğinin ortaya çıktığını söyledi. 
     Zehirlenen işçilerin 122'sinin Türk, diğer işçilerin de Azerbaycan, Tacikistan, Kırgızistan ve Özbekistan vatandaşları olduğu belirtildi. 100 işçinin durumunun iyi olduğu, kalan 74 işçinin tedavisinin sürdüğü bildirildi. 
     Ajans, işçilerin kaldığı yatakhanenin, ilgili sağlık kuruluşlarından gerekli belgeyi almadığı için kapatıldığını da duyurdu. 
     Koçak İnşaat şirketine bağlı Kontek, Surgut bölgesinde Surgutneftegaz Petrol şirketi için şirket merkezi inşaatını yapıyor. 
     
</TEXT>
</DOC>
