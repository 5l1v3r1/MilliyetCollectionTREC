<DOC>
<DOCNO> 292087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo14.html </URL>
<DATE> 2004/11/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bu kez de yöneticiler tekme tokat kavga etti 
</HEADLINE>
<TEXT>

     Taner ORAL DHA 

KONYA'da, Selçuk Üniversitesi ile Adana Bilfem Koleji basketbol takımları arasında oynanan müsabaka sonrasında her 2 takım yöneticileri tekme tokat birbirine girdi. 
     Türkiye 2'inci Basketbol Ligi A Grubu'nda mücadele eden Selçuk Üniversitesi ile Adana Bilfem Koleji takımları Konya'daki Alaaddin Keykubat Kampüsü 19 Mayıs Spor Salonu'nda karşı karşıya geldi. 
     Oldukça çekişmeli geçen karşılaşmayı deplasman takımı olan Adana Bilfem Koleji son dakikalardaki başarılı performansıyla 83-79 kazandı. Ancak maç sonunda Adana Bilfem Kolejli taraftarlardan bazıları salona inerek sevinç gösterisi yapmaya başladı. 
     Selçuk Üniversitesi yöneticileri olaya tepki gösterince ortalık karıştı. Soyunma odası koridorlarında her 2 takım yöneticileri tekme tokat birbirine girdi. Yöneticileri salon görevlileri ile duş almaya giden sporcular ayırdı. Hırslarını alamayan yöneticiler araya girenlere rağmen uzun süre koridorda tartıştı. Uzun çabaların ardından sinirli yöneticiler güçlükle sakinleştirilebildi. 
     
</TEXT>
</DOC>
