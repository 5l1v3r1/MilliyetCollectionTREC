<DOC>
<DOCNO> 258243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko23.html </URL>
<DATE> 2004/07/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hurda indirimi trafiğe çıkan araç sayısını patlattı... 
</HEADLINE>
<TEXT>

     Sıfır taşıt alımlarında, 20 yaş üzeri aracını hurdaya çıkaranlara ÖTV indirimi uygulaması hem trafiğe ilk çıkan, hem de trafikten kaydı silinen araç sayısında patlama yarattı. İlk dört ayda trafiğe çıkan araç sayısında 4.9 kat, trafikten kaydı silinen araç sayısında 17 katlık artış gözlendi. 
     Devlet İstatistik Enstitüsü'nden DİE yapılan açıklamaya göre, ocak-nisan döneminde trafiğe ilk kez kaydı yapılan araç sayısı 243 bin 127 olarak gerçekleşti. Trafiğe ilk kez çıkan araç sayısı, geçen yılın eş dönemindeki 49 bin 634'lük düzeyine göre 4.9 kat arttı. 
     Trafikten kaydı silinen araç sayısı da 17 kat büyüyerek geçen yılki 5 bin 458'lik düzeyinden 98 bin 646'ya yükseldi. 
     Böylece, trafikte artan toplam araç sayısı 2.3 katlık artışla 44 bin 176'dan 144 bin 481 oldu. 
     
     7.9 MİLYON ARAÇ VAR 
     Nisan ayı sonu itibariyle trafikteki toplam araç sayısı 7 milyon 864 bin 68 olarak gerçekleşti. Bunun 4 milyon 750 
     bin 975'le en büyük bölümünü otomobiller oluşturdu. 
     Motosiklet sayısı 1 milyon 88 bin 404, kamyonet sayısı 1 milyon 37 bin 595, kamyon sayısı 410 bin 517, minibüs 
     sayısı 248 bin 244, otobüs sayısı 125 bin 740, yol ve iş makinası sayısı 140 bin 991, özel amaçlı taşıt sayısı 61 bin 602 olarak belirlendi. Nisan ayında tescil belgesi alan taşıtlar İstanbul, Ankara, İzmir, Antalya, Bursa, Adana, Mersin, Hatay, Muğla ve Aydın illerinde yoğunlaştı. Bu 10 ildeki taşıt sayısı, toplamda yüzde 72.3'lük pay aldı. 
     
</TEXT>
</DOC>
