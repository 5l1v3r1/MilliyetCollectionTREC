<DOC>
<DOCNO> 265038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo02.html </URL>
<DATE> 2004/08/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sergen Yalçın 45 dakika oynayacak 
</HEADLINE>
<TEXT>

     Juanfran form tuttu, Çağdaş sakatlıktan kurtuldu ve Tümer'in cezası son buldu. Del Bosque şimdi İstanbul'da bırakacağı isimleri düşünüyor 
     
     Forvetin arkasında 

     Malatyaspor ve Gençlerbirliği beraberlikleriyle sezona tutuk başlayan Siyah-Beyazlılar, Denizli deplasmanına dönüm noktası’ olarak bakıyor. Kadro arayışlarını sürdüren Bosque, bu kritik mücadelede, iki haftadır şans tanımadığı Sergen Yalçın’a güveniyor. Çift kalelerde süper solağı ikili forvetin arkasında kullanan İspanyol hoca, fiziki açıdan yetersiz gördüğü için 10 numarasına yarım devre görev verecek. 
     
     Pres, pres, pres 

     Üç gündür Denizlispor’un galip bitirdiği Gaziantepspor ve Sakaryaspor maçlarının kasetlerini izleyerek artı ve eksilerini tespit eden Beşiktaş Teknik Direktörü, yarın uygulayacakları taktiği belirledi. Buna göre, Kartal, geride kalan iki haftanın tam aksine, maça presle başlayacak. Sahanın her yerinde rakibe basacak olan Siyah-Beyazlılar, Denizlispor’un oyun kurmasına ve topla buluşmasına fırsat tanımayacak. 
     
     Kilit adam Tayfun 

     Kazanılan toplar, hiç bekletilmeden orta alana aktarılacak. Orta alan da direkt kanatları çalıştıracak. Bosque’nin, Başkent’te düzenlediği basın toplantısında açıkladığı gibi, Kartal’daki kilit isim yine Tayfun Korkut olacak. Özel görev alacak olan gurbetçi yıldız savunma, orta saha ve forvet arasında köprü kuracak. Ayrıca atacağı uzun mesafeli paslarda Juanfran ve Ali Güneş’i buluşturup Carew’e orta yapılmasını sağlayacak. 
     
     Üç bilet kesiliyor 

     Zorlu mücadeleye saatler kala, takım içinde endişeli bir bekleyiş hakim... Çünkü fiziki açıdan eksik olduğu için Ankara’ya götürülmeyen Juanfran toparlandı, Çağdaş Atan’ın sakatlık problemi tamamen ortadan kalktı ve Tümer Metin’in iki maçlık cezası bitti. Üç futbolcunun kadroya girecek olması, daha önce kadroya alınan üç oyuncunun çıkması anlamına geliyor. Kimlerin İstanbul’da kalacağı bugün netlik kazanıyor. 

     
</TEXT>
</DOC>
