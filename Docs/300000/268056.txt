<DOC>
<DOCNO> 268056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yazar/asik.html </URL>
<DATE> 2004/09/01/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
"No smokin" ekibi 
</HEADLINE>
<TEXT>


Genelkurmay Başkanı Orgeneral Hilmi Özkök'ün 30 Ağustos gecesi Merkez Orduevinde vereceği resepsiyonun davetiyesinde "Kıyafet" şöyle belirtiliyor Siviller Smokin, Askerler Mesdres... 
Siviller için "Smokin" yanında "koyu renk elbise" gibi bir alternatife yer verilmiyor. 
Ancak Başbakan, Bakanlar ve Meclis Başkanı bu kıyafet bütünlüğüne zorunluğuna uymuyor ve davete takım elbiseyle gidiyorlar... Smokin kendilerine ne ifade eder Neden kravat takarlar da smokin giymezler Smokin giymenin kendileri açısından ne sakıncası vardır Bilmiyoruz... Ama görüyoruz ki davet sahibinin koyduğu kurala saygılı değiller... Üstüne üstlük kuralı delmekte de sakınca görmüyorlar. 

Cumhurbaşkanı Ahmet Necdet Sezer verdiği davetlere türbanlı eşi olan AKP'lileri "eşsiz" çağırıyor. Bu uygulama zaman zaman eleştiriliyor... Deniyor ki 
- Cumhurbaşkanı böyle yapacağı yerde AKP'lileri davetlere eşli çağırmalı ancak hanımlar için başı açık olma şartı koymalıdır... Böylesi daha zarif olur... 
Geçen yıl 29 Ekim resepsiyonunda bu görüşü naklettiğimiz bir köşk yetkilisi 
- Eğer öyle yaparsak kapıda olaylar çıkar, türbanlı eşler zorla girer, demişti. 
Bu görüşü pek kabule değer bulmamıştık... 
Genelkurmay Başkanı'nın daveti Çankaya'nın o konuda haklı olduğunu gösteriyor... 
AKP'li zevat protokol, kural, davet sahibine saygı falan dinlemiyor... 

Barış 
Ekmek kırıntıları 
serpiyorum cephede 
kum torbaları 
üstünde 
su verirken 
evinde generalim 
kuşkonmaz çiçeğine. 
Sunay Akın 

Simitçi ve boyacı Devlet Bakanı Abdüllatif Şener'in "Simitçiye boyacıya kredi kartı yok" sözüne alınanlardan biri de dostumuz Arman Salepçi... Diyor ki notunda 
- Simitçiye boyacıya kredi vermeyen ama Başbakanlık ve Dışışleri Bakanlığı veren bir ülkeyiz. Malum Başbakan çocukluğunda simitçilik, Dışışleri Bakanı Abdullah Gül ise boyacılık yaptığını açıklamıştı... 

En sürekli aşk karşılıksız aşktır. 
S. Maugham 

Satır arasından AKP'ye göre zinanın suç sayılması toplumsal bir beklentiymiş. 
Toplumsal beklenti olduğuna göre zina olayları toplumda bayağı yaygın bir durumda olmalı... 
MEB Dış İlişkiler Genel Müdürü, yurtdışı göreve atanmak için önce yönetmeliği değiştirmiş, sonra da kendi hazırladığı sınava girip kazanmış. 
Bu kadar çaba gösterdiğine göre Türkiye'de bunaldı galiba... 
AKP'yi günde 200 kişi ziyaret ediyormuş. 
Hal hatır sormaya gitmiyorlar tabii... 
Haldun Ertem 

Cesuryürek Önceki akşam, Gazi Orduevi'nde verilen Zafer Bayramı resepsiyonunun gazetelere yansıyan fotoğraflarında ilginç bir görüntü dikkatimizi çekiyor Meclis Başkanı'nın, Başbakan'ın, Genelkurmay Başkanı'nın hemen enselerindeki korumalar... Oysa Gazi Orduevi Türkiye'nin en iyi korunan yerlerinden biri... Özellikle de böyle özel günlerde... Ayrıca davetliler özenle seçilmiş, tanınan, bilinen kişiler... O zaman bu denli sıkı korumaya ne gerek var Korumalar kimi kimden koruyorlar Ya da böylesine güvenli yerde bile bizim bilmediğimiz bir güvenlik sorunu mu var 
Manzara Gazi Orduevi'ndeki kadar olmasa da Meclis'te de pek farklı değil. Örneğin Meclis Başkanı kampüs içinde bile bir yerden bir yere korumalarıyla gidiyor. Başbakan Genel Kurul salonuna kadar koruma ordusuyla geliyor. Grup toplantılarında konuştuğu kürsünün dört bir tarafı korumalarla çevriliyor. 
AKP'liler görünüşte kadere, ecele, alın yazısına inanan insanlar... Ama aldıkları abartılı koruma önlemleri öyle bir kişiliği doğrulamıyor. Anlaşılan riske girmeyi hiç sevmiyorlar. Üstelik, etten duvar arasında rahatsız olmuyor, güvensiz görüntü vermekten de çekinmiyorlar. 
Amerikalı başkan ve bakanları izleyin... Hiçbirinde bu kadar ilkel bir korunma manzarası göremezsiniz. Savunma Bakan Yardımcısı Wolfowitz'in bir konuşmasını dinledik önceki yıl Conrad Otel'de... Tek bir koruması vardı... Bizimkiler galiba hem daha önemli hem daha tehlikede kişiler. Tanrı onları korusun. 



</TEXT>
</DOC>
