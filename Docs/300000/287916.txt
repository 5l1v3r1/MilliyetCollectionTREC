<DOC>
<DOCNO> 287916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/siyaset/siy01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Azınlık' tepkisi 
</HEADLINE>
<TEXT>


"Aleviler dini azınlık değil, İslamın alt inanç grubudur" diyen Diyanet İşleri Başkanı Ali Bardakoğlu, "Her gruba hizmet götüremeyiz. İleride Aczmendiler isterse ne olur " dedi 

AYDIN HASAN Ankara 


Diyanet İşleri Başkanı Prof. Dr. Ali Bardakoğlu, AB Komisyonu İlerleme Raporu'nda, Alevilerin dini azınlık olarak nitelendirilmesine, sert tepki göstererek, "Aleviler azınlık değil, İslamın alt inanç grubudur. Her gruba hizmet götüremeyiz. Böyle olursa, Aczmendiler talepte bulundukları zaman ne olur " dedi. 
Diyanet İşleri Başkanlığı'nda dün gazetecilere iftar yemeği veren Bardakoğlu, soruları yanıtladı. Alevilerin AB tarafından dini azınlık olarak gösterilmesini iyi niyetli bulmadıklarını belirten Bardakoğlu, Diyanet'in görevinin İslamın ortak bilgisini vermek olduğunu dile getirdi. Alevilerin dini azınlık değil, İslamın alt inanç grubu olduğunu söyleyen Bardakoğlu, Cumhuriyet'in, din hizmetini cemaate bırakmadığının altını çizdi. İslamdaki alt grupların taleplerine göre hizmet oluşturdukları takdirde, bunun getireceği sorunları da göze almaları gerektiğini ifade eden Bardakoğlu, şöyle devam etti 
"Nakşilik, Kadirilik gibi birçok alt grup var. Bizim görevimiz, dinin ortak bilgisini vermektir. Bunun dışındaki farklılıkları insanların kendi tercihlerine bırakmamız gerekiyor. Böyle olursa 2 gün sonra Aczmendiler, talep getirdikleri vakit ne olur Bir başka kültürel tarikatımsı örgütler de talepte bulunabilirler. Cumhuriyetin bu projesini deldiniz mi, karşınıza hangi müşterinin geleceğini, hangi grubun talepte bulunacağını bilemezsiniz. Ondan sonra da Türkiye'de din alanında bir sarsıntı yaşanır. Batı'nın bu konuyu fazla kurcalamasını iyi niyetli görmüyoruz." 

Müslüm Gündüz tarikatı 
Aczmendilik, Müslüm Gündüz'ün Elazığ'da kurduğu bir tarikat. Müritleri, İslamın ilk dönemine uygun giysileri ve ellerinde asayla dolaşmalarıyla dikkat çekti. Aczmendiler, 1996 ve 1997 yıllarında, grup halinde çağdışı giysilerle büyük kentlerde gösteriler yaparak gündeme geldi. Müslüm Gündüz ile Fadime Şahin arasındaki ilişkinin ortaya çıkmasından sonra bu grup gündemden çekilmeyi tercih etmişti. 





</TEXT>
</DOC>
