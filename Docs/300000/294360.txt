<DOC>
<DOCNO> 294360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/guclu.html </URL>
<DATE> 2004/12/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Lise son sınıftan soru yok 
</HEADLINE>
<TEXT>


ÖSYM Başkanı Prof. Dr. Ünal Yarımağan, merakla beklenen konuya açıklık getirdi. Prof. Yarımağan, Milli Eğitim Bakanı Hüseyin Çelik'in söylemlerinin tam aksine konuştu ve "Bu yılki sınav programımızda, önceki yıllara göre bir değişiklik yok. Geçen yıl ne ise bu yıl da o. Lise son sınıf derslerinden soru soracağız diye bir hazırlık içerisinde değiliz" dedi. 
ÖSYM Başkanı Yarımağan, soruların nasıl hazırlandığına yönelik olarak da, "ÖSYM'nin kendi uzmanları var. Onlar hazırlıyor ve soru bankasına atıyorlar. Dışarıdan soru alınıyor ya da soruları bu yıl şu kurumlar hazırladı şeklindeki söylentiler doğru değil" şeklinde konuştu. 
Prof. Yarımağan, öğrencilerin mesleki yönelimlerini belirlerken daha dikkatli olmaları gerektiğini de belirterek, "Üniversiteyi kazanan adaylardan 300 binden fazlası, yani yarıdan fazlası, bir sonraki yıl yeniden sınava giriyor. Bu da bir kararlılığın olmadığını gösteriyor" dedi. 
Genç Bakış'ta öğrencilerden gelen soruları tek tek yanıtlayan Prof. Yarımağan, alan değişikliği durumunda ise adayların her iki alanla ilgili tercih yapmalarının mümkün olmadığını da dile getirerek şunları söyledi 
"Örneğin fark derslerini vererek meslek lisesinden düz liseye yönelen ya da fenden mezunken sosyale yönelen öğrenciler, bu alanlardan sadece birine yönelik alan tercihi yapabilirler." 

ÖSS değişir mi Değişik liselerden yüzlerce öğrencinin katıldığı söyleşide, neredeyse öğrencilerin tamamı, sınav sisteminin değişmesi gerektiğini vurguladı. Öğrenciler, mevcut sistemin adil olmadığını, ekonomik durumu iyi olana avantaj sağladığını, gördükleri derslerin tümünden soru gelmediği için dershanelere bağımlı kalındığını anlattılar. 
Üzerinde ısrarla tartışılan bir başka konu ise, mevcut sistemin değişmesi halinde yerine nasıl bir sistemin getirilmesi gerektiği oldu. Ama ortak bir noktada buluşulamadı. 
Okul içi başarı önerildiğinde, Türkiye genelinde standart bir eğitim ve değerlendirme sistemi olmadığı için daha büyük sorunlara yol açabileceğine dikkat çekildi ve anında vazgeçildi. 
Fen liselerinde olduğu gibi belirli not barajları getirilerek, ön eleme yapılması fikri ise Anayasa'ya aykırı olur gerekçesiyle tereddüt yarattı. 
Yılda bir sınav yapılmasına ise karşı çıkmayan yok gibiydi. Hemen her öğrenci üç saatlik tek sınavla öğrencilerin kaderinin çizilmesinin yanlış olduğunu söyledi. Prof. Yarımağan'ın buna cevabı ise "Sınav hem çok pahalı hem de çok büyük bir organizasyon gerektiriyor. Bu yüzden, çoklu sınav maratonu zor olur. Ayrıca bir değil, birkaç sınav da yapsanız sonuç değişmiyor. Ama ille de tek sınav yapılacaksa bu ÖYS gibi bilgi içerikli olmalı" şeklinde oldu. 
ÖSYM Başkanı Prof. Yarımağan'ın öğrencilere önerdiği, meslek yüksek okullarına, kendi çocuğunuzu gönderir miydiniz sorusunu cevapsız bırakması ise bu kurumlara duyulan güveni, daha da bir sorgulanır hale getirdi. 
Özetin özeti Başka alternatif yok diye hiç kimsenin onaylamadığı bir sınavda ısrar etmek ve yeni arayışlar içerisine girmemek, çok acı. Görünen o ki 30 yıl önce olduğu gibi 30 yıl sonra da aynı sorunu tartışmaya devam edeceğiz .. 



</TEXT>
</DOC>
