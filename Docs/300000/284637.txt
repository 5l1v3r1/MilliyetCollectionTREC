<DOC>
<DOCNO> 284637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonsiy02.html </URL>
<DATE> 2004/10/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gül Ülkemizde din uzmanı unvanıyla görev yapan diplomat yok... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'deki diplomatik ve konsüler temsilciliklerde, İslam veya din uzmanı unvanıyla görev yapan diplomat bulunmadığını bildirdi. 
     Gül, İstanbul Bağımsız Milletvekili Emin Şirin'in yazılı soru önergesine verdiği cevapta, Türkiye'deki diplomatik ve konsüler temsilciliklerde münhasıran İslam veya din uzmanı unvanıyla görev yapan diplomat bulunmadığını, söz konusu unvanların olağan diplomatik ilişkilerin temelini oluşturan Viyana Sözleşmelerinde öngörülmediğini ifade etti. Gül, bu tür unvanların Dışişleri Bakanlığı tarafından tanınmadığını da kaydetti. 
     Almanya'nın Ankara Büyükelçiliği'nde İkinci Katip olarak görevlendirilen, eski Türk vatandaşı Serap Ocak'ın kartvizitindeki ''İslamreferentin'' tanımına ilişkin olarak adı geçen büyükelçiliğe bir nota gönderildiğini bildiren Gül, Serap Ocak'ın temaslarında Viyana Sözleşmesi hükümlerince düzenlenmiş bulunan kimlik kartında yer alan ''İkinci Katip'' sıfatını kullanması konusunda uyarıda bulunulduğunu açıkladı. 
     
</TEXT>
</DOC>
