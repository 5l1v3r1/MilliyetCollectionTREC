<DOC>
<DOCNO> 288181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas10.html </URL>
<DATE> 2004/11/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Emekli' Bond Türkiye'ye geliyor Topkapı Sarayı'nda hırsızlık yapacak 
</HEADLINE>
<TEXT>

     007 James Bond rolüne veda eden ünlü aktör Pierce Brosnan, yeni filminde sosyetik bir hırsız rolünde Topkapı Sarayı'ndaki değerli hazinenin peşine düşecek. Brosnan, 1964 yapımı meşhur ''Topkapı'' filminden esinlenerek beyazperdeye aktarılacak ''The Topkapı Affair'' için imzayı attı. 
     Empire dergisinin internet sitesinde yer alan habere göre, 007 James Bond rolü ile vedalaşan Brosnan, 1999 yapımı ''The Thomas Crown Affair'' adlı filmde canlandırdığı sosyetik hırsız rolüne yeniden ısınıyor. 
     Nazik ve zarif tavırlarıyla kimsenin kuşkulanmadığı sosyetik hırsız Thomas Crown'a bir kez daha can verecek olan sanatçıya filmdeki rol arkadaşı Rene Russo'nun eşlik edip etmeyeceği henüz bilinmiyor. 
     Filmin en ilginç yönü ise 1964 yapımı meşhur ''Topkapı'' filminin temel alınması. Eric Ambler'ın ''The Light of the Day'' adlı romanından sinemaya aktarılan 40 yıllık filmden esinlenen Harley Peyton yeni bir senaryo yaratmak için kolları sıvadı. 
     -SOSYETİK HIRSIZ İŞBAŞINDA- Topkapı Müzesi'nin hazine dairesinden tarihi ve değerli taşlarla süslü bir hançeri çalan hırsız çetesinin macerasını konu alan ve çekimlerinin büyük kısmı İstanbul'da gerçekleştirilen ''Topkapı'' filmine yeniden hayat verecek ekip, bu kez hazinenin peşine sosyetik hırsız Thomas Crown'u Pierce Brosnan düşürecek. 
     ''After the Sunset'' adlı filmde de başka bir usta hırsızı canlandıran ''emekli'' Bond Brosnan'ın paha biçilmez hazineyi elde edip edemeyeceğini ise seyirci bu heyecanlı maceranın sonunda görecek. 
     1964 yapımı ''Topkapı'' filminin yönetmenliğini Jules Dassin üstlenmişti. Eric Ambler'ın macera romanından beyazperdeye aktarılan yapımda başrolü Melina Mercouri, Peter Ustinov, Maximilian Schell, Robert Morley ve Jess Hahn paylaşmıştı. Filmde Türk oyuncular Ege Ernart, Senih Orkan ve Ahmet Danyal Topatan da izleyici karşısına çıkmıştı. 
     Dünyaca ünlü ''Görevimiz Tehlike-Mission Impossible'' televizyon dizisinin yaratıcısı Bruce Geller'ın imzasını taşıyan yapım çevrildiği dönemde ilgiyle izlenmişti. 
     51 yaşındaki ünlü aktör Pierce Brosnan, James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol almıştı. 
     
</TEXT>
</DOC>
