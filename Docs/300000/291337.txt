<DOC>
<DOCNO> 291337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/yazar/akyol.html </URL>
<DATE> 2004/11/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP ve Sarıgül olayı 
</HEADLINE>
<TEXT>


SARIGÜL hakkında yolsuzluk iddiaları var. Sarıgül, 1970'lerdeki Ecevit gibi, entelektüel planda teorisi yapılmış bir siyasi akımı da temsil etmiyor. 
Bunlara rağmen meydanları dolduruyor, çünkü meydanları CHP dolduramıyor 
İşte, CHP yönetimi resmen yasakladığı halde 17 CHP milletvekilinin katıldığı Mersin mitingi... 
Demek ki hem ahalide hem CHP içinde ciddi bir "arayış" var 
Sarıgül bu "arayış"a cevap oluşturacak bir birikimin ve kadronun öncüsü müdür Henüz göz dolduracak bir kadrosunu da, vizyonunu anlatan bir bildirgesini de görmedik. 
Buna rağmen kitlelerde bir hareket yaratabiliyorsa, CHP'nin sorunu çok ciddi demektir 

CHP köken olarak "Aydınlanma" felsefesine çok önem verir. Bu felsefe "okul"u daima yol, fabrika ve barajdan önemli bulmuştur. 
Halk çoğunluğunun CHP'ye uzak durmasını da halkın henüz "aydınlanmamış" olmasına bağlamıştır. 
Gerçekten 1950 yılında halkın yüzde 70'i okuryazar bile değildi. Yüzde 80'i kapalı ve yoksul köy hayatında sıtmayla, trahomla cebelleşiyordu. Yakup Kadri'nin "Yaban"da anlattığı yığınlar... Cumhuriyet balolarında simgeleşen "Aydınlanma"dan haberleri yoktu. 
Sosyologlar ve siyaset bilimciler ise CHP'nin 'genlerinin' "seçkinci" olduğunu, o yüzden halkla bütünleşemediğini söylediler. Bunlardan biri CHP'li merhum Turan Güneş'ti. 
1950'lerin cahil ve köylü Türkiye'sinde Menderes yüzde 50'nin üstünde oy aldı, İnönü yüzde 40'ı aşamadı 
Bugünkü Türkiye okuryazar bir toplumdur, hayli şehirleşmiş, dışa açılmış, 'burjuvalaşmış'tır. "Aydınlanma" felsefesine göre CHP'nin oylarının artması gerekirdi, halbuki yüzde 20'yi bulamıyor 
İşte sorun burada CHP'nin bir "felsefe" sorunu var. Dün köylüyle anlaşamayan CHP, bugün de "orta sınıf"la anlaşamıyor 

ECEVİT yönetim hataları ne olursa olsun, bir "siyaset düşünürü" olarak daima değerini koruyacaktır. 
Ecevit'in 1970'lerde önderlik ettiği "Ortanın Solu" hareketi, Kemalist seçkincilikten gelip de 'gen değişimi' yoluyla halka açılmanın nasıl yapılabileceğine dair hala değerini koruyan bir modeldir. Yüzde 42 oy alabilmişti 
Ecevit'in "Atatürk ve Devrimcilik" kitabı hala önemini korumaktadır. 
Bu yenilenmeye karşı CHP'nin 'genlerini' savunan "göbekçiler" o zaman Ecevit'i "CHP'nin köklerine ihanet"le suçladılar 
Halka dayanamayanlar Atatürk'ün karizmasına sığınıyordu 
Bugünkü CHP'de değişimi savunanlara bakın Kemal Derviş, Ertuğrul Günay, Hurşit Güneş, Ercan Karakaş gibi susturulan veya partiden atılan isimler geniş kitlelere açılmak için yeni felsefi "sentezler" yapılmasını savunuyorlar. 1970'lerdeki "Ortanın Solu"nun yeni "orta sınıf" versiyonu gibi... 
Partinin seçkinci 'genler'ine sarılanlar ise, eski "göbekçiler"e benziyor tutuculukta... 
CHP, ihraçlarla sadece daha da küçülür... 
CHP, ya iç dinamikleriyle çağdaş bir sosyal demokrat partiye dönüşerek yenileşecek... Veya dışarıda oluşacak yeni birikimlerle demokrasimizin sol ayağı daha da topallaşacak 



</TEXT>
</DOC>
