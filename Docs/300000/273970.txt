<DOC>
<DOCNO> 273970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy01.html </URL>
<DATE> 2004/09/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Osman Öcalan Abdullah Öcalan, Kürtler'in önündeki en büyük engeldir 
</HEADLINE>
<TEXT>

     Ferit ASLAN DİYARBAKIR, DHA 
     
PKK KONGRA-GEL'den ayrılarak Yurtsever Demokrat Partisi PWD adlı örgütü kuran Osman Öcalan ağabeyi, bölücübaşı Abdullah Öcalan'ın kendisine Alçak' Şerefsiz' suçlamalarına yanıt verirken, "O sözler sahibini küçültür beni hiç bir zaman küçültmez'' dedi. 
     Kerkük-Kürdistan' adlı internet sitesinin sorularını cevaplayan Osman Öcalan, Ağabeyi Abdullah öcalan'ın herkesin ona tabi olmasını istediğini, dolayısıyla örgütteki yaşam tarzının daraltıcı olduğunu belirterek, "PKK, insanların özel yaşamına izin vermiyor ancak, insanlardan fedai bir yaşam istiyordu. Mücadeleye katılan herkes sosyal yaşamı terk etmek zorundaydı. Eğer hareketin içinde kişilerin özel yaşamına izin verilmiş olsa, insanlar çok rahat bir şekilde mücadelede yer alabilir ve bugünlere gelinmezdi. 1992'den bu yana özel yaşama yol verilmesini istiyordum. Ne var ki, PKK ve onun önderliği buna yol vermedi'' dedi. 
     Osman Öcalan, ağabeyi Abdullah öcalan'ın pozisyonunun artık ulusal mücadelenin önünde engel olduğunu, cezaevinde kendisini geliştirdiğini ancak halkın onun ne yaptığını bildiğini söyledi. Abdullah Öcalan'ın PKK üzerindeki kontrolünü sürdürmek için Türkiye oligarşisiyle ilişkilerini iyi tutmak istediğini ve Kemalizmi savunduğunu iddia eden Osman Öcalan şu iddialarda bulundu 
     "Onun yüzde 100 Türkiye Cumhuriyeti'nin istediği doğrultusunda hareket ettiğini söylmek doğru değil. Türkiye'nin isteklerinden daha çok, PKK'nın üzerindeki kontrolünü kaybetmek istemiyor. Bana yöneltiği Alçak' ve Şerefsiz' sözleri beni değil, sahibini küçültür. Hayatımda hiçbir zaman ona karşı saygısızlık etmedim. Sürekli ona karşı saygılı davrandım.'' Ağabeyinin kendisi dışında başka hiç kimseye saygısı olmadığını söyleyen Osman Öcalan, "O, herkes bana karşı saygı duysun' diyor ama kendisi hiç kimseye saygı duymuyor. Ben, onun bu yanlarını, onun kişisel zaaflarına bağlıyorum. Çünkü o daha küçükken herkes onu sevmiş, ama o hiç kimseyi sevmemiş. Sadece siyasette değil toplum yaşamında da o böyleydi. Biz üç kardeşiz o hep otorite olmak istiyordu. Benim ortanca kardeşim Mehmet zaten hep yakınıyordu. Ancak, ben hiç sesimi çıkarmıyor ve bütün insanlarla diyalog kurmak istiyordum'' diye konuştu. 
     
</TEXT>
</DOC>
