<DOC>
<DOCNO> 297079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur09.html </URL>
<DATE> 2004/12/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Lise müdiresine ikinci dayak soruşturması 
</HEADLINE>
<TEXT>

     Zonguldak'ın Çaycuma İlçesi'nde öğrencisini dövdüğü iddiasıyla hakkında açılan soruşturma süren lise müdiresi hakkında, bir başka öğrencisini dövdüğü iddiasıyla bir soruşturma daha başlatıldı. 
     Öğrenci Batuhan Ünlütürk'ün babası Cengizhan Ünlütürk, AA muhabirine yaptığı açıklamada, Çaycuma Lisesi 2. sınıfında okuyan oğlunun, sınıfta gürültü yaptığı gerekçesiyle müdire A.H.S. tarafından dövüldüğünü iddia etti. 
     Çocuğunu okula dayak atılması için değil eğitim görmesi için gönderdiğini, daha önce de bazı öğrencilerin böyle bir olaya maruz kaldığını iddia eden baba Ünlütürk, şöyle konuştu 
     ''Müdire hakkında, başka bir öğrenciyi dövdüğü iddiasıyla açılan soruşturmanın devam ettiğini öğrendim. Aynı olay benim çocuğumun da başına gelince Milli Eğitim ve Emniyet Müdürlüğü'ne şikayet dilekçesi verdim. Çocuğumun dudağı patlamış, hastanede yapılan muayenede, vücudunda 'darp cebir izi' olduğuna dair rapor verildi. Şimdi müdire hanım, şikayetten vazgeçmemiz için çocuğuma olur olmaz nedenlerle disipline vererek baskı yapmaya çalışıyor. Böyle eğitimci olmaz. Gereken ne ise yapılmasını istiyoruz.'' Öğrenci Batuhan Ünlütürk de arkadaşıyla şakalaştığı sırada müdirenin sınıfa girdiğini, gürültü yaptıkları gerekçesiyle kendisine ve arkadaşına tokat attığını iddia ederek, sözlerini şöyle sürdürdü 
     ''Daha sonra bizi odasına çağırdı. Arkadaşımın yanında hakaret ederek yüzüme yumruk attı. Ben de olanları babama anlattım. Bu durumu gören arkadaşımı, şahitlik yapmaması için başka bir nedenle disipline vermiş.'' İlçe Milli Eğitim Müdürü Dursun Şen de lise müdiresi hakkında verilen şikayet dilekçesinin işleme alındığını ve kaymakamlıkça soruşturma açılmasına karar verildiğini belirterek, ''İddialar konusunda çalışma başlatılmıştır. Daha önce de aynı olayla ilgili olarak müdire hakkında açılan soruşturma, müdürlüğümüzce devam ediyor'' diye konuştu. 
     Müdire A.H.S. ise konuyla ilgili konuşmak istemediğini söyledi. 
     
</TEXT>
</DOC>
