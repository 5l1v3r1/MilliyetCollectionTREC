<DOC>
<DOCNO> 299109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun43.html </URL>
<DATE> 2004/12/20/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Bush, basına yıllık değerlendirme yaptı 
</HEADLINE>
<TEXT>

     ABD Başkanı George W. Bush, 2004 yılında ülkede ve yurt dışında çok büyük ilerleme kaydettiklerini, ABD'de refah ve güvenlik durumunun yükseldiğini kaydetti. 
     Bush, Beyaz Saray muhabirleriyle, yıl sonu basın toplantısı düzenleyerek 2004 yılı gelişmelerini değerlendirdi. Toplantının başında açıklama yapan Bush, ''Yıl sonuna, hem ülkede hem de yurt dışında önemli ilerlemeyle yaklaşıyoruz. 2004'te ABD'nin refahı büyüdü, güvenlik gelişti ve ABD özgürlük ve barış davasına hizmet verdi. Görevlerimiz yeni yılda da devam edecek'' dedi. 
     ABD'nin ekonomik olarak ayağını yere sağlam bastığını, büyümenin güçlü olduğunu belirten Bush, sadece 2004 yılında 2 milyon yeni iş yarattıklarını söyledi. Bush, ''modası geçen'' vergi sistemini yenileyeceğini kaydetti. 
     Bush, Irak'ta 30 Ocak'ta yapılacak seçimlere 80'den fazla partinin katıldığını, 7 bin aday bulunduğunu ve teröristlerin bu demokratik süreci engellemeye çalışacağını ancak, sonuçta demokrasinin galip geleceğine inandığını anlattı. Amerikan askeri varlığını artıracaklarını söyleyen Bush, Irak ordusunun eğitimine devam edileceğini belirtti. 
     Irak'ta işlerin iyi gitmediğini söyleyen bir gazeteciye Bush televizyon ekranlarına, iyi gelişmelerin yansımamasından şikayet etti. Ancak Bush, bombalı saldırıların belli bir etki yarattığının da ''sorgulanamaz'' olduğunu itiraf etti ve isyancıların, ABD ile Irak'ın iradesini sarsmaya çalıştığını söyledi. 
     Bush, ''Ancak amacımıza ulaşmalıyız. O da Iraklılar'a kendilerini savunmada yardım ederken, diğer taraftan siyasi sürecin ilerlemesini sağlamakla olacak. Başarıya ulaşmamız, bizim uzun dönemli çıkarımıza'' dedi. 
     Irak ordusunu eğitme çabalarında ''karışık sonuçlar'' aldıklarını ifade eden Bush, bazı durumlarda işler kızıştığında Iraklı askerlerin, savaş alanını terkettiğini ve bunun kabul edilemeyeceğini söyledi. 
     Bunun yanı sıra Bush, Felluce ve Necef'te çok iyi işleyen Irak askeri birimleri bulunduğuna işaret ederek, iyi bir komuta yapısının, Iraklı askerleri daha düzenli hale getireceğine inandıklarını kaydetti. 
     Amerikan askerlerinin Irak'ta ne kadar kalacağı sorusuna, ''Mümkün olduğu kadar çabuk, amacımıza ulaşıncaya kadar. Komutanlarımız bu konuda iyimserler. Ancak, Irak güçlerinin daha savaşmaya hazır olmadığının farkındayız'' dedi. 
     Suriye'de yaşayan Irak'ın devrik lideri Saddam Hüseyin taraftarlarının, Irak'taki isyancılara para akıttığını belirten Bush, bu konuda Suriye hükümetiyle birlikte çalışmaları gerektiğini söyledi. Bush, elinde diplomatik araçlar ve ekonomik baskı gücünün bulunduğunu hatırlattı ve her olasılığın masada olduğuna işaret etti. 
     
     RUMSFELD'E DESTEK 
     ABD Kongre üyeleri tarafından eleştiri yağmuruna tutulan ve istifaya davet edilen ABD Savunma Bakanı Donald Rumsfel ise, Bush'un basın toplantısında Başkan'dan büyük destek aldı. 
     Bush, Irak Savaşı'nda ölen askerlerin ailelerine gönderilen mektupları bizzat imzalamak yerine baskı imza kullandığı için ''duyarsızlıkla'' suçlanan Rumsfeld için, ''Ben onun askerlerimizi ne kadar önemsediğini biliyorum. Karısıyla birlikte Bethesda'da yaralanan askerleri sık sık ziyarete gidiyor. Rumsfeld çok iyi bir insan ve ordumuzu da çok derinden önemsiyor. Savaşın neden olduğu duyguları anlıyor'' dedi. 
     Başkan Bush, ikinci dönem yönetimde de Rumsfeld'den kalmasını istediğini, çünkü Rumsfeld'in çok iyi iş yaptığına inandığını söyledi. Bush, savunma bakanlığının zor bir iş olduğunu ve savaş zamanı bu işin daha da karmaşıklaştığını kaydetti. 
     
     RUSYA İLE İLİŞKİLER 
     Rusya Devlet Başkanı Vladimir Putin ile ilişkilerin sorulması üzerine Bush, ikinci dönemde de Putin ile çalışmaya devam edeceğini kaydetti. Bush, valileri atamak gibi demokrasiden uzaklaşan tutumlarda, özgür toplumlarda güç dengesi anlayışını Putin'e hatırlattığını anlattı ve ''Elbette bazı anlaşmazlıklarımız olacak. Onun da, benim bazı kararlarıma katılmadığı olabilir. Irak'taki gibi. Ancak Rusya ile ilişkilerimiz canlı ve önemli'' dedi. 
     Bush, ABD İç Güvenlik Bakanlığı görevine atadığı ancak, daha sonra evinde kaçak dadı çalıştırmak gibi geçmişinde bir dizi uygunsuzluk bulunması üzerine bu görevden geri çekilen New York'un eski emniyet müdürü Bernard Kerik ile ilgili soruları da yanıtladı. 
     Bush, bu meseleden ''hayal kırıklığı'' duyduğunu belirtirken, kişilerin geçmişini daha önceden kontrol etme sistemiyle ilgili önemli bir ders aldıklarını kaydetti. 
     Bush, yeni Ulusal İstihbarat Direktörlüğü görevi için ise, istihbarattan anlayan, dürüst ve iş yapmaya hazır birini bulacaklarını belirterek, ''onu bulduğumda size de duyuracağım'' dedi. 
     
</TEXT>
</DOC>
