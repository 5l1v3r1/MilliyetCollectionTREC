<DOC>
<DOCNO> 299775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun06.html </URL>
<DATE> 2004/12/22/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Yuşçenko estetik yaptıracak 
</HEADLINE>
<TEXT>

     MOSKOVA DHA 

ZEHİRLENDİĞİ için yüzü tanınmayacak derecede değişen Ukraynalı muhalefet lideri Viktor Yuşçenko'nun 26 Aralık'ta tekrarlanacak seçimlerin ardından İsrail'de estetik cerrahi operasyonu geçireceği bildirildi. 
     Rus Interfax ajansının haberine göre, doktorların dioksin zehirlenmesi teşhisi koyduğu Viktor Yuşçenko, İsrail'de dünyanın önde gelen estetik cerrahlarından birine kendini teslim edecek. İsrailde'ki Maariv gazetesi de Yuşçenko'nun yardımcılarının İsrail'e giderek Ukraynalı liderin tedavisi için Herzliya'daki özel bir klinikle anlaştığını yazdı. Doktorların yaptığı tahlillerde eylül ayında bir çeşit dioksinle zehirlendiği kesinleşen Yuşçenko'nun deforme olan yüzü ve cildinin yanı sıra, karaciğerini de tedavi ettirmesi gerektiğini belirtiliyor. 
     
     İNGİLİZ UZMAN DAHA DA KÖTÜLEŞECEK 

     Viktor Yuşçenko, cildini eski pürüzsüz haline kavuşturmaya çalışırken, Ukraynalı liderin zehirlenmiş olabileceğini ilk gündeme getiren İngiliz Profesör John Henry, Yuşçenko'nun yüzünün giderek daha da kötüleşeceğini söyledi. Viktor Yuşçenko'ya kendisini kolayca öldürebilecek dozda zehir verildiğine dikkat çeken Henry, "Yuşçenko'nun resimlerine baktığınızda durumun giderek kötüleştiğini göreceksiniz. Bu durum 2-3 yıl daha devam edecek. Cildinin eski pürürsüz haline dönmesine imkan yok" dedi. 
     Ukrayna'da Başbakan Viktor Yanukoviç'in zaferiyle' sonuçlanan devlet başkanlığı seçimlerinin 2'nci turuna hile karıştığı gerekçesiyle itiraz eden Yuşçenko önderliğindeki muhalefet, meydanlara inmiş ve ülke iç savaşın eşğine gelmişti. Uzun süren tartışmaların ardından Yüksek Mahkeme 2'nci turun 26 Aralık'ta tekrarlanmasını kararlaştırmıştı. 26 Aralık'ta yeniden Yanukoviç'in karşısına çıkmaya hazırlanan Yuşçenko, zehirlenmesinden siyasi rakiplerini sorumlu tutuyor. 
     
</TEXT>
</DOC>
