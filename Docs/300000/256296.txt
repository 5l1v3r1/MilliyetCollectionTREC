<DOC>
<DOCNO> 256296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun28.html </URL>
<DATE> 2004/07/18/ </DATE>
<TIME> 23.47 </TIME>
<AUTHOR>  </AUTHOR>
<HEADLINE>
Şaron, Peres'le koalisyon görüşmelerine başladı 
</HEADLINE>
<TEXT>

     İsrail Başbakanı Ariel Şaron, İşçi Partisi lideri Simon Peres'le koalisyon görüşmelerine başladıklarını bildirdi. 
     Şaron, Yahudi liderlere hitaben yaptığı bir konuşmada, Gazze Şeridi'nden çekilme planı için gereken çoğunluğu sağlamak amacıyla bugün İşçi Partisi ve bazı partilerle koalisyon görüşmelerine başladıklarını belirterek, bunu çok önemli bir başarı olarak gördüğünü söyledi. 
     İşçi partisinin müzakere heyetinden Bünyamin Ben-Eliezer, İsrail televizyonu 1'inci Kanalı'na yaptığı açıklamada, yeni koalisyona ilişkin ana hatların en kısa zamanda tamamlanmasını, 2 hafta içinde masaya yatırılan tüm konuların bir anlaşmayla sonuçlanmasını umduğunu söyledi. 
     Sağcı Şaron, çekilme planına karşı çıkan 2 bakanının görevine son vererek parlamentodaki çoğunluğu kaybetmesinin ardından hükümeti güçlendirmek için Şimon Peres liderliğindeki solcu İşçi Partisi'ne görüşme önerilerinde bulunmuştu. 
     Siyasi kaynaklar, Peres'e koalisyona girme teklifinde bulunan Şaron'un, bu partinin koalisyona girmesine karşı çıkanların tepkisini yatıştırmak için dinci partiler Şas ve Birleşik Tevrat Yahudiliği'ne de teklif yaptığını belirtmişlerdi. 
     
</TEXT>
</DOC>
