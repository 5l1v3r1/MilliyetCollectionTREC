<DOC>
<DOCNO> 263237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur50.html </URL>
<DATE> 2004/08/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İstanbul'da 15 ve 16 Ağustos günü için su baskını ve yıldırım uyarısı 
</HEADLINE>
<TEXT>

     İstanbul'daki kamu kurum ve kuruluşları ile belediyeler, 15 ve 16 Ağustos'ta beklenen sağanak yağış nedeniyle yaşanabilecek su baskınları ve yıldırım gibi olumsuzluklara karşı alınacak tedbirler konusunda uyarıldı. 
     İstanbul Valiliği Afet Yönetim Merkezi'nden yapılan açıklamada, Meteoroloji Genel Müdürlüğü'nün bugünkü uyarısında, yarın akşam saatlerinden sonra Trakya'dan başlayacak sağanak ve gök gürültülü sağanak yağışların, 15 Ağustos Pazar günü Marmara'da, 16 Ağustos Pazartesi gününden itibaren de Marmara'nın doğusunda etkili olacağı ve hava sıcaklıklarının 4-6 derece azalacağının bildirildiği kaydedildi. 
     Meteorolojik uyarıda, pazar ve pazartesi günleri su baskını ve taşkınların meydana gelebileceğinin, yıldırım tehlikesi gibi olumsuzlukların yaşanabileceğinin belirtildiği ifade edilen açıklamada, aşırı yağışların kent yaşamına olumsuz etkilerine karşı ilgili tüm kamu kurum ve kuruluşları ile mahalli idarelerin alınacak tedbirler ve yapılacak çalışmalara ilişkin uyarıldığı bildirildi. 
     Açıklamada, alınacak tedbirler konusunda yapılan uyarılar şöyle sıralandı 
     ''Tüm kriz merkezleri faaliyete geçirilecek. Dere yataklarında sorun teşkil eden noktalar ile menfez ve kanallar kontrol edilerek temizlikleri yapılacak. Özellikle ana arterlerde trafik akışını olumsuz etkileyecek su birikintilerinin oluştuğu alanlarda tedbirler alınarak mazgal temizlikleri yapılacak ve bu alanlar kontrol altında tutulacak. Tüm baraj göllerinde su seviyeleri kontrol altında tutulacak. Su baskınına maruz kalmış konut ve iş yerlerinde su tahliyesi yapmak üzere motopomp ve diğer araçlarla ekiplerin görevde olmaları sağlanacak. Yoğun yağışın etkisiyle olumsuzluk yaşanabilecek alanlarda ek trafik ve güvenlik tedbirleri alınacak. Bölgesel su baskını yaşanan yerlerde çevre sağlığı açısından ilaçlama yapılacak. Yoğun su baskınlarının yaşandığı bölgelerde su baskınına maruz kalmış ihtiyaç sahiplerinin iaşe ve diğer ihtiyaçları imkanlar ölçüsünde değerlendirilecektir.'' Açıklamada ayrıca, gerek kent dokusunun yapısı, gerekse altyapı tesislerinin yetersizliğinden dolayı daha önce su baskını problemiyle karşılaşılan bölgelerde yaşayan vatandaşların dikkatli olmaları, can kaybı gibi müessir olayların yaşanmaması için kişisel güvenliklerini almaları istendi. 
     
</TEXT>
</DOC>
