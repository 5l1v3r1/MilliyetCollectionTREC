<DOC>
<DOCNO> 261956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yasam/axyas01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Truva atlarını ikiledik 
</HEADLINE>
<TEXT>


Bir tane Ahmet Karadeniz ustanın yaptığı 'Türk işi' Truva atımız vardı. Şimdi ona, 12 ton ağırlığında Hollywood yapımı bir arkadaş geldi... 

GÖKHAN KARAKAŞ İstanbul 

Gişe rekorları kıran "Truva" Troy filminin tahta atı, Çanakkale'de sergilenmek üzere Türkiye'ye getirildi. 
"Truva"nın gösterime girmesinin ardından Japonya'ya gönderilen tahta atı, Türkiye'nin yanı sıra Yunanistan ve İspanya da istedi. Ancak filmin yapımcısı Warner Bros şirketi, Kültür ve Turizm Bakanlığı'nın girişimleri üzerine atı Türkiye'ye göndermeye karar verdi. 350 parçaya ayrılan 12 ton ağırlığındaki at, 8 Temmuz'da Yokohoma Limanı'ndan Danimarka bandıralı bir gemiye yüklendi. Üç konteyner içindeki at Haydarpaşa Limanı'na dün ulaştı. 32 gün süren yolculuğun 20 bin dolarlık yaklaşık 30 milyar lira ücretini ise Kültür Bakanlığı Sinema ve Telif Hakları Genel Müdürlüğü karşıladı. 
Haydarpaşa Gümrük Muhafaza Müdürü Recep Bilgin, "Truva Atı'nı istedikleri zaman Çanakkale Valiliği'ne sevk edebiliriz" dedi. Montajı yapıldıktan sonra bir süre valilik önünde sergilenecek olan at, ardından Çanakkale'deki 18 Mart Tepesi'ne yerleştirilecek. 




</TEXT>
</DOC>
