<DOC>
<DOCNO> 251083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko13.html </URL>
<DATE> 2004/06/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TPAO, Libya'da yeni petrol sahaları açmak istiyor... 
</HEADLINE>
<TEXT>

     Devlet Bakanı Kürşad Tüzmen, Türkiye Petrolleri Anonim Ortaklığı'nın TPAO Libya'da yeni petrol sahaları açma talebini, Petrol Bakanlığı'na iletti. 
     Ticari ilişkileri geliştirmek amacıyla Türk işadamları ile birlikte Libya'nın başkenti Trablus'a gelen Tüzmen, bugün Libya Büyük Suni Nehir Projesi İdaresi Başkanı Abdülmecit El Mahruk El Goud ve Petrol Bakanı Abdullah El Bedri'yi makamında ziyaret etti. 
     Bakan Tüzmen, Başkan Goud'a suni nehir projesi kapsamında yapılan çalışmalarda Türk işadamlarının da yer almak istediğini belirtirken, Bakan Bedri'ye de TPAO'nun Libya'da yeni petrol sahaları açma talebini iletti. 
     
     TPAO GENEL MÜDÜR DİNÇ 
     Konuyla ilgili olarak basın mensuplarına açıklamada bulunan TPAO Genel Müdürü Osman Saim Dinç, önümüzdeki Temmuz ayında Libya'nın 8-10 petrol arama sahası için uluslararası bir ihale açacağını, TPAO'nun da bunlardan petrol zenginliği açısından verimli bulduğu iki sahaya talip olduğunu söyledi. 
     Konuyla ilgili ön araştırma yaptıklarını anlatan Dinç, ''Maliyetini, sismik araştırmasını ve sondaj haritasını içeren bir paket hazırlayıp, ihalede sunacağız. Sahada petrol keşfedildiği takdirde, Petrol Bakanlığı ile beraber her saha için 1.5-2 milyar dolarlık bir yatırım yapacağız'' dedi. 
     İstedikleri sahayı aldıkları ve petrol bulunması halinde oldukça iyi bir kazanç elde edileceğini ifade eden Dinç, sahalarda petrol bulunmazsa ön araştırma için harcanan paraların üzerine ''bir bardak soğuk su'' içeceklerini söyledi. 
     Halen Libya'da TPAO'nun elinde her biri 10 bin kilometrekare olmak üzere 2 tane petrol arama sahası bulunduğunu ifade eden Dinç, buralarda 2000 yılından beri çalışma yaptıklarını, ancak ilave sondaj ve petrol üretim çalışması yapılması gerektiğini sözlerine ekledi. 
     Bu arada, Libya'da Türk müteahhitlerinin 1988 yılından beri alacakları ciddi paralar bulunduğu belirtiliyor. Bununla ilgili bu yılın Ağustos ayında yapılacak olan Türkiye-Libya KEK toplantısı öncesinde bir ''uzmanlar komitesi'' oluşturularak, konuyla ilgili çalışma yapılması öngörülüyor. 
     
</TEXT>
</DOC>
