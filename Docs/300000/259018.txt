<DOC>
<DOCNO> 259018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko28.html </URL>
<DATE> 2004/07/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Renault Clio Symbol yenilendi... 
</HEADLINE>
<TEXT>

     Türkiye'de en fazla satılan otomobiller arasında yer alan Renault'un Clio Symbol modeli yenilendi. 
     Renault Mais'ten yapılan açıklamaya göre, iç ve dış tasarımında gelişmeler yapılan ve 80 beygir gücünde yeni dizel motor seçeneği bulunan Clio Symbol Faz 3, 19 milyar 330 milyon liradan başlayan anahtar teslim fiyatlarla pazara sunuldu. 
     Açıklamada, 2002 ve 2003 yıllarında Türkiye otomobil pazarının en çok satılan otomobili ünvanına sahip olan modelin, 1999 yılının Kasım ayındaki lansmanından, bu yıl Haziran ayı sonuna kadar 78 bin 200 adet satıldığı kaydedildi. 
     Clio Symbol'ün, kendi segmentinde yaklaşık yüzde 37'lik pazar payı ile açık ara liderliği elinde bulundurduğu belirtilen açıklamada, Türkiye'de 1999 yılından bugüne kadar 248 bin 194 adet üretilen Clio Symbol'ün üretiminin yaklaşık yüzde 67'sinin başta Polonya, Macaristan, Rusya, Romanya ve Cezayir olmak üzere yaklaşık 50 ülkeye ihraç edildiği vurgulandı. 
     Açıklamada, ''Clio Symbol'ün Türkiye pazarında elde ettiği başarılı satış grafiğini, birçok yeniliği barındıran yeni versiyonu Clio Symbol Faz 3 ile daha da ileri seviyelere ulaştırması planlanıyor'' denildi. 
     
     MODELDEKİ YENİLİKLER 

     Clio Symbol Faz 3, dış tasarımda yapılan yenilikler arasında yeni arka stop lambaları, yeni jant kapakları ve yeni gövde renkleriyle dikkat çekiyor. 
     Yeni renkler olarak, Clio Symbol Faz 3'te Megane Sedan'da bulunan ateş kırmızı, çağla yeşili, angora beji ve duman grisi kullanılıyor. 
     İç tasarımda ise yeni koltuk kumaşları ve yeni gösterge tablosu yapılan yenilikler arasında yer alıyor. 
     Clio Symbol Faz 3'te en önemli gelişme ise 80 beygir gücünde 1.5 dCi motorun Clio Symbol'ün motorları arasına eklenmesi oldu. 1.5 dCi motor, çevre kirlilik normları ve düşük yakıt tüketimi ile dikkat çekiyor. 
     
</TEXT>
</DOC>
