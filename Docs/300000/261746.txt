<DOC>
<DOCNO> 261746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/soneko04.html </URL>
<DATE> 2004/08/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Piyasalar, IMF destekli bir programı satın almaya başladı... 
</HEADLINE>
<TEXT>

     Piyasaların, IMF destekli bir programı satın almaya başladığı belirtildi. 
     Gedik Yatırım Menkul Değerler tarafından hazırlanan haftalık strateji raporunda, IMKB Ulusal-100 Endeksi'nin geçen hafta yüzde 1.0 oranında değer kaybederek 19.188.55 puandan kapandığı anımsatıldı. 
     Raporda, yeni ekonomik program için IMF heyetinin Türkiye'ye çağrılmasının yarattığı olumlu hava ile haftaya alıcılı başlayan hisse senetleri piyasasının, 45 dolara yaklaşan petrol fiyatlarının etkisini göstermeye başlamasıyla satışa döndüğü belirtildi. 
     İMKB'de zaman zaman görülen satışların piyasadan çıkış amaçlı olmaktan ziyade hisse değişimi amaçlı olduğu kaydedilen raporda, şu görüşlere yer verildi 
     ''Makro çerçeve, ödemeler dengesi, bütçe politikaları, bütçe finansmanı, bankacılık reformu ve para politikaları olmak üzere altı temel değişken üzerinde yoğunlaşan IMF heyetinin IMF üst yönetimini bilgilendirmesinin ardından büyük ihtimalle Eylül ayında yeni ekonomik program lanse edilecek. IMF heyetinin çağrılmasının ardından piyasaların artık IMF destekli bir programı satın almaya başladığı söylenebilir.'' Raporda, yarın Amerikan Merkez Bankası'nın FED açık piyasa işlemleri toplantısı yapılacağı anımsatılarak, ABD ikinci çeyrek büyüme verisi, istihdam dataları ve daha önce yetkililerin yaptığı açıklamaların bu toplantıda maksimum 25 baz puanlık faiz artırımı yapılacağını gösterdiği belirtildi. 
     Raporda, ''25 baz puanlık faiz artırımı önemli ölçüde fiyatlara yansıtılmış olduğundan daha yüksek bir artırım gelmediği taktirde, bu verinin piyasaları olumsuz etkilemeyeceğini tahmin ediyoruz'' denildi. 
     Piyasaları tehdit eden en önemli yurtdışı riskin petrol fiyatları olduğu kaydedilen raporda, geçen hafta 44.75 dolara kadar çıkan fiyatlar için 50 dolar seviyelerinin konuşulmaya başlandığı, büyük ölçüde Yukos olayının tetiklediği fiyatların piyasalara etkisinin azalması için 42 doların altına gerileme olması gerektiği vurgulandı. 
     Raporda, hisse senetleri talebini etkileyen en önemli değişkenlerden biri olan faizlerde henüz istenen iyileşmenin gerçekleşmediği de belirtilerek, Hazine'nin bu ay içinde 17.8 katrilyon lira itfası bulunduğu ve bunun 7.9 katrilyon lirasının bu hafta yapılacağı anımsatıldı. Raporda, ''Bu yoğun borç trafiğinde faizlerde ciddi bir gerileme olması zor'' dedi. 

     
</TEXT>
</DOC>
