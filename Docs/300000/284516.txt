<DOC>
<DOCNO> 284516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/ekonomi/aeko.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola, Telsim'de üçte bire razı oluyor 
</HEADLINE>
<TEXT>


Uzan ailesinin Telsim'deki yatırımlar ve şahsi harcamaları için Motorola ve Nokia'dan alıp ödemediği 2.7 milyar dolarlık kredi sorunu, iki şirketin Telsim satış gelirinin üçte birine razı olmasıyla çözülüyor 

Nedim Şener 

İmar Bankası'ndaki toplam 8.5 katrilyon liralık 5.6 milyar dolar yolsuzluk nedeniyle Uzan ailesinin el konulan şirketlerinden Telsim'in, Motorola ve Nokia'ya olan 2.7 milyar dolarlık borç sorunu çözülmek üzere. 
Uzun süredir Tasarruf Mevduatı Sigorta Fonu TMSF ile görüşen Motorola alacağı 1.9 milyar dolar ve Nokia alacağı 800 milyon dolar temsilcilerinin, toplam 2.7 milyar dolarlık alacaklarına karşılık Telsim'in satışından elde edilecek gelirin üçte birine razı olduklarını beyan ettikleri bildirildi. 

Bilançoya zarar yazdılar 
Bu konudaki anlaşmanın kısa süre sonra kamuoyuna açıklanacağı bildirildi. Bir süre önce her iki şirket de Uzanlar'dan alacaklarını tahsil edemedikleri için bu rakamları bilançolarına zarar olarak yazmışlardı. 
Anlaşmaya son noktanın konulmasıyla yılbaşından önce Telsim'in satış ilanlarının verileceği, ocak ya da şubat ayı gibi de şirketin satılabileceği bildirildi. 
2.7 milyar dolarlık krediyi geri ödemedikleri için Uzanlar aleyhine Amerika Birleşik Devletleri New York Eyalet Mahkemesi'ne açtıkları dolandırıcılık davası hafta başında Temyiz Mahkemesi tarafından da onaylanan Motorola ve Nokia şirketleri, Telsim'e el koyan TMSF ile yaptıkları görüşmelerde Türk Hazinesi'nin de alacağı oranında satıştan pay almasını kabul etti. 
Uzan Grubu'nun İmar Bankası nedeniyle 5.6 milyar dolar, Telsim'in vergi borçları nedeniyle 500 milyon dolar olmak üzere toplam 6 milyar dolar borcu bulunuyor. 

Mutabakat sağlandı 
TMSF ile şirketler arasında varılan mutabakata göre ocak ya da şubat ayında satılacak olan Telsim'den elde edilecek gelir, TMSF ve iki şirket arasında oransal olarak bölüşülecek. İki şirketin yönetimi ile TMSF'nin gruptan toplam 9 milyar dolarlık alacağı bulunuyor. 
Telsim'in satışından elde edilecek gelirin oransal olarak paylaşılması esasına göre alacakta üçte bir hakkı olan Motorola ve Nokia, gelirin de üçte birini alacak. 
Yani, en geç şubat ayında satılması beklenen Telsim'den 2 milyar dolar hasılat elde edilmesi halinde bunun üçte biri olan 700 milyon dolar Motorola ve Nokia'nın olacak. Halen 6 milyon adet abonesi bulunan Telsim'in 3 milyon dolara satılması halinde de Motorola ve Nokia'nın alacağı tutar 1 milyar dolara çıkacak. Motorola ve Nokia şirketleri, Telsim'in satışından paylarına düşen parayı alacakları oranında bölüşecekler. 

ABD'deki gayrimenkuller 
Motorola ve Nokia şirketleri ABD'de New York Eyalet Mahkemesi'ne açtıkları ve kazandıkları dolandırıcılık davasının kararı gereği ise Uzanlar'a ait gayri menkullerin gelirlerini de alabilecekler. Türkiye bu gayrimenkuller üzerinde bir hak iddia etmeyecek. 

Yabancı ülkelerdeki mallar mahkemeyi bekleyecek Tasarruf Mevduatı Sigorta Fonu ile Motorola ve Nokia şirketleri, Uzanlar'ın Avrupa ülkelerindeki gayrimenkulleri için de karşı karşıya geldi. Bilindiği gibi Uzanlar'ın İngiltere ve İsviçre'de de gayrimenkulleri bulunuyor. Motorola ve Nokia şirketleri açtıkları davalarla bu ülkelerdeki gayrimenkuller üzerine tedbir koydurmuştu. Bu malların satışından elde edilecek gelirin nasıl paylaşılacağı sorunu ise yerel mahkemelerin vereceği karar ile çözülecek. 
Öte yandan Uzanlar'ın İsviçre bankalarında gizli hesaplarda bulunan 190 milyon dolar parası tespit edildi. Bu paranın hangi tarafta kalacağı ya da paylaşımı konusunda da hukuki prosedürlerin tamamlanması bekleniyor. 


</TEXT>
</DOC>
