<DOC>
<DOCNO> 283426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko08.html </URL>
<DATE> 2004/10/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TMSF, Uzan ve Aksoy gayrimenkullerini satacak... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan ve Aksoy grubuna ait gayrimenkulleri satışa çıkaracak. 
     TMSF'den yapılan açıklamaya göre, Uzan Ailesi'ne ait Sarıyer'de bulunan 5 gayrimenkulden 4 trilyon 710 milyar lira gelir elde edilmesi beklenirken, Kadıköy'de yer alan 3 taşınmaza 100 milyar lira muhammen bedel önerildi. 
     Büyükçekmece'deki bir gayrimenkul için 1 trilyon 100 milyar liraya alıcı aranırken, Çatalca'daki gayrimenkul 928 milyar lira, Beyoğlu'ndaki 420 milyar lira, Şişli'deki gayrimenkul ise 75 milyar lira muhammen bedelle 5 Kasım'da satışa çıkacak. 
     TMSF, İktisat Bankası'nın borçlarına karşılık Aksoy grubundan haczettiği 20 gayrimenkulü de satışa sunacak. 
     İstanbul Şişli, Sarıyer, Bakırköy, Büyükada ve Sedef Adası'ndaki gayrimenkuller dışında Bursa Osmangazi, Mersin Silifke ve Bodrum Muğla'da bulunan taşınmazlar da satılacak. 11 Kasım'da satışa sunulacak gayrimenkullerin toplam muhammen bedeli 8 trilyon 936 milyar 400 milyon lirayı buluyor. 
     
</TEXT>
</DOC>
