<DOC>
<DOCNO> 284381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonsiy09.html </URL>
<DATE> 2004/10/29/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Başbakan Erdoğan Roma'da temaslarına devam ediyor 
</HEADLINE>
<TEXT>

     Başbakan Recep Tayyip Erdoğan, bugün imzalanan Avrupa Anayasası'nın ''hayırlı olması'' dileğinde bulunarak, ''Atılan imzaların, medeniyetlerin buluştuğu bir Avrupa'nın oluşmasına vesile olmasını temenni ediyoruz'' dedi. 
     Erdoğan, Roma'daki Türk Büyükelçiliği'nde düzenlediği basın toplantısında, imzaladığı Avrupa Anayasası nihai senedi ile yaptığı ikili görüşmeleri değerlendirdi. 
     AB üyesi 25 ülke ile Türkiye'nin de aralarında bulunduğu 3 aday ülkenin, Avrupa Anayasası ve nihai senedini imzaladığını belirten Başbakan Erdoğan, bunun Avrupa'nın geleceği için hayırlı olmasını dileyerek, ''Atılan imzaların, medeniyetlerin buluştuğu bir Avrupa'nın oluşmasına vesile olmasını temenni ediyoruz'' dedi. 
     Türkiye'nin AB üyeliğinin uzun bir süreç olduğunu ve bunun devam edeceğini vurgulayan Erdoğan, bu süreçte, 17 Aralık tarihinin Türkiye için çok önemli olduğunu kaydetti. 
     Bugünün çok faklı bir anlamı daha olduğunu, Cumhuriyetin 81. yıldönümünün kutlandığını belirten Başbakan Erdoğan, Roma'da temasları nedeniyle kendisi ve beraberindekilerin Türkiye'deki kutlamalara katılamadıklarını ifade etti. 
     Erdoğan, Roma'da Türk Büyükelçiliği'ndeki Cumhuriyet Bayramı kutlamalarına katıldıklarını belirtti. Türk milletinin Cumhuriyet Bayramı'nı kutlayan ve daha nice kutlamalarda bir arada olma temennisinde bulunan Erdoğan, ''Her kutlamamızın ülkemizin kalkınmasına ve geleceğine yönelik arzulanan o aydınlık yarınlara ulaşma noktasında daha ileri bir mesafe alınmasına vesile olmasını temenni ediyoruz'' diye konuştu. 
     
     ''OLUMLU BAKIŞLARI, BİZİ MEMNUN ETTİ'' 
     İmza törenin yanı sıra ikili görüşmeler de yaptığını anımsatan Başbakan Recep Tayyip Erdoğan, İtalya, İngiltere, Avusturya, Almanya, Belçika, İspanya, İsveç ve Yunanistan başbakanları ile bir araya geldiğini ifade etti. 
     Görüşmelerde, AB'nin 17 Aralık sürecine ve Türkiye'nin bu süreçteki konumunu liderlerle ele aldıklarını belirten Erdoğan, şöyle dedi 
     ''Hemen hemen hepsinin olumlu bakışlarını bizzat kendilerinden dinlememiz, bizleri de ayrıca memnun etti. Bu kalan süreç içerisinde görüşmelerimiz, çalışmalarımız aynı şekilde devam edecek. İnanıyorum ki 17 Aralık tarihi, artık tüm ülkelerinde beklediği bir adımın atılmasına vesile olacaktır.'' 
     
     '' BİZ HAZIRIZ, TAMAMLADIK DİYECEĞİZ'' 
     Başbakan Recep Tayyip Erdoğan, bir gazetecinin, imzalanan Avrupa Anayasası metninin ilgili ülkelerin parlamentolarına ya da halk oyuna sunulacağını anımsatarak, ''Fransa'da yapılacak halk oylamasının Türkiye'nin AB üyeliği ile ilişkilendirileceği'' yönündeki sözleri üzerine, Türkiye'nin AB üyeliği sürecinde bir yol haritasını, bir takvimi belirleme yetkisinin olmadığını söyledi. Bu süreç içerisinde, müzakerelerin de bitirilebileceğini ifade eden Erdoğan, ''Bu müzakereler bitirildiği anda, bütün tam üye ülkeler bunun bitirildiğine inandığı anda, bunun kararını verirler. Karar mercii, ben değilim'' diye konuştu. 
     Türkiye'nin gerek Kopenhang kriterleri gerek Mastrich kriterleri çerçevesinde neler yapılması gerekiyorsa, onları yapacağını ifade eden Erdoğan, 35 ayrı birimde çalışmalar yürütüldüğünü ve bu çalışmalar bittikten sonra ''İşte biz hazırız, tamamladık'' diyeceklerini, AB ülkelerinin de bu süreç içerisinde oldukları için, ''Türkiye artık üzerine düşen herşeyi gerçekleştirmiştir'' diyerek kararı vereceklerini kaydetti. Erdoğan, ''Onun için çok da aceleci olmanın anlamı yok'' dedi. 
     
     ''KIBRIS İLE İLGİLİ EK BİR MEKTUP VERİLMİŞTİR'' 
     Başbakan Recep Tayyip Erdoğan, görüştüğü liderlerden tam üyelik izlenimi alıp almadığı yönündeki bir soru üzerine, görüştüğü liderlerin ortak kanaatinin bu olduğu izlenimi edindiğini söyledi. 
     Bir gazetecinin, ''Berlusconi ile neler konuştunuz, imzaladığınız nihai senette Kıbrıs ile ilgili protokoller var. Türkiye'nin bu senedi imzalamasının Güney Kıbrıs'ı, Kıbrıs olarak tanıyacağı şeklinde yorumlar yapılıyor. Ne diyeceksiniz '' sorusuna, Erdoğan, şu yanıtı verdi 
     ''Sayın Berlusconi, Türkiye'nin 17 Aralık'tan sonra tam üyelik ile sonuçlanacak müzakere sürecini çok açık ve net destekliyor. Bu konuda en ufak bir tereddüt söz konusu değil. Bunun yanında şu ana kadar verdiği desteği diğer ülkeler nezrinde sürdürmenin gayreti içinde olduğunu da söylüyor. Burada bizim herhangi bir endişemiz yok. 
     Kıbrıs ile ilgili konuda da temel bir düşünceyi ortaya koymak istiyorum. Düşünce değil, kayıtlarda olanı ortaya koymak istiyorum. Bugün imza attığımız metin, her şeyden önce Türkiye'yi hukuken bağlayan bir metin değildir. Bu bizi siyaseten bağlayan bir metindir. Ve biz bunu aday ülke ve gözlemci sıfatıyla imzaladık. Kaldı ki bütün bunlara rağmen, Kıbrıs ile ilgili ek bir mektup verilmiştir.'' Erdoğan, ''Ek mektubu açar mısınız '' sorusuna, ''Biraz sabırlı olun'' yanıtını verdi. 
     
     ''MÜZAKERE SÜRECİ İÇİN REFERANDUM YAPILMAZ'' 
     Avusturya Başbakanı Wolfgang Schüssel ile görüşmesine ilişkin bir soru üzerine de Erdoğan, Avusturya'nın bütün sıkıntılara rağmen, olumlu istikamette hareket edeceklerini söylediğini kaydetti. 
     Erdoğan, başka bir soru üzerine, müzakere süreci ile tam üyelik konusunun birbirinden farklı konular olduğunu söyledi. Erdoğan, ''17 Aralık'ta müzakere süreci başlasın mı, başlamasın mı diye, bunun kararı verilsin diye, bunun referandumu yapılmaz. Bugüne kadar yapılmadı zaten'' diye konuştu. 
     Bir gazetecinin, ''Fransa Cumhurbaşkanı'nın basına ayrı kendisine ayrı konuştuğu'' şeklindeki sözleri üzerine de Erdoğan, ''Bu sayın Chirac'a karşı çok saygısız bir yaklaşım olur. Bize bu noktada hiçbir zaman söylediğinden farklı birşey söylememiştir'' dedi. 
     Erdoğan, medya aracılığıyla devlet ve hükümet başkanları ile hiçbir zaman görüşmediğini, bu tür görüşmelerin yanlış olduğunu söyledi. 
     
     BEŞİKTAŞ-FENERBAHÇE DERBİSİ 
     Katolik Kilisesi'nin ruhani lideri Papa 2. Jean Paul'un, ilk defa İtalyan gazetesine Türkiye ile ilgili olumlu açıklama yaptığını anımsatarak, bu konudaki görüşlerini soran gazeteyi yanıtlarken de Erdoğan, ''Hayırlı olsun demekten başka ne olur'' dedi. 
     Erdoğan, bazı AK Parti milletvekillerinin, 29 Ekim Cumhuriyet Bayramı resepsiyonuna Çankaya Köşkü'nden gelen davetiyeleri geri göndermeleri konusuyla ilgili olarak da her milletvekili arkadaşının tasarruf hakkı olduğunu, bu tasarruf yetkilerini kullandıklarını söyledi. 
     Erdoğan, Beşiktaş-Fenerbahçe derbisiyle ilgili olarak da ''İyi oynayan kazansın'' dedi. 
     
</TEXT>
</DOC>
