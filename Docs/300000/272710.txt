<DOC>
<DOCNO> 272710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo24.html </URL>
<DATE> 2004/09/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Derbi öncesi dev zirve... Demirören ve Canaydın biraraya geldi... 
</HEADLINE>
<TEXT>

     Beşiktaş Kulübü'nün eski yöneticisi olan Beşiktaş Belediye Başkanı İsmail Ünal, 19 Eylül Pazar günü Beşiktaş ile Galatasaray arasında yapılacak derbi maç öncesi, 2 kulübün başkanını biraraya getirdi. 
     Galatasaray Kulübü Başkanı Özhan Canaydın ile Beşiktaş Kulübü Başkanı Yıldırım Demirören, İsmail Ünal'ın daveti üzerine Ortaköy'deki Feriye Lokantası'nda buluştu. 
     Derbi öncesi dostluk mesajlarının verildiği buluşmada, Beşiktaş Belediye Başkanı Ünal, Canaydın'a siyah-beyaz, Demirören'e ise sarı-kırmızı renklerden oluşan çiçek verdi. 
     Özhan Canaydın, yaptığı konuşmada tüm taraftarları centilmenliğe davet ederek, ''Bugün burada biraraya geldik ama biz her zaman beraberiz. Güzel, centilmence, iki camiayı kırmayacak maç temenni ediyorum. Her iki takım da sporun gerçeği olan 3 sonuçtan birini alacak'' dedi. 
     Yıldırım Demirören de dostluğun kazanmasını istediğini vurgulayarak, şöyle konuştu 
     ''Ezeli rakip, ebedi dost 2 kulüp, pazar günü karşılaşacak. Eminim dostluk kazanacaktır. Biz taraftarlarımıza güvendiğimiz için statta tel örgüleri kaldırdık. Onların bu güvene layık olacaklarına inanıyorum. Başkanımıza garanti veriyorum. Çok rahat gelip, iyi bir taraftar kitlesiyle karşılaşarak stattan ayrılacaklar. Dostluk kazansın. Maçlar geçici, biz kulüpler kalıcıyız.'' Beşiktaş Belediye Başkanı İsmail Ünal ise belediye sınırları içinde hem Beşiktaş, hem Galatasaray'ın tesislerinin bulunuyor olmasından dolayı kendini çok şanslı gördüğünü söyledi. 
     Ünal, ''Bu birliktelikten gerek taraftar, gerek sporun içinde olan insanlar gereken mesajı alacaktır. Pazar günü iki takıma da başarılar diliyorum. Fair-play içinde geçsin. Sayın başkanımız Canaydın yıllarca bu ödülleri aldı. Sevgili başkanımız Demirören de fair play ödüllerine layık davranışlar sergiliyor'' diye konuştu. 
     
</TEXT>
</DOC>
