<DOC>
<DOCNO> 271804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur39.html </URL>
<DATE> 2004/09/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Diyanet'e kadın müftü yardımcısı alınacak... 
</HEADLINE>
<TEXT>

     Diyanet İşleri Başkan Yardımcısı Fikret Karaman, yıl sonuna kadar 15 kadın müftü yardımcısı alacaklarını söyledi. 
     Karaman, AA muhabirine yaptığı açıklamada, ülke nüfusunun yarısını bayanların oluşturduğunu, özellikle din konusunda kadınların aydınlatılmasının zorunlu olduğunu ifade ederek, Diyanet İşleri Başkanlığı'nın son 1-2 yıl içerisinde hizmet alanını, plan ve programını çok geniş hazırladığını bildirdi. 
     Kadınların toplum ve ailede özel bir yeri olduğuna dikkat çeken Karaman, özellikle Doğu Anadolu Bölgesi'ndeki kadınların birçok konuda erkekler kadar toplum içine çıkmadıklarını, din konusunda bilgilenme ve istedikleri zaman istedikleri bilgiye ulaşma imkanına sahip olamadıklarını söyledi. 
     Kadın müftü yardımcılarının, kadınların aile içi problemleri, dini ihtiyaçları ve aydınlanmak istedikleri konularla ilgili çalışma yapacağını kaydeden Karaman, şöyle konuştu 
     ''Müftü yardımcılarımız, il müftülüklerimizde oturmayacak. İlçe ilçe dolaşarak kadınlarımızı din konusunda aydınlatacak. Bundan 2-3 yıl önce, Batman'da, özellikle kadınlar arasında ciddi bir intihar olayı vardı. Bu insanların herhalde bir yerde bir boşlukları var. İnanç, kültür ve İslam dinini anlama bakımından eksiklikleri olduğunu düşünmemiz lazım. Kadın müftü yardımcılarımızın her konuda bu insanları aydınlatacağını düşünüyoruz. Bunlarla ilgili hazırlıklarımız son aşamaya geldi. Yıl sonuna kadar 15 kadın müftü yardımcısı alacağız. Bu uygulama, Cumhuriyet tarihinde bir ilk olacak.'' 
     
</TEXT>
</DOC>
