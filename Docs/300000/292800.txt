<DOC>
<DOCNO> 292800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun13.html </URL>
<DATE> 2004/11/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Japonya askerleri 2005 sonuna kadar Irak'ta 
</HEADLINE>
<TEXT>

     Japonya Savunma Bakanı Yoshinori Ono, Irak'taki durum tam olarak düzelinceye kadar askerlerinin Irak'ta kalması gerektiğini, bunun da 2005'in sonlarını bulabileceğini söyledi. 
     NHK televizyonunda yayınlanan bir programa katılan Ono, Irak'tan çekilme kararının, askerlerin Irak'ın yeniden yapılanmasına yardım için üstlendikleri görevlerin bitmesine bağlı olduğunu söyledi. 
     Ono, çekilme kararıyla ilgili hesaba katılacak diğer bir etkenin, çokuluslu gücün Irak'ı terk etmesi için belirlenen Aralık 2005 tarihi olduğunu belirtti. 
     BM Güvenlik Konseyi, Irak'taki çokuluslu güce ait askerlerin çekilmesi için Aralık 2005'i son tarih olarak belirlemişti. Bu karar, Irak'ta anayasaya bağlı bir hükümet kurulması sürecinin aşamalarını da içeriyor. 
     Irak'ın güneyindeki Samava'da yaklaşık 500 Japon askeri görev yapıyor. Japon güçlerinin ülkede kalış süreleri, bu yıl 14 Aralık'ta sona eriyor. Hükümetin, çekilme kararından önce bölgedeki durumu değerlendirmeyi planladığı belirtiliyor. 
     
</TEXT>
</DOC>
