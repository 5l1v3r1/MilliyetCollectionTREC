<DOC>
<DOCNO> 266877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko32.html </URL>
<DATE> 2004/08/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Taşıt kredisinde düşük faiz patlaması... 
</HEADLINE>
<TEXT>

     Yılın ikinci çeyreğinde taşıt kredisi kullanımı, 3 katrilyon lira ile rekora ulaştı. 
     Otomotiv Sanayii Derneği OSD tarafından derlenen Türkiye Bankalar Birliği ve Tüketici Finansmanı Şirketleri Derneği verilerine göre, ikinci 3 aylık dönemde 154 bin 820 kişiye taşıt kredisi kullandırıldı. 
     2003 yılının aynı dönemi ile kıyaslandığında, taşıt kredisi kullanımında yüzde 295 oranında artış olduğu görüldü. 
     Bu artışta, 2004 yılı ikinci 3 aylık dönemdeki pazarın 2003 yılı aynı dönemine göre yüzde 193 oranında artmasının önemli bir etkisi bulunduğu bildirildi. 
     2003 yılı ikinci 3 aylık dönemde, kredili satış oranı yüzde 54 iken, bu oran 2004 yılı ikinci 3 aylık dönemde yüzde 72'ye yükseldi. Bu artışta, kredi faiz oranlarının 2003 yılına göre düşük olmasının etkili olduğuna dikkat çekildi. 
     2004 yılı ikinci 3 aylık dönemde 3 katrilyon 28 trilyon lira taşıt kredisi kullanımı gerçekleşti. Kullandırılan kredi miktarında, 2003 yılı aynı dönemine göre TL bazında yüzde 283 oranında artış saptandı. 
     Yılın ilk çeyreğinde, 121 bin 103 kişiye 2.4 katrilyon lira tutarında taşıt kredisi kullandırıldığı dikkate alındığında, yılın ilk yarısında taşıt kredisi kullanan kişi sayısının 275 bin 923'e, kullanılan kredi miktarının da 5 katrilyon 440 trilyon liraya ulaştığı görüldü. 

     
</TEXT>
</DOC>
