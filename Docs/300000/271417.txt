<DOC>
<DOCNO> 271417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonspo02.html </URL>
<DATE> 2004/09/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Daum çare arıyor 
</HEADLINE>
<TEXT>

     Sebat maçında savunmanın yaptığı basit hatalar yüzünden sıkıntı yaşayan Daum, çarşamba akşamına kadar bu sorunu ortadan kaldırmanın peşinde 
     
     Bugün hesap soracak 
     Sparta Prag ile çarşamba gecesi oynanacak Şampiyonlar Ligi sınavı öncesi Fenerbahçe Teknik Direktörü Daum’u sıkıntı bastı. Bu sıkıntının nedeni, Akçaabat Sebat maçında savunmanın yaptığı basit hatalar. Servet’in sakatlığı nedeniyle zor durumda kalan Alman hocayı, Luciano’nun formsuzluğu da düşündürüyor. Galibiyetin tadını çıkarmaları için maçtan sonra oyuncularına tek laf etmeyen Daum’un, bugün yapacağı toplantıda sert uyarılarda bulunacağı belirlendi. 
     
     Servet’e göre kadro 
     Rakip forvet oyuncularının sürekli Rüştü ile burun buruna gelmesine öfkelenen tecrübeli teknik adam, bu hataları ortadan kaldırmak için Şükrü Saracoğlu’nda gerçekleştirilecek bugünkü idmanda arayışa girecek. Fatih ve Deniz’in performansları, Servet’in durumuna göre savunmasını şekillendirecek olan Daum’un, savunmanın sağında verim alamadığı Önder’i kesmeyi planladığı öğrenildi. Bu arada Servet’in yoğun bir tedavi programına alındığı belirtildi. 
     
</TEXT>
</DOC>
