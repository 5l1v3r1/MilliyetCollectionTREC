<DOC>
<DOCNO> 259605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur21.html </URL>
<DATE> 2004/07/31/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Irak'ta rehin alınan Türk şoför serbest bırakıldı 
</HEADLINE>
<TEXT>

     Akaryakıt ticareti yapan, Irak'ın Musul yakınlarında Iraklılar tarafından rehin alınan ve serbest bırakılan Türk kamyon şoförü Mehmet Dayar dün Türkiye'ye giriş yaptı. Dayar, ''Irak'a asla bir daha gitmeyeceğim'' dedi. 
     Dayar 40 , AA muhabirine yaptığı açıklamada, kendisinin ABD'liler için 9 Temmuz'da Irak'ın Musul kentine mazot götürdüklerini, 12 Temmuz'da da Kesk Bölgesi'nde yükünü boşaltıp döndükleri sırada kimliği belirsiz kişilerin silahlı saldırısına uğradıklarını söyledi. 
     Saldırıda Türk şoförlerden birlikte gittikleri Abdülcelil Bayık'ın öldüğünü ifade eden Dayar, ''Daha sonra bazı kişiler ellerimi ve gözlerimi bağlayarak bir arabanının bagajına koyarak rehin aldılar. Tahminen 2 saat yol gittikten sonra beni yerin altında bir yere götürdüler. 12 gün rehin kaldım. Sadece yiyecek olarak ekmek verdiler. Beni kaçıranlar 'Amerikalılara benzin taşıyorsunuz. Bir daha sizi burada görmek istemiyoruz' dediler ve daha sonra sabaha karşı beni serbest bıraktılar. Buradan bir taksiye binerek Musul'a ve oradan da Zaho'ya geçtim. Buradan ailemi aradım onlarda Habur Sınır Kapısı'na gelerek, dün gece beni aldılar. Arkadaşım gözümün önünde öldürüldü. Bir daha asla Irak'a gitmeye gitmeyeceğim'' diye konuştu. 
     
</TEXT>
</DOC>
