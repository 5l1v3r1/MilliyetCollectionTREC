<DOC>
<DOCNO> 255014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun16.html </URL>
<DATE> 2004/07/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Karadağ, bağımsız devlet olma yolunda... 
</HEADLINE>
<TEXT>

     Karadağ parlamentosu, Sırbistan'dan bağımsız olma yolunda adım atarak yeni bir bayrak, milli marş ve milli günü kabul etti. 
     Karadağ parlamentosunda dün gece yapılan oylamada, yeni semboller 38 milletvekilinin onayını alırken, 2 milletvekili karşı oy kullandı. 
     Meclis başkanı Ranko Krivokapiç, kabul edilen bayrak-marş ve milli gün ile bir ulusun 3 özelliğinin tümüne birden sahip olduklarını söyledi. 
     Yeni yasa resmi gazetede yayınlandıktan sonra yürürlüğe girecek, ancak Karadağlıların bir kısmı hemen milli günü kutlamaya başladılar ve bugün işlerine gitmediler. 
     Parlamentonun onayladığı yasaya göre, eski Yugoslavya'nın kırmızı, mavi, beyaz bayrağı yerine kabul edilen yeni bayrak kırmızı olacak ve ortasında 2 başlı kartal amblemi bulunacak. 
     600 bin nüfuslu Karadağ'ın milli günü olarak da 13 Temmuz belirlendi. 
     Yugoslavya'yı oluşturan cumhuriyetlerin 1991'de dağılmasının ardından, eski federasyondan geriye Sırbistan ve Karadağ kalmış, ülkenin adı da Sırbistan-Karadağ olarak değiştirilmişti. 
     Karadağ parlamentosunun bu kararına, Sırbistan şu ana kadar herhangi bir tepki göstermedi. 
     
</TEXT>
</DOC>
