<DOC>
<DOCNO> 283636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/spor/spo03.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğru yolu seçti 
</HEADLINE>
<TEXT>


Kurallara göre kendi isteğiyle A Milli Takım'ı bırakma lüksü bulunmayan Hakan Şükür, "Böyle bir düşüncem yok" dedi 


'Kimseye söylemedim' 
GALATASARAY'IN yıldız ismi Hakan Şükür, A Milli Takım'la ilgili spekülasyonlara son noktayı koydu. Ay - Yıldızlı formayı kurallar gereği kendi isteğiyle bırakma lüksü bulunmayan golcü futbolcu, "Milli Takım'ı bırakmam söz konusu değil. Hiç kimseye bu yönde bir açıklamada ya da benzer bir söylemde bulunmadım. Milli Takım'a hizmet etmeye her zaman hazırım" yorumunu yaptı. 

'Heyecanım sürüyor' 
HAKAN Şükür, Milli Takım'a girdiği ilk gün duyduğu heyecanın, bugün de devam ettiğini belirtti. Yıldız futbolcu kulübün internet sitesinden yaptığı açıklamalarında şu ifadeleri kullandı "Bu bir milli görevdir ve ben de bunun bilincinde profesyonel bir futbolcuyum. Böyle bir karar alacak olsam, spor kamuoyunun bu durumu öncelikle benden duymasını sağlarım." 

Hayri Kozak istifa etti 

BAŞKAN Özhan Canaydın'ın danışmanlığını yapan kongre üyesi Hayri Kozak görevini bıraktı. Kozak'ın geçen hafta Ankara'da yapılan temaslara davet edilmemesi nedeniyle görevinden ayrıldığı öğrenildi. 

Ergün'den gol şov 

GALATASARAY, Akçaabat Sebatspor ile yapacağı maçın hazırlıklarını dün yaptığı tek antrenmanla sürdürdü. Sakatlığı devam eden Arif ile grip olan Necati'nin düz koşu yapmakla yetindiği çalışmada diğer futbolcular üç grup halinde çift kale maç yaptı. Ergün birbirinden güzel attığı üç golle dikkat çekti. 

'İlk hedef zirve' 

ERHAN TELLİ 

Hakan Ünsal'ın isteği 
SARI - Kırmızılı forma altında geçtiğimiz sezon kariyerinin en sıkıntılı günlerini yaşayan Hakan Ünsal, Gheorghe Hagi yönetiminde eski günlerine dönerken, camiaya önemli mesajlar gönderdi. Şampiyonluk yaşanmamış her yılın Galatasaray adına kayıp olduğunu belirten Hakan, "Fizik olarak liderliği ele geçirmeye hazırız. İlk hedefimiz bu. Sonra da şampiyonluk istiyoruz" dedi. 

'O içimizden biri' 
HAKAN Ünsal, bu sezonki çıkışlarında en büyük rolü Teknik Direktör Hagi'nin oynadığını açıkladı. Tecrübeli futbolcu, "Hepimize özgüven kazandırdı. Şu ana kadar ki tablo, Hagi'nin başarılı olup, olamayacağını zaten gösteriyor. Bence çok daha başarılı da olacak. O bize yabancı değil. Yıllarca birlikte oynadık. İçimizden birisi. Bu da önemli bir avantaj" 


</TEXT>
</DOC>
