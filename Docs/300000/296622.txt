<DOC>
<DOCNO> 296622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo21.html </URL>
<DATE> 2004/12/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Mehmet Okur 2010 Dünya Şampiyonası oyuncular için bir rüya 
</HEADLINE>
<TEXT>

     2010 yılında yapılacak 16. Dünya Erkekler Basketbol Şampiyonası finalleri organizasyonunun Türkiye'ye verilmesinin yankıları sürüyor. 
     NBA Ligi'nde Utah Jazz forması giyen Türk oyuncu Mehmet Okur da şampiyonanın Türkiye'ye verilmesine çok sevindiğini açıkladı. 
     Mehmet, kendisine ait internet sitesinde yaptığı açıklamada, ''2010 Dünya Şampiyonası, Türk basketbolseverler önünde forma giyecek oyuncu için bir rüya'' dedi. 
     Elde edilen başarıyı ''müthiş'' olarak niteleyen Mehmet, şu görüşlere yer verdi 
     ''Bu şampiyonada milli takımımızın hedefi de altın madalya olacak. İlk olarak tüm yetkilileri kutluyorum. Tarihi bir başarıya imza attılar. Şimdi 2010'da milli takımımızın da tarihi bir başarıya imza atması gerekecek. Emeği geçen herkese teşekkür ediyorum. Bizim jenerasyonumuz 2010'da çok tecrübeli ve artık iyice olgunlaşmış olacak. Bir sakatlık olmadığı takdirde Hidayet Türkoğlu, Kerem Gönlüm, Kaya Peker, Kerem Tunçeri ve benim dönemimdeki oyuncular Türk basketboleverlere bir dünya şampiyonluğu hediye etmek isteyecektir. Cenk Akyol ve Ersan Ilyasova gibi gençler de en verimli çağlarına giriyor olacaklar.'' Basketbol Federasyonu'nun, yapacağı yatırımlarla yeni oyuncuların da yetişeceğini kaydeden milli oyuncu, ''Tabii ki 2010'dan önce başka şampiyonalar da var. Bunlarda da hedefimiz madalya olacak. Ama 2010 önümüze koyulan çok büyük bir hedef oldu'' dedi. 
     
</TEXT>
</DOC>
