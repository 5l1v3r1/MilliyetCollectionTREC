<DOC>
<DOCNO> 291486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo17.html </URL>
<DATE> 2004/11/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Mehmet Ali Yılmaz İsteseydim federasyon seçimini iptal ettirirdim 
</HEADLINE>
<TEXT>

     Futbol Federasyonu'nun son genel kurulunda genel başkan adayı olan eski Devlet Bakanı Mehmet Ali Yılmaz, Ankara 13. Asliye Hukuk Mahkemesi'nin, Türkiye Futbol Federasyonu Merkez Hakem Kurulu MHK seçimini iptal etmesini değerlendirirken, ''İsteseydim, Futbol Federasyonu seçimlerini iptal ettirirdim'' dedi. 
     Eski Futbol Federasyonu Başkanı Kemal Ulusu'nun, MHK seçimlerini kazanan Sabri Çelik başkanlığındaki listenin hukuka aykırı hazırlandığı iddiasıyla açtığı iptal davasının sonuçlanmasının ardından AA muhabirine açıklamada bulunan Yılmaz, ''Mahkemenin MHK seçimlerinin iptali konusundaki gerekçelerinin aynısı, federasyon başkan ve yönetim kurulu adayları için de geçerliydi'' diye konuştu. 
     ''Ben bu ülkede yıllarca kulüp başkanlığı ve sporun en üst seviyesi olan Spordan Sorumlu Devlet Bakanlığı görevini üstlenmiş bir spor adamıyım'' diyen Yılmaz, şunları söyledi 
     ''Seçim günü, oluşturulan divan kuruluna, aday olanlar listelerini verdiler. Yasada seçimler için aday olan şahısların adaylık kriterlerini araştırma yetkisi divan kuruluna verilmişti. Ama divan kurulu, seçimleri aceleye getirerek, bu yetkisini kullanmadı. Zaten araştırsaydı, MHK seçimlerini kazanan Sabri Çelik'in listesinde bazı adayların kriterlere uygun olmadığını görecekler ve seçimler de iptal edilmemiş olacaktı. 
     Ben de mahkemeye gitseydim, aynı gerekçelerle federasyon başkanlığı seçimini iptal ettirirdim. Futbolda yeni bir kaos yaratmak istemediğim için seçimleri iptal yolunda bir girişimim olmadı.'' Şimdi Futbol Federasyonu'nun, mahkemenin MHK seçimleri için verdiği kararı temyize gitmeden, yasa gereği 1 ay içinde seçim yapması gerektiğini ifade eden Mehmet Ali Yılmaz, ''Eğer seçim yapılmazsa, mahkeme, Merkez Hakem Kurulu için kayyım atar. Bu da yeni bir kaosun başlangıcı olur'' diye konuştu. 
     
</TEXT>
</DOC>
