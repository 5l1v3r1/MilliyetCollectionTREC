<DOC>
<DOCNO> 286678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo16.html </URL>
<DATE> 2004/11/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Konyaspor, Beşiktaş'ı bekliyor... 
</HEADLINE>
<TEXT>

     Konyaspor Basın Sözcüsü Bahattin Karapınar, yarın yapılacak Konyaspor-Beşiktaş arasındaki maçın, formda iki takımın mücadelesi şeklinde geçeceğini söyledi. 
     Karapınar, Konyaspor'un tüm hazırlıklarını tamamlayarak Beşiktaş maçını beklemeye başladığını belirterek, takımda olumsuz bir gelişme olmadığını bildirdi. 
     UEFA Kupası maçında başarılı bir sonuç alan Beşiktaş'ı Konyaspor'a yakışır bir şekilde ağırlayacaklarını ifade eden Karapınar, İstanbul'dan gelecek Beşiktaşlı yönetici, futbolcu ve basın mensuplarına Konya'nın güzelliklerini göstermek amacıyla bir gezi programı organize ettiklerini söyledi. 
     İstanbul ekibine, Mevlana Müzesi başta olmak üzere kentin birçok yerini gezdireceklerini belirten Karapınar, ''Gezimizin ardından, Türk Tasavvuf Müziği Topluluğu tarafından bir sema gösterisi sunulacak. Daha sonra hep birlikte maçın oynanacağı stada geçeceğiz. Yarın, formda olan iki takımın mücadelesini izleyeceğiz'' dedi. 
     Bir süredir sakat olan Altan'ın bu maçta büyük olasılıkla forma giyeceğini ifade eden Karapınar, seyirci avantajını da kullanarak Beşiktaş'ı Konya'dan puansız göndermeyi istediklerini sözlerine ekledi. 
     
</TEXT>
</DOC>
