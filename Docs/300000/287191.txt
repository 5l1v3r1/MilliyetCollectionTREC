<DOC>
<DOCNO> 287191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo35.html </URL>
<DATE> 2004/11/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sağlam Samsunspor galibiyeti ile huzur bulduk... 
</HEADLINE>
<TEXT>

     Birinci Süper Lig'de Samsunspor'u deplasmanda 3-1 yenerek haftayı 3 puanla kapatan Gaziantepspor'da, keyifler yerine geldi. 
     Teknik direktör Nurullah Sağlam, AA muhabirine yaptığı açıklamada, mutlak galibiyet için çıktıkları Samsunspor maçında iyi mücadele ederek, 3 puanı 3 golle aldıklarını söyledi. 
     Samsunspor maçında gol atan futbolcuların sevinçlerini kendisi ile paylaşmalarının da ayrı bir anlam taşıdığını ifade eden Sağlam, şöyle konuştu 
     ''Futbolcularımın bu hareketi, yönetim, teknik heyet ve futbolcu üçgeninin çok sağlam olduğunu gösteriyor. Bilindiği gibi çok zor ve sıkıntılı dönemlerden geçtik. Samsunspor maçı ile sıkıntılara son verip bir anlamda huzur bulduk. 
     Samsunspor güçlü bir takım, işimizin çok zor olacağını biliyorduk. 6 haftadır galip gelemeyen futbolcularımda doğal olarak stres ve baskı vardı. Futbolcularım sahaya bu psikolojiyle çıktı. 90 dakika çok iyi mücadele ederek hak ettiğimiz 3 puanı almasını bildik. İlerleyen haftalarda daha başarılı sonuçlar alıp, istikrarlı bir çıkış yakalamak istiyoruz.'' Milli maç nedeniyle lige verilen 1 haftalık arayı çalışarak değerlendireceklerini belirten Sağlam, ''Bizim için durmak yok. Lige verilen arayı yoğun bir hazırlık dönemiyle geçireceğiz. Amacımız zorlu İstanbulspor maçını da kazanarak yolumuza emin adımlarla devam edebilmek'' diye konuştu. 
     
</TEXT>
</DOC>
