<DOC>
<DOCNO> 292405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo08.html </URL>
<DATE> 2004/11/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İddaa, Altılı Ganyan'a rakip oldu 
</HEADLINE>
<TEXT>

     Türkiye Jokey Kulübü TJK Genel Sekreteri Hücum Tulgar, Spor-Toto Teşkilat Müdürlüğü'nün düzenlediği ve son günlerde şans oyunları içinde büyük ilgi gören ''İddaa''yı ciddi bir rakip olarak gördüklerini, oyun çeşitlemeleri ve yeni organizasyonlarla alternatifler sunacaklarını bildirdi. 
     Hücum Tulgar, A.A muhabirine yaptığı açıklamada, futbolun tüm dünyada birinci spor dalı olarak ilgi gördüğünü belirterek, ''Futbolun önüne geçmemiz zor, ancak oyun çeşitlemeleriyle İddaa ile baş edeceğiz'' dedi. 
     Dünyada at yarışlarında en fazla kesintinin Türkiye'de yapıldığını ve bu alanda yeni düzenlemelere ihtiyaç bulunduğunu belirten Tulgar, şunları kaydetti 
     ''Kesintilerin yüzde 65'lere varması at yarışları oyununu olumsuz etkiledi. Bu hassas konuyu TBMM'ye kadar taşıdık. Ancak, bizi mutlu edecek bir sonuç alamadık. 
     At yarışlarının ilgi gördüğü ülkelerdeki oyunları etüd ederek bize uygun olanları yakın gelecekte başlatmak istiyoruz. Özellikle bize rakip sayılan İddaa ile başetmek için buna zorunluyuz. Bu nedenle yarım ve çeyrek altılı veya 7'li bahis gibi oyunları yaşama geçirmeyi hedefliyoruz. 
     Bir de İddaa oyununda bayiye yüzde 7.5 kar marjı tanınırken bizde bu oran yüzde 5 düzeyinde. Yakın zamanda bayii karını da artırmayı hedefliyoruz.'' Gaziantep, Konya ve Samsun'da hipodrom kurularak at yarışı yapılması konusunda girişimlerde bulunulduğunu belirten Tulgar, ''Şanlıurfa ve Elazığ yarışlarında zarar edildiği gerçeğini göz ardı etmemek gerekir. Bizler de tüm illerimizde at yarışlarının yapılmasını arzu ederiz. Ancak bu, sanıldığı gibi kolay değil'' dedi. 
     
     GANYAN BAYİLERİNİN DENETİMİ 
     Türkiye'de tüm il ve ilçelerde 2 bin kadar ganyan bayii bulunduğunu, at yarışlarındaki hasılatın büyük çoğunluğunun da bu sayede elde edildiğini belirten Tulgar, şöyle devam etti 
     ''Türkiye'de at yarışlarında bahislerin yüzde 50'si İstanbul'da oynanmaktadır. Bu nedenle 2 bin kadar ganyan bayisinin yarısı İstanbul'dadır. 
     Ganyan bayilerinin Spor-Toto, Loto, İddaa ve Milli Piyango gibi şans oyunları oynatmasını engelleyemiyoruz. Ancak, ganyan bayisi olarak en az 40 metrekare yer ayrılması, zemin katta olması ve diğerinden 500 metre uzakta bulunması gibi kurallarımız var. Şu anda 51 ganyan bayimizde İddaa oyunu oynatıldığını belirledik. Bu bayilerin durumunu da yeniden gözden geçireceğiz.'' Ganyan bayilerinde devir işlemine izin vermediklerini kaydeden Tulgar, ''Devir konusu bize en çok rahatsız eden sorunlar arasında. Geçmişte çok istismar edilmiş. Bu konuda TJK'nin çok katı kararı var. Ancak çok olağanüstü durumlarda bir defaya mahsus buna izin verebiliyoruz'' diye konuştu. 
     
</TEXT>
</DOC>
