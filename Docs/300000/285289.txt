<DOC>
<DOCNO> 285289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/siyaset/siy07.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan, 'perdeyi açıyor' 
</HEADLINE>
<TEXT>


GÖKÇER TAHİNCİOĞLU 


Yüce Divan, perdesini 11 yıl sonra bu kez eski Enerji bakanları Cumhur Ersümer ve Zeki Çakan için açacak. Enerji ihalelerine fesat karıştırdıkları iddialarıyla yargılanacakları davanın ilk duruşması bugün 10.00'da başlayacak olan Çakan ve Ersümer'in, Yüce Divan'a sevklerine neden olan soruşturma raporu, yargılamada iddianame yerine geçecek. Heyette Anayasa Mahkemesi Başkanı Mustafa Bumin, Başkan Vekili Haşim Kılıç'la üyeler Fulya Kantarcıoğlu, Ertuğrul Ersoy, Tülay Tuğcu, Fazıl Sağlam, Ahmet Akyalçın, Mehmet Erten, Abdullah Necmi Özler, Sacit Adalı ve Serdar Özgüldür bulunacak. Ersümer'i, avukat Bülent Acar ve Birgül Feyzioğlu, Çakan'ı da avukatlar Turgut Kazan ile Savaş Karahisar savunacak. Savcılık makamında da Yargıtay Başsavcısı Nuri Ok ile Başsavcı Vekili Abdurrahman Yalçınkaya ve Savcı Zafer Ediş'ten oluşan heyet oturacak. Yargılamada, mevcut TCK ile yeni TCK'nın lehte ve aleyhte olan hükümleri de tartışma yaratacak. 


</TEXT>
</DOC>
