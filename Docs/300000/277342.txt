<DOC>
<DOCNO> 277342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/spo03.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonkör Canaydın 
</HEADLINE>
<TEXT>


Galatasaray Başkanı, arka arkaya gelen galibiyetlerle camiayı mutlu eden futbolcuları sevindirdi. Özhan Canaydın, prim sistemini oyuncuların daha önce istediği şekle soktu 

ERHAN TELLİ 


Başkan jest yaptı 
GALATASARAY Yönetimi, İstanbulspor ve Ankaraspor galibiyetleri ile bu sezon ilk kez prim almaya hak kazanan futbolculara, Başkan Özhan Canaydın'ın talimatıyla özel bir jest yaptı ve prim sistemini oyuncuların sezon başında istediği doğrultuda değiştirdi. Futbol Şube Sorumlusu Fatih Gökşen, Sarı - Kırmızılı oyuncuların bundan böyle çift maç üst üste kazanma koşulu olmadan, her galibiyet için prim alacağını açıkladı. 

Her galibiyete prim 
GÖKŞEN, bu kararın önümüzdeki haftadan itibaren uygulamaya başlayacaklarını söyleyerek, futbolcuların Al Sami Yen'de kazanacakları galibiyetler için 3 bin, deplasmanda kazanacakları maçlar için de 4 bin dolar prim vermeye devam edeceklerini söyledi. Yönetimin, beraberlik halinde ise futbolculara herhangi bir prim vermeyeceği belirtildi. Prim sistemine Teknik Direktör Hagi'nin de olumlu görüş bildirdiği kaydedildi. 

Seyrantepe girişimi 

SEYRANTEPE arazisinin tapusunu alıp, yoluna devam etmek isteyen, ancak evrak yetersizliği nedeniyle olumsuz yanıt alan Galatasaray Yönetimi, bugün yeniden girişimde bulunacak. Tapu devri için tüm evrakları hazırlayan mali işlerden sorumlu başkan yardımcısı Refik Arkan, bu sabah Tapu Kadastro Müdürlüğü'ne tüm evrakları sunacak. Arkan, "Bu hafta içerisinde ya da en geç önümüzdeki hafta arazinin tapusunu alacağız" dedi. 

Hagi'den tele uyarı 

GALATASARAY Teknik Direktörü Gheorghe Hagi, milli takım kampına katılan Hasan Şaş ve Necati'yi dikkatli olmaları konusunda uyardı. Formda iki oyuncusunu sakatlıktan dolayı kaybetmek istemeyen Rumen çalıştırıcısı, ülkesinde bulunmasına rağmen futbolculara telefon açtı, Kazakistan ile Danimarka karşısında çok dikkatli oynamaları gerektiğini söyledi. 

Galatasaray işbaşı yaptı 

RAŞİT ALTUN 

ANKARASPOR galibiyetinin verdiği moralle iki gün izin yapan Galatasaray, Bükreş'te katılacağı turnuvanın hazırlıklarına 13 eksikle başladı. Tek antrenman yapan Sarı-Kırmızılılar'ın çalışmasına, milliler, izinli Hakan Şükür, Tomas, sakat Ergün, Conceiçao ve hasta olan Volkan katılmadı. Romanya'dan dün öğle saatlerinde dönen Hagi de takımının başında sahaya çıktı. Cim-Bom, perşembe günü Bükreş'e gidecek. 

'Tartışma gereksiz' 

CİM-BOM'UN Futbol Şube Sorumlusu Fatih Gökşen, Hakan Şükür hakkındaki spekülasyonların sona ermesi gerektiğini söyleyerek, "Biz Hakan'ın milli takıma alınmaması ile ilgili olarak gereken tepkimizi verdik, inşallah ulus olarak pişman olmayız dedik. Bundan sonra karşılıklı olarak polemiğe girmenin gereği yok. Yoksa milli takımda oynayan diğer futbolculara da zarar veririz" dedi. 


</TEXT>
</DOC>
