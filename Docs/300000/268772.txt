<DOC>
<DOCNO> 268772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy04.html </URL>
<DATE> 2004/09/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Saadetçiler reklam işine girdi 
</HEADLINE>
<TEXT>

     Necmettin Erbakan'ın hukuk danışmanlığını yapan Şeref Malkoç ile Saadet Parti'li SP dört eski milletvekili reklam ve prodüksiyon alanında faaliyet göstermek üzere şirket kurdu. 
     ANKA'nın edindiği bilgiye göre, Erbakan'ın hukuk danışmanı ve eski SP Milletvekili Şeref Malkoç, SP GİK üyesi ve Elazığ eski Milletvekili Latif Öztek, Yozgat eski Milletvekilleri Cafer Güneş ile Kazım Arslan'ın eşit miktarda pay alarak ortak olduğu şirket için, İstanbul Şişli adres gösterildi. "Hayat Reklam Prodüksiyon Sanayi ve Ticaret A.Ş" adı verilen şirkete, 50 milyar lira sermaye konuldu. İlk yönetim kurulu ise Cafer Güneş, Fikret Karabekmez ve Latif Öztek'ten oluştu. 
     Şirketin, her türlü reklam işlerini yapacağı, fotoğraf, prodüksiyon, sinema, belgesel, drama gibi kısa ve uzun metrajlı dizi filmler çekeceği bildirildi. Şirket ayrıca, kitap, dergi, gazete, broşür ve afiş gibi ürünlerin basım- yayım işlerini de yapacak. 
     Bu arada, şirketin ortaklarından olan Şeref Malkoç, halen geçen yıl Erbakan'ın talimatıyla kurulan ve SP tabanına yönelik yayın yapan TV5'in yönetiminde yer alıyor. 
     Hayat Reklam Prodüksiyon'un, ulusal ölçekte izlenebilen ve kablolu yayın yapan TV5'le bağlantılı çalışacağı belirtiliyor. 
     ANKA'nın konuyla ilgili sorularını yanıtlamaktan kaçınan Şeref Malkoç, "Ne yapacağımızı neden soruyorsunuz 
     Bu uygun olur mu Açarsınız Ticari Sicil Gazetesi'ni bakarsınız, ne yapacağımızı görürsünüz" dedi. 
     
</TEXT>
</DOC>
