<DOC>
<DOCNO> 251957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo15.html </URL>
<DATE> 2004/06/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Silah bırakana bedava maç bileti... 
</HEADLINE>
<TEXT>

     Brezilya'yı 2002'de Dünya Şampiyonu yapan kadro, Haiti'de barış için sahaya çıkmaya hazırlanırken maçın biletleri de şimdiye kadar görülmedik bir biçimde dağıtılıyor. Elindeki silahı hükümete devreden Haitililer, Ronaldo, Roberto Carlos ve Brezilya'ya dünya kupasını kazandıran takımın diğer oyuncularını bedava seyredebilecek. 
     BBC'den Steve Kingstone'ın haberine göre, Haiti'deki Jean-Bertrand Aristide yönetimi geçen şubatta çıkan şiddet olayları sonrasında devrilmiş, ve ülkeye bir BM gücü gönderilmişti. 
     Bu güce Brezilyalı askerler öncülük ediyor. Brezilya'nın milli futbol takımı da ağustosta Haiti'yle bir gösteri maçı yapmayı kabul etti. 
     Bu maçın biletleri, eşine rastlanmadık bir yöntemle dağıtılıyor. Elindeki silahı hükümete devreden Haitililer, Ronaldo, Roberto Carlos ve Brezilya'ya dünya kupasını kazandıran takımın diğer oyuncularını bedava seyredebilecek. 
     Belki biraz fazla iyimser bir fikir gibi geliyor kulağa, ama işe yaraması da mümkün. Futbol aşkı, Haitililerin üzerinde kayıtsız şartsız anlaştığı nadir konulardan. 
     Ülkenin geçici başbakanı da futbolcuların ziyaretinin değişik milis grupları silahsızlandırma konusunda binlerce barışgücü askerinin çabalarından daha etkili olabileceği görüşünde. 
     Maçın ağustos ortalarında oynanması umuluyor. Brezilya cumhurbaşkanı bu maçı Haiti'de izlemeyi umuyor. Ülkedeki askerleri de daha önce çocuklara futbol topları dağıtarak gönülleri fethetmeye çalışmıştı. 
     Brezilyalı yetkililer futbolcularını da insanlık ve barış adına çalışan bir güç olarak tanımlıyor. Ve Haiti'de sahaya çıkma planlarını Pele'nin klübü Santos'la beraber 1969'da çıktığı Afrika turuna benzetiyorlar. 
     O dönemde Nijerya'dan bağımsızlığını ilan eden Biafra'da savaşın en şiddetli günleri yaşanıyordu - ama taraflar maçı izleyebilmek için ateşkes ilan etmişti. 
     
</TEXT>
</DOC>
