<DOC>
<DOCNO> 291011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/yazar/altan.html </URL>
<DATE> 2004/11/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şüphe 
</HEADLINE>
<TEXT>


SİGARA akciğer kanseri yapar diyorlar yapmaz diyenler de var. Ülser hayatı kısaltır, diyorlar uzatır, diyenler de var. 
Bütün mücadele para üzerinedir, diyorlar gerçek mücadele düşünce üzerindedir, diyenler de var. 
Kadınsız yaşamak işkencedir, diyorlar kadınla yaşayanlardan kahrolanlar çoğunluktadır, diyenler de var. 
Okumak fikri açar, diyorlar okumak beyni sulandırır, diyenler de var. 
En büyük mutluluk dünyada olmaktır, diyorlar en büyük mutluluk doğmamaktır, diyenler de var. 
Aşk tabiatın insanoğluna en değerli hediyesidir, diyorlar aşk bir hastalıktır, diyenler de var. 
Medeniyet insanlığı yükseltir, diyorlar medeniyet insanlığın felaketi olmuştur, diyenler de var. 
Savaşlar tarihin süsüdür, diyorlar savaşlar tarihin yüzkarasıdır, diyenler de var. 
Din dayanma gücünü artırır, diyorlar din bir afyondur, diyenler de var. 
Fazla seks sağlığı yıkar, diyorlar sağlamlaştırır, diyenler de var. 
Her olay belirli kurallar içinde cereyan eder, diyorlar etmez, diyenler de var. 
Kişilik düşünceyle doğar, diyorlar kişilik idraklerle doğar, diyenler de var. 
Matematik mantığın elbise giymiş şeklidir, diyorlar matematik gerçeği yakalamaya engel olan bir fantezidir, diyenler de var. 
Sanat yaratma duygusunun sonucudur, diyorlar sanat ölmek korkusunun sonucudur, diyenler de var. 
İfratla tefrit en bozuk ölçüdür, diyorlar bütün bu ölçüler ifratlarla tefritlerden doğar, diyenler de var. 
Doğru yalanı yok edecek, diyorlar insanoğlunun en büyük doğrusu yalandır, diyenler de var. 
Gelecek geçmişe dayanır, diyorlar geçmiş, gelecek yoktur, yaşanan an vardır, diyenler de var. 
Şiir duygunun düşünceye nefes aldırmasıdır, diyorlar şiir budalalıktır, diyenler de var. 
Merhamet büyüklüktür, diyorlar merhametten maraz doğar, diyenler de var. 
Ummadık taş baş yarar, diyorlar ateş olsa cürmü kadar yer yakar, diyenler de var. 
Can yakma güçlülüğün zaferidir, diyorlar can yakma güçsüzlüğün zaferidir, diyenler de var. 
İncelik zor erişilen bir noktadır, diyorlar incelik bir bozulmadır, diyenler de var. 
Yaşamak anlamın kendisidir, diyorlar yaşamak en büyük anlamsızlıktır, diyenler de var. 
Gerçek nerede 
Bu soruya verilen cevaplar arasında Rıza Tevfik'in de kızına yazdığı bir manzumede iki mısra var 

Bir hakikat var mı derken bir hayale döneriz. 
Hayat budur benim için hatta senin için de 

Not 21 yıl önce yazılmış bir yazı... "Uçuk"tan... 



</TEXT>
</DOC>
