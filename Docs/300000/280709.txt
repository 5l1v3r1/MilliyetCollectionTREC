<DOC>
<DOCNO> 280709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy23.html </URL>
<DATE> 2005/03/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Makedonya Başbakanı ''Türkiye bizim teyit edilmiş dostumuzdur'' 
</HEADLINE>
<TEXT>

     Makedonya Başbakanı Vlado Buçkovski, Türkiye'nin bağımsızlık mücadelesi sırasında Makedonya'ya çok büyük yardımları olduğunu ifade ederek, ''Türkiye bizim teyit edilmiş dostumuzdur'' dedi. 
     Buçkovski, Başbakan Recep Tayyip Erdoğan ile düzenlediği ortak basın toplantısında, ziyaretin iki ülke arasındaki dostane ilişkilerin bir teyidi olduğunu söyledi. 
     ''Türkiye bizim teyit edilmiş dostumuzdur'' diyen Buçkovski, Türkiye'nin, bağımsızlık mücadelesi sırasında Makedonya'ya çok büyük yardımı olduğunu ifade etti. 
     Türkiye'nin, Makedonya'ya NATO üyeliği konusunda da yardım ettiğini vurgulayan Erdoğan, Türkiye'nin, doğrudan yatırımlarla Makedonya'nın ekonomisinin sağlamlaştırılmasına önemli katkılarda bulunmasını ümit ettiklerini anlattı. 
     Buçkovski, ikili siyasi ilişkilerin yanı sıra Makedonya'daki ve bölgedeki gelişmeler, iki ülkenin uluslararası kurum ve kuruluşlardaki işbirliğinin görüşmelerde ele alındığını kaydetti. 
     İki ülke arasındaki 200 milyon dolar olan ticaret hacminin daha da artırılmasını hedeflediklerini belirten Buçkovski, Türk ve Makedon işadamları arasındaki sorunların ortadan kaldırılması amacıyla serbest ticaret anlaşmasının gözden geçirilmesini istediklerini kaydetti. 
     Buçkovski, Yunanistan'ın, Makedonya'yı tanımaması konusunun ele alınıp alınmadığını soran bir Türk gazeteciye, şu yanıtı verdi 
     ''Bu konu gündeme geldi. Sayın Başbakan'a, Makedonya ile Yunanistan arasında Makedonya Cumhuriyeti'nin anayasal ismi konusunda yaşanan görüş farklılıkları konusunu anlattım. Kendilerine, NATO belgelerinde yer alan, 'Türkiye Cumhuriyeti, Makedonya Cumhuriyeti'ni anayasal ismi ile tanıyor' şeklindeki dip notuna işaret ederek, şöyle bir öneride bulunduk BM'ye üye olan 100'den fazla ülke, Makedonya Cumhuriyeti'ni anayasal ismi ile tanımaktadır. Biz Yunanistan ile olan mevcut bu sorunun Türk formülüne benzer bir şekilde, bir dip notla halledilmesini önerdik.'' Buçkovski, bir başka soru üzerine, Avrupa'daki Türk işçilerinin Türkiye'ye gelirken Makedonya'dan geçişleri sırasında yaşadıkları sorunun giderilmesi konusunda gerekli önlemleri alacaklarını bildirdi. 
     
</TEXT>
</DOC>
