<DOC>
<DOCNO> 281210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko19.html </URL>
<DATE> 2004/10/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Unakıtan Bedava kitap ve kömür dağıtımı devam edecek 
</HEADLINE>
<TEXT>

     Maliye Bakanı Kemal Unakıtan, gelecek yıl tarım destekleri için 3.5 katrilyon lira, araştırma-geliştirme ar-ge harcamaları için de 450 trilyon lira ödenek ayrıldığını bildirdi. 
     Bu arada kayıtdışılığı önlemeye yönelik denetimler yanında, bedava kitap ve kömür dağıtımı da devam edecek. 
     Bakan Unakıtan, düzenlediği basın toplantısında memur maaş artışları hakkında bilgi verirken, bütçe olanakları ve enflasyon hedefi dikkate alındığı kaydetti. 
     Katsayı ve taban aylık zamları dışında 1991 yılından itibaren memurluğa başlayan 1 milyon memura ilave 1 derece verileceğini belirten Unakıtan, bu nedenle de katsayıya bağlı olarak maaşlarda ilave artışlar olacağını ifade etti. 
     Unakıtan'ın verdiği bilgiye göre, çocuk için ödenen aile yardımı ödeneği 0-6 yaş grubu için yüzde 100 artırılacak. Doğum yardımı ödeneği gösterge rakamı 75'ten bine çıkarılacak. Böylece halen yaklaşık 3 milyon lira lira olan ödenek 40 milyon liraya çıkacak. Derece verilmesi ve çocuk yardımlarındaki artışlar nedeniyle, 2005 yılında genel memur maaşındaki artış yüzde 11'den yüzde 12.1'e, kümülatif bazda ise yüzde 10.7'den yüzde 12.1'e çıkacak. Bu oranlar düşük maaşlı memurlarda kadro ünvanına bağlı olarak yüzde 15-20'lere ulaşacak. 
     
     GENÇE YAŞTA EMEKLİLİK UYGULAMASINA ELEŞTİRİ 
     Geçmiş yıllarda yapılan genç yaşta emeklilik uygulamasını eleştiren Unakıtan, bunun düzeltilmesi gerektiğini ama bir anda düzeltilmesinin de mümkün olmadığını söyledi. 
     Sosyal güvenlik reformu ile ilgili çalışmaların oldukça ilerlediğini, kısa, orta ve uzun vadeyi içeren düzenlemeler ile Türk milletinin geleceğinin güven altına alınmasının amaçlandığını anlatan Unakıtan, sosyal güvenlik politikalarının ''fevkalade gerçekçi'' olması gerektiğini vurguladı ve gelecek yılın bütçesinde sosyal güvenlik kurumları için 22 katrilyon lira ödenek ayrılmasının öngörüldüğünü açıkladı. 
     Unakıtan'ın açıklamasına göre, gelecek yıl emeklilere vergi iadesi ödemek için 1.3 katrilyon lira, kredi ve yurtlar kurumu için 1.2 katrilyon lira, özerk kuruluşlara 1.2 katrilyon lira, KİT'lere sermaye desteği olarak 895 trilyon lira ödenek ayrıldı. 
     Tarımsal destekler için 3.5 ktarilyon lira ödenek konurken, bunun 2.7 katrilyon lirası doğrudan gelir desteği dahil muhtelif destekler için, 198 trilyon lirası hayvancılık destekleri, 49 trilyon lirası tarım reformu uygulama projesi için, 491 trilyon lirası ürün primleri ve çay budama primi için ayrıldı. 
     
     TARIMSAL DESTEKLER, BAKANLIK BÜTÇESİNDE 
     Son yıllarda izlenen bütçeleme anlayışı, özel gelir ve ödeneklerin bütçeye dahil edilmesi uygulaması kapsamında, tarımsal desteklerin artık Hazine değil Tarım ve Köyişleri Bakanlığı bütçesinde görüleceğini açıklayan Unakıtan, bu nedenle, bazı kurumların ödeneklerinde önemli artışlar olacağını kaydetti. 
     Bedava kitap ve kömür dağıtımı uygulamasının devam edeceğini, köy yolları ve içme suyu olmak üzere kırsal kesimin altyapısını güçlendirecek yatırımlara önem verileceğini belirten Unakıtan, ARGE harcamaları için, AB'de GSMH'nın yüzde 2'si düzeyinde olan pay hedef alınarak, TUBİTAK yönetiminde kullanılmak üzere bütçeye ilk kez, Başbakan Erdoğan'ın talimatı üzerine 450 trilyon lira ödenek konulacağını açıkladı. 
     Unakıtan, kayıtdışılığı önlemeye yönelik denetimlerin devam edeceğini de vurguladı. 
     
</TEXT>
</DOC>
