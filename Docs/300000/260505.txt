<DOC>
<DOCNO> 260505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko28.html </URL>
<DATE> 2004/08/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beko 2004'te 149 yeni ürünü piyasaya sunacak 
</HEADLINE>
<TEXT>

     Beko Elektronik, önümüzdeki yıl zorunlu hale gelecek yeni yazar kasa uygulamaları için hazırlıklarını tamamladı. 
     Benzin istasyonlarının akaryakıt pompalarında kullanılması zorunlu hale gelecek olan yazar kasaların üretimi için pompa ve otomasyon şirketleri ile ortak çalışma gerçekleştirerek çalışır durumdaki ilk ürününü onaya gönderen Beko Elektronik, 1 Ocak 2005 tarihinde otomatik olarak Yeni Türk Lirası'na YTL geçecek yazar kasa modellerini de Temmuz ayından itibaren piyasaya sundu. 
     Konuyla ilgili düzenlenen basın toplantısında konuşan Beko Elektronik Genel Müdür Yardımcısı Erem Demircan, fason üretimden tasarım yaparak üretme modeline geçtiklerini söyledi. 
     Bu yıl Avrupa'ya 500 binden fazla LCD televizyon satışı yapacaklarını belirten Demircan, ''Beko Elektronik her 2 günde bir yeni ürün lansmanı yapıyor. 2004'te 149 yeni ürün piyasaya sunmuş olacağız. Uzakdoğu'ya karşı en büyük avantajımız Çinliler'in bile çıkaramadığı her iki günde bir yeni ürün ortaya çıkarmamız'' dedi. 
     Geçen yıl 720 milyon euro olan cirolarının bu yıl 1 milyar euro seviyesine doğru gittiğini ifade eden Demircan, bu yılı 7 milyon adet televizyon üretimi ile tamamlayacaklarını, ilk 7 aydaki televizyon üretiminin de geçen yıla göre yüzde 79 artışla 4 milyon 300 bin adet olarak gerçekleştiğini bildirdi. 
     
     BEKO ÜRETİM TESİSLERİNDE 2 HAFTA TATİL 
     Beko üretim tesislerinin 151 bin metrekare kapalı alana çıkarıldığını söyleyen Erem Demircan, yeni bantların fabrikaya taşındığını ve geçtiğimiz aya kadar 7 gün 24 saat çalışan fabrikada 2 hafta zorunlu izin verildiğini belirtti. 
     Demircan, yazar kasalarla ilgili olarak da pazarın yüzde 49'una sahip olan Beko Elektronik'in akaryakıt istasyonlarında kullanılacak pompa yazar kasalarının seri üretimine Ekim 2004 tarihinden itibaren başlayacaklarını, Kasım ayından itibaren de benzin istasyonlarına montaj yapılabileceğini söyledi. 
     Soruları da yanıtlayan Demircan, yeni yazar kasa uygulamalarıyla pazarda 250 bin adetlik talep oluşacağını ifade ederek, ''YTL'ye uyumlu yazar kasa pazarının 100 milyon dolar olmasını bekliyoruz. Burada en az yüzde 50 pazar payı hedefliyoruz. Pompa yazar kasalarında 100 milyon dolar civarında pazar ve yüzde 50'nin üzerinde pazar payımızı olmasını bekliyoruz'' dedi. YTL'ye uyumlu yazar kasa ürünlerinin fiyatının 400-500 milyon lira arasında olduğunu belirten Demircan, eski yazar kasaların YTL'ye uyumlu hale getirilmesi için de 31 milyon lira servis ücreti alınacağını bildirdi. Demircan, bu yılın ilk 7 ayında yazar kasa satışlarında artış olduğunu ve geçen yılki toplam satışları geçtiklerini söyledi. 
     
     POMPA YAZAR KASADA YAKLAŞIK 6 YIL MALİ HAFIZA 
     Beko Elektronik TV Dışı Ürün Grup Sorumlusu Alican Aydeniz de, Türkiye'de 2000 yılında 114 bin adet olan yazar kasa sayısının krizde 54 bin adete indiğine dikkati çekerek, ''Geçen yıl tekrar 90 bin adete çıktı. Bu sene YTL'ye geçiş nedeniyle pazarın en az 2-2.5 katına çıkacağını ve 250 bin adetlere geleceğini tahmin ediyoruz'' dedi. 
     Haziran ayından beri tüm yazar kasa modellerinin YTL'ye uyumlu üretildiğini ifade eden Aydeniz, pazarda bulunan son 8 yıldır üretilen Beko markalı yazar kasaların YTL'ye uyumlu hale getirilebildiğini, yazar kasaları YTL'ye çevrilemeyen vergi mükellefleri için, Temmuz ayından bu yana Beko markalı ürünleri ön ödemeli kampanyalarla satışa sundukların belirtti. 
     Pompa yazar kasa ürünlerinden standart donanımlı Beko 998 PCR ürünün yaklaşık 6 yıl mali hafızaya sahip olduğunu söyleyen Aydeniz, opsiyonel donanımlı Beko 998 PCR'nin ise kredi kartı okuyucusu ile pompa başında kart ile ödeme kolaylığı sağladığını belirtti. Aydeniz, 366 yetkili servis noktalarından da yazar kasalar için servis hizmeti vereceklerini kaydetti. 
     
</TEXT>
</DOC>
