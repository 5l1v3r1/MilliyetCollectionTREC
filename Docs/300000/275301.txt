<DOC>
<DOCNO> 275301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko18.html </URL>
<DATE> 2004/09/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Brent türü petrol rekor kırdı 46 dolar 
</HEADLINE>
<TEXT>

     Bazı büyük ihracatçı ülkelerde yaşanan siyasi ve askeri gerginlikler yüzünden, petrol fiyatları yeniden tırmanışa geçti. 
     Londra piyasasında Brent türü petrolün varil fiyatı cuma gününe göre 67 sent artıp 46 dolara çıkarak, nominal fiyatlarla tarihi rekorunu kırdı. 
     Sektörün diğer göstergesi ABD hafif Batı Teksas petrolünün varil fiyatı ise cuma gününe göre 49 sent artıp 49.37 puana çıktı. Bu rakam, söz konusu petrolün varil fiyatının Ağustos ayında ulaştığı 49.40 dolarlık tarihi rekorunun sadece 3 sent altında bulunuyor. 
     ''Suudi Arabistan'da kökten dinci militanlarla güvenlik güçleri arasında çıkan çatışmalar, Nijerya'da hükümete karşı savaşan asilerin savaşı ülke çapında yaygınlaştıracakları tehdidinde bulunması, Irak'ta petrol tesislerine yapılan sabotajların sürmesi ve Rusya'da petrol devi YUKOS'un iflas tehlikesiyle karşı karşıya bulunmasının'' uluslararası petrol akışını aksatabileceğine ilişkin kaygılar, fiyat artışında etkili oldu. 
     
     OPEC ''SUÇ BİZDE DEĞİL'' 
     Petrol İhraç Eden Ülkeler Ögütü OPEC ise gelişmeler karşısında üyelerinin yeterli arz sağladığını, fiyat artışının başka nedenlerden kaynaklandığını savunuyor. 
     OPEC Başkanı ve Endonezya Petrol Bakanı Purnomo Yusgiantoro, günlük toplam üretimini neredeyse 30 milyon varile çıkaran OPEC'in, 1970'lerin sonlarından bu yana en yüksek miktarda petrol arz ettiğini hatırlatarak, ''Bu, bir arz- talep meselesi değil. İvan tayfunu ve başka yerlerdeki başka bazı sorunların sonucu. OPEC yeterli arz sağlıyor'' dedi. 
     
</TEXT>
</DOC>
