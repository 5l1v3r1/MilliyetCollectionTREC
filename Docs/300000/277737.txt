<DOC>
<DOCNO> 277737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko20.html </URL>
<DATE> 2004/10/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bütçe AB'ye endekslendi, IMF haftaya geliyor 
</HEADLINE>
<TEXT>

     AHMET ERHAN ÇELİK Washington 

IMF ve 3 yıllık yeni stand-by, AB'nin bugün açıklayacağı Türkiye raporuna göre şekillendirilecek. IMF, raporun açıklanacağı tarihi dikkate alarak, hafta sonunda Ankara'ya heyet gönderme kararı aldı. Bütçe, AB ve IMF ilişkileri, "içiçe ve atbaşı" diye tanımlanan bir zaman dilimine sıkıştı. 
     IMF heyetinin Ankara'ya gelişi, önceki akşam IMF Birinci Başkan Yardımcısı Ann Kruger'in Devlet Bakanı Ali Babacan'la bir araya geldiği akşam yemeğinden sonra belli oldu. IMF heyetinin önümüzdeki hafta pazar ve pazartesi günleri iki grup halinde Ankara'ya gelmesi kararlaştırılırken, Başbakan başkanlığında yapılacak Yüksek Planlama Kurulu YPK toplantısının 12 Ekim yerine 13 Ekim'de gerçekleştirimesi gündeme geldi. YPK kararına uygun olarak 2005 bütçesi 17 Ekim gecesine kadar Meclis'e sevk edilecek. 
     Yetkililer, IMF heyetinin geliş tarihi ile YPK toplantısının kısa aralıklarla gerçekleştirilecek olmasının işleri sıkıştıracağını kaydederek, "Bütçenin henüz kabası bile bitmedi. AB raporuna göre bütçedeki faiz ödeneği belli olur" diye konuştular. Ağustos itibarıyla 60.2 katrilyon lira 60.2 milyar Yeni Türk Lirası öngörülen faiz ödenek büyüklüğü AB kararına ve piyasalarda oluşacak reel faiz yüküne bağlı olarak aşağı ya da yukarı çekilecek. 
     
     Washington'da Türkiye ilgisi 

     IMF - Dünya Bankası yıllık toplantıları için geçen hafta cuma Washington'a gelen Babacan, görüşmelerini tamamladı. DPT, Hazine, Maliye ve Merkez Bankası yönetimleriyle birlikte 120'den fazla görüşme ve toplantıya katılan Babacan, dün itibarıyla Boston ve New York'a geçerek uluslararası fon ve banka yönetimleriyle bir araya geldi. 
     Çok sayıda Türk bankacının da geldiği Washington'daki görüşmelerle ilgili izlenimler şöyle 
     - Her toplantı ve görüşmede Türkiye ekonomisinin gelişimi ile ilgili övücü sözler sarfedildi. 
     - Babacan, bu durumu "Türkiye denildiğinde gözler parlıyor" şeklinde açıkladı. 
     - Babacan, bir ilki gerçekleştirerek Dünya Bankası ve IMF'de görevli 40'a yakın Türk uzmanla bir araya geldi. "Kendimi basın toplantısında hissettim" diye konuşan Babacan, Türk uzmanlarının ağırlıkla AB ilişkileri konusundaki soruları ile karşılaştı. 
     - Türkiye Bankalar Birliği'nin Smith Sonian Enstitüsü'nde düzenlediği geleneksel resepsiyona yabancı ticari ve yatırım bankalarından yoğun katılım oldu. 
     - Resepsiyonu geçen 5 yılın en kalabalık resepsiyonu olarak niteleyen Türk bankacılar, "Yabancılar Türkiye'nin 3 - 5 yıllık riskini üstlenmeye hazır. Resepsiyona sıcak parayla oynayan fon yöneticilerinden daha çok ticari bankaların katılması dikkat çekici" dedi. Merkez Bankası bürokratları ise yaptıkları görüşmeleri, "Biz Türkiye'yi anlatmaya çalışırken, gelenler daha çok rezerv yönetimi için yani para ticareti için önümüze geldi" diye anlattılar. 

     
</TEXT>
</DOC>
