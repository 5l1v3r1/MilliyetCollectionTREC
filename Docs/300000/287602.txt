<DOC>
<DOCNO> 287602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/ekonomi/eko03.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de mükemmel sonuç aldık...' 
</HEADLINE>
<TEXT>


Türkiye'de üretime başlamasının 10'uncu yılını dolduran ve bu sürede Adapazarı'nda 335 bin araç üreten Toyota, bu yıl üretimi 140 bin adede çıkaracak 

ÇAĞNUR HATİPOĞLU Adapazarı 

Toyota Türkiye Genel Müdürü Koji Kobayashi Türkiye'de mükemmel sonuçlar aldıklarını söyledi. Toyota'nın Türkiye'de üretime başlamasının 10'uncu yılı nedeniyle düzenlenen toplantıda Adapazarı tesislerinde 10 yılda 335 bin araç üretildiği ve bu yılki üretim hedefinin ise 140 bin adet olduğu bildirildi. 
2004'te 1.6 milyar dolarlık ihracat yapmayı planlayan Toyota, ekim itibariyle Türkiye'nin en büyük ihracatçılarından biri. Toyota Avrupa ve Türkiye Yönetim Kurulu Başkanı Shinichi Sasaki, Türkiye'deki üretimin devamında kararlı olduklarını bildirdi. Bu yıl sonu için toplam 740 bin adetlik üretim planladıklarını belirten Sasaki, "2010'da dünyada yüzde 15 pazar payına ulaşmayı hedefliyoruz" dedi. 

Yedek parça üssü 
Türkiye'de 700 milyon euroluk yatırım yaptıklarını ve bunu artırmayı istediklerini anlatan Sasaki, "Türkiye'yi diğer fabrikalarımız için yedek parça merkezi olarak görüyoruz" dedi. Sasaki, Avrupa'da üretim kapasitesi artışı gündeme geldiğinde Türkiye'nin yatırım için güçlü bir aday olacağını vurguladı. 


</TEXT>
</DOC>
