<DOC>
<DOCNO> 260163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun01.html </URL>
<DATE> 2004/08/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Terör korkusu.. ABD'liler güvenlik ürünlerine hücum etti 
</HEADLINE>
<TEXT>

     El Kaide terör örgütünün saldırıda bulunacağı açıklanan önemli binalar arasında New York Borsası ve Citigroup binalarının da olması, özellikle bu binalarda çalışanların güvenlik ürünlerine yönelik taleplerinin arttığı bildirildi. 
     ABD İç Güvenlik Bakanı Tom Ridge tarafından yapılan açıklamalar ve terör alarmının 'turuncu'ya çıkarılmasından sonra, New York'ta gaz maskesi, paraşüt ve diğer bazı kişisel güvenlik ürünleri satan 'Safer America' Daha Güvenli Amerika isimli firmaya, aralarında Citigroup çalışanlarının da bulunduğu, olağandışı sayıda sipariş geldiği bildirildi. 
     Safer America'nın genel müdürü Lionel Uzzan, terör tehdidi açıklamalarından sonra kendilerini yoğun bir haftanın beklediğini kaydederken, özellikle mağazalarının kapalı olduğu hafta sonu internet üzerinden verilen siparişlerin yaklaşık beş kat arttığını söyledi. Uzzan, mağazanın açıldığı Pazartesi sabahından bu yana da telefonla büyük miktarda sipariş aldıklarını ve siparişlere yetişmekte güçlük çektiklerini söyledi. 
     Şirket isimlerini vermek istemeyen Uzzan, çok sayıda Wall Street firmasının Safer America'nın en büyük müşterileri haline geldiğini ve müşteri tabanının yaklaşık yüzde 70'ini oluşturduğunu kaydetti. 
     CNN'in haberine göre, 2002 Haziran'ında kurulan firma, bireyler, aileler ve yüksek binalarda çalışan insanlar için fiyatları 350 dolar ile bin 400 dolar arasında değişen güvenlik çantaları satıyor. Terör tehdidi altındaki Citigroup çalışanlarından çok sayıda sipariş aldıklarını söyleyen Uzzan, Citigroup güvenlik yetkililerinden ise henüz bir talep gelmediğini kaydetti. Safer America firmasının sattığı güvenlik ürünleri arasında yüksek binalarda kullanılmak üzere tasarlanmış gaz maskeleri, paraşütler, mini güvenlik kitleri çantaları ve radyoaktif saldırıya maruz kalındığında kullanılmak üzere iyot haplarının en çok talep gören ürünler olduğu ifade edildi. 
     Geçen yıl 2 milyon dolarlık satış yapan firmanın, bu yıl ise yılın ilk altı ayında bu rakamı geçtiği belirtiliyor. 
     
</TEXT>
</DOC>
