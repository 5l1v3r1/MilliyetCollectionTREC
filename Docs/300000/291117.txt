<DOC>
<DOCNO> 291117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy04.html </URL>
<DATE> 2004/11/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül'den Irak'ta ölen şoförlerin ailelerine maddi yardım mesajı... 
</HEADLINE>
<TEXT>

     Dışişleri Bakanı Abdullah Gül, Irak’ta hayatını kaybeden Türk şoförlerin ailelerine maddi yardım yapılması yönündeki çalışmaların sürdüğünü açıkladı, ancak miktar vermekten kaçındı. 
     Irak'a komşu ülkeler toplantısı ile yarın yapılacak Irak Konferansı’na katılmak üzere Mısır'ın Şarm El Şeyh kentine gitmeden önce Esenboğa Havalimanı'nda bir açıklama yapan Bakan Gül, Irak’a giden tankerlerin sigorta primlerinin ilgili şirketlere ödendiğini belirterek, bunun hayatını kaybeden şoförlerin ailelelerine maddi yardım şeklinde yansıtılmaya çalışıldığını söyledi. 
     Hükümetin de bu çalışmalara yardımcı olacağını kaydeden Gül, şu noktada herhangi bir miktar söyleyemeyeceğini belirtti. 
     
     Irak'a uluslararası destek 
     Gül, Mısır’daki Irak Konferansı’nda Türkiye’nin de önceliklerini içeren bir bildirinin yayımlanmasını beklediklerini kaydetti. 
     Irak Konferansı, Irak'ın imarı ile yeniden yapılandırılması, siyasi sürecin işlemesi ve ülkede güvenliğin sağlanması konusunda uluslararası destek oluşturulması amacıyla düzenleniyor. 
     
     17 aralık öncesi son AB Troykası 
     Bakan Gül, Mısır'daki konferansın ardından yarın Lahey’e geçerek her altı ayda bir yapılan AB Troykası’ toplantısına katılacağını belirtti. 
     AB zirvesinin yapılacağı 17 aralık öncesi yapılacak son AB Troykası toplantısında, birçok konunun tekrar gözden geçirileceğini ve son durumun masaya yatırılacağını kaydeden Bakan Gül, Ortadoğu ve Irak gibi bölgesel konuların da gündeme alınacağını söyledi. 
     Roma’da da Türkiye-AB ilişkilerinin ele alınacağı Türkiye-İtalya Forumu’na katılacağını bildiren Gül, bu toplantıda kendisine Ekonomiden Sorumlu Devlet Bakanı Ali Babacan’ın da eşlik edeceğini belirtti. 
     Bakan Gül, dün İnönü Stadı’nda bir Beşiktaşlı taraftarın öldürülmesi konusuna ilişkin olarak da, bunlar sporu spor olmaktan çıkaran davranışlar... Sadece emniyet tedbirleri yeterli değil, eğitim de çok önemli. Kulüplere, sporseverlere önemli rol düşüyorö dedi. 
     
</TEXT>
</DOC>
