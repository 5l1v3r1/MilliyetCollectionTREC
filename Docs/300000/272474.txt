<DOC>
<DOCNO> 272474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas19.html </URL>
<DATE> 2004/09/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İnsan tacirlerinin ağındaki kadınların 70'i seks işçiliğine zorlanıyor 
</HEADLINE>
<TEXT>

     Uluslararası Göç Örgütü IOM Türkiye Temsilcisi Marielle Lindstrom, insan ticaretine maruz kalanların oranının 2003'te yüzde 10 iken 2004'te yüzde 13'e çıktığını belirterek, ''İnsan tacirlerinin eline düşen kadınların yüzde 70'i seks işçiliğine zorlanıyor'' dedi. 
     İnsan Kaynağını Geliştirme Vakfı'nın İKGV , Bulgaristan'dan Katolik Yardım Hizmetleri Servisi CRS işbirliğiyle düzenlediği ''İnsan ticaretiyle mücadele sivil toplum kuruluşları ile güvenlik güçleri arasında ülkelerarası işbirliği'' konulu uluslararası toplantı, Taksim'deki Point Otel'de başladı. 
     Toplantının açılışında konuşan Lindstrom, insan ticaretini altetmenin tek yolunun sınır ötesi işbirliği olduğunu, ister kaynak, ister geçiş ücreti olsun mutlaka ülkeler arasında işbirliği köprüsünün kurulması gerektiğini söyledi. 
     Bulgaristan, Romanya, Ukrayna ve Moldova'dan elde ettikleri istatistiki bilgiler hakkında bilgi veren Lindstrom, insan ticaretine maruz kalanların 18-24 yaş arasında olduklarını, bunların oranının 2003'te yüzde 10 iken, bu yıl yüzde 13'e çıktığını söyledi. 
     Lindstrom, genellikle yoksul ve eğitim düzeyi düşük olan bu kadınların ''çocuk bakıcısı'' olacakları vaadiyle kandırıldıklarını ve yüzde 70'inin seks işçiliğine zorlandığını bildirdi. 
     İnsan ticaretiyle mücadele eden ülkelerin tek başlarına bırakılmaması gerektiğini, organize olarak yürütülen bu suçla mücadelenin ancak uluslararası işbirliğiyle sağlanacağını anlatan Lindstrom, bu suçla mücadelede başarı için mağdurları tanıma ve teşhisin şart olduğunu söyledi. 
     İKGV Yönetim Kurulu Başkanı Turgut Tokuş da, insan ticaretini önlemek için hükümetler, uluslararası kuruluşlar ve sivil toplum örgütleri arasında işbirliğinin yanı sıra kaynağa ihtiyaç olduğunu belirtti. 
     Tokuş, hükümetlerin insan ticaretini önlemede tek başlarına başarılı olmalarının mümkün olmadığını, mutlaka sivil toplum kuruluşlarıyla da işbirliği sağlanması gerektiğini kaydetti. 
     Bulgaristan CRS temsilcisi Mila Gavrilova ise, ülkesinde insan ticaretiyle mücadeleyi birinci öncelik konusu olarak ele aldıklarını ve sınır ötesi işbirliği için bu yıl bir proje başlattıklarını bildirdi. 
     Bu toplantının da komşu ülkelerle başlatılan işbirliğinin ilk ürünü olduğunu ifade eden Gavrilova, çocuk ticaretinin önlenmesi, sınırötesi işbirliği, mağdurların tanınması ve teşhisini amaçladıklarını sözlerine ekledi. 
     İKGV Genel Müdürü Demet Güral da, Türkiye'nin insan ticareti mağdurlarının varış, Bulgaristan'ın kaynak ve geçiş yeri, Romanya ve Moldova'nın ise iki kaynak ülke olarak tanımlandığını söyledi. 
     Türkiye'deki mağdurların Moldova, Ukrayna, Gürcistan ve Azerbaycan başta olmak üzere Balkan ve eski Sovyet ülkelerinde ev içi hizmet, otel, restoran, bar ve diskolarda çalışma amacıyla geldiklerini belirten Güral, bunların bir kısmının bilerek veya sonradan fuhuş sektörüne girdiklerini anlattı. 
     Güral, İçişleri Bakanlığı kayıtlarına göre, Türkiye'de yılda ortalama 80 bin kişinin çeşitli nedenlerle sınırdışı edildiğini sözlerine ekledi. 
     
</TEXT>
</DOC>
