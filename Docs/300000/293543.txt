<DOC>
<DOCNO> 293543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur22.html </URL>
<DATE> 2004/11/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Doğu'da 1 kilometrelik yolda karla mücadelenin maliyeti 531 milyon lira 
</HEADLINE>
<TEXT>

     Doğu Anadolu Bölgesi'nde 1 kilometrelik yolda karla mücadele çalışması 1 milyon liraya mal oluyor. Bu yıl bölgede kar yağışının yaklaşık 1 ay gecikmesi, Köy Hizmetleri Bölge Müdürlüğü'nün 2 trilyon 300 milyar lira kar elde etmesini sağladı. 
     Doğu Anadolu Bölgesi'nde karla mücadelenin bedeli oldukça yüksek. Bölgede kış mevsiminin uzun sürmesi ise bu bedelin, özellikle Köy Hizmetleri ve bölgedeki belediyeler için daha da ağırlaşmasına neden oluyor. 
     AA muhabirinin edindiği bilgiye göre, bölgede beyaz örtüyle mücadeleyi sürdüren Köy Hizmetleri ekiplerinin, 1 kilometrelik yolu kardan arındırarak ulaşıma açması, 1 milyon liraya mal oluyor. 
     
     KAR GEÇ YAĞINCA... 
     Bölgede karla mücadelenin trilyonlarla ölçülen yüksek bedeli, karın yağmadığı her gün için kazanca dönüşüyor. 
     Bu yıl bölgede etkili kar yağışının yaklaşık 1 ay geç başlaması, Erzurum, Erzincan, Ardahan, Kars, Ağrı ve Iğdır'ın bağlı bulunduğu Köy Hizmetleri Erzurum Bölge Müdürlüğü'nün 2 trilyon 300 milyar lira kar elde etmesini sağladı. 
     Köy Hizmetlerinin rakamlarına göre, bölgede geçen yıl kış mevsiminde, toplam 96 bin 115 kilometre uzunluğunda yolda karla mücadele yapıldı ve 41 trilyon 906 milyar lira harcandı. 
     Bu yıl da şimdiye kadar 10 bin 74 kilometre yol ulaşıma açıldı ve 5 trilyon 350 milyar lira harcandı. 
     
     ''KARIN HER TANESİ, PARA SARFİYATI...'' 
     Köy Hizmetleri Bölge Müdürü Vekili Mücahit Ercoşkun, AA muhabirine yaptığı açıklamada, bölgede karın ağır bir maddi bedelinin olduğunu ifade ederek, ''Karın her tanesi, bizim için para sarfiyatı'' dedi. 
     Bölgede yılın önemli bir bölümünün kar yağışıyla geçtiğine dikkati çeken Ercoşkun, bu nedenle karla mücadelenin, bölge açısından büyük önem taşıdığını kaydetti. 
     Özellikle bölgenin kırsal kesimlerinde taşımalı eğitim sisteminin yaygın olduğunu belirten Ercoşkun, yolların hızla ulaşıma açılmaması halinde eğitimin aksayacağına dikkati çekti. 
     Karla mücadeleyi sağlıklı şekilde yürütebilmek için yoğun mücadele verdiklerini ve özveriyle çalıştıklarını ifade eden Ercoşkun, bu mücadelede, araçların da personelin de önemli ölçüde yıprandığını belirtti. 
     
</TEXT>
</DOC>
