<DOC>
<DOCNO> 283941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/guncel/gun03.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin değil Pendik 
</HEADLINE>
<TEXT>


Pendik, okul arazisine yapılan 14 kaçak binanın yıkımı sırasında savaş alanına döndü. Yıkımı engellemeye çalışan yüzleri maskeli gruplar, polise taş ve tuğlalarla saldırdılar 

GöKHAN KARAKAŞ istanbul 

Pendik Ertuğrul Gazi Mahallesi'nde ilköğretim okuluna ek bina yapılması amacıyla ayrılan 4290 metrekare arazideki 14 kaçak konutun yıkımı için aylarca süren bekleyişin ardından dün sabah düğmeye basıldı. Yazın yıkım ekiplerini mahalleye sokmayan gecekondu sakinleri, 07.00'de işlerine gitmek üzere sokağa çıktıklarında Çevik Kuvvet'e bağlı 1500 polis, panzer ve belediye ekipleriyle karşılaştı. 
İstanbul Valiliği, Pendik Kaymakamlığı ve İlçe Milli Eğitim Müdürlüğü'nün talebi doğrultusunda yıkıma başlandı. Belediye ekipleri, polisle eylemciler arasında çatışma yaşanırken yıkıma devam etti. Okula tahsis edilen arazi üzerindeki 14 gecekondu, 4 saat sonra tamamen yıkıldı. Önce belediye ekipleri, daha sonra polis mahalleden ayrıldı. Bu sırada ara sokaklardan çıkan gruplar polise saldırdı. 

'Şafak operasyonu' 
Daha önce sokaklarda lastik yakıp çöp konteynerleri ile barikat kurarak günlerce nöbet tutan gecekondu sakinleri, yıkım ekiplerini beklemedikleri bir anda karşılarında buldu. "Yıkım başladı" haberinin mahalleye yayılırken panzerler desteğinde ilerleyen polis, sokaklarda güvenlik noktaları oluşturdu. 
İş makineleriyle yıkım sürerken, bazı kişiler Ertuğrul Gazi Caddesi ve yıkım alanı çevresindeki sokaklara barikat kurarak yıkımı engellemeye çalıştı. Ancak barikatlar panzerlerle yıkıldı. 

Taşa karşı biber gazı 
Bu sırada bazı evlerin araları ve çatılardan yüzleri maskeli ve çoğunluğu mahallede oturmayanların oluşturduğu öne sürülen bazı gruplar, polis ve panzerlere taş ve tuğla gibi cisimler attı. Polis ekipleri, biber gazı ve sis bombası atarak göstericileri etkisiz hale getirmeye çalıştı. 
Polis, biber gazı ve sis bombası atarak saldırganları uzaklaştırmaya çalışırken, çok sayıda güvenlik görevlisi, basın mensubu ve mahalleli de rüzg rın yön değiştirmesi sonucu gazlardan etkilendi. Panzerler de, ara sokaklara kaçan eylemcileri tazyikli su sıkarak dağıtmaya çalıştı. 

Yıkılan evleri tekrar yapıyorlar 

Evleri yıkılan aileler ekiplerin çekilmesinden sonra komşularının da yardımıyla inşa faaliyetine girişti. Gecekonducular, harç yapma, duvar örme, malzeme taşıma gibi işleri imece usulü bölüşerek, yapmaya başladı. Mahalle sakinleri, diğer evleri de inşa edeceklerini söylerken, tuğla bulamayanlar yıkılan evlerinin yerine tahtadan ev yaptı. İstanbul Emniyet Müdürlüğü'nden yapılan açıklamada toplam 29 polis memurunun atılan taşlardan yaralandığı bildirildi. Yaralı polislerin Pendik ve Kartal Devlet hastanelerinde ayakta tedavi edildiği kaydedildi. 

Florya'da lüks kaçak katlar olaysız yıkıldı 

TAHSİN AKSU İstanbul 
Florya Avcılar Sokak'ta bulunan Fly Inn Residence 2 adlı lüks site inşaatında 5 katlı 8 adet blokun 2 katının imar izni olmadığı belirlendi. Bakırköy Belediyesi yıkım ekipleri ise defalarca yapılan uyarıları dikkate almayan siteye dün gelerek kaçak katların yıkımına başladı. Bakırköy Belediyesi Başkan Yardımcısı Mehmet Başaran, "Sitedeki belediyeye ait yeşil alanlara da tecavüz edilerek yüzme havuzu yapılmış. Defalarca zabıt tuttuğumuz halde kaçak katların inşaatına devam edildi. 10 gün içinde kaçak katları yıkağız" diye konuştu. Bu arada yıkım sırasında herhangi bir olay yaşanmazken, güvenliğin de polis yerine zabıta tarafından sağlanması dikkat çekti. 


</TEXT>
</DOC>
