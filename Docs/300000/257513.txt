<DOC>
<DOCNO> 257513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/magazin/axmag01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Komedi Kadir abimizi bozar' 
</HEADLINE>
<TEXT>


14 yıl sonra bir filmde oynayan Ferhan Şensoy, her oyuncunun komedi oynayamayacağını söylerken Kadir İnanır'ı örnek verdi 

BAYRAM KAYGUSUZ 

Sinemaya 14 yıl sonra Tayfun Güneyer'in "Şans Kapıyı Kırınca" isimli komedi filmiyle dönüş yapan Ferhan Şensoy, her oyuncunun komedi oynamayacağını söyledi. 
Bu duruma en iyi örnek olarak Kadir İnanır'ı gösteren Şensoy şöyle konuştu "Türkiye'de yurtdışında da örnekleri olduğu gibi sinemada kariyer yapmış, sadece bunu öğrenmiş ve tiyatro oyunculuğunu, komediyi bilmeyen oyuncular da var. Her oyuncu her şeyi oynayamaz. Mesela İnanır'ın komedi oynaması söz konusu değildir. Zaten sevmez, zaten komedi abimi bozar. Sinemaya jön olarak başlamıştı ve öyle de gidiyor. " 
Vural Öger'in yapımcılığını üstlendiği "Şans Kapıyı Kırınca" filmine kadar sadece beş film çektiğini anlatan Şensoy, şöyle devam etti "Sezen Aksu'yla oynadığım 'Büyük Yalnızlık' adlı son filmimin üzerinden tam 14 yıl geçti ama sinemaya ara vermedim. Çünkü ben tiyatroyla evliyim, sinema benim kaçamağım ve flörtüm." 


</TEXT>
</DOC>
