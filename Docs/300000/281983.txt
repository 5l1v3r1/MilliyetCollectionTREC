<DOC>
<DOCNO> 281983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas09.html </URL>
<DATE> 2004/10/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fransız güzeller Türkiye'ye geliyor... 
</HEADLINE>
<TEXT>

     Kültür ve Turizm Bakanlığı Tanıtma Genel Müdürü Selami Karaibrahimgil, Türkiye'ye AB adaylığı yolunda yeşil ışık yakılmasının, Türkiye'yi, Fransa'da medyanın gündemindeki en önemli konu haline getirdiğini belirterek, ''Biz de Bakanlık olarak Fransız medyasında Türkiye'yi farklı bir biçimde tekrar gündeme getirmeye çalışıyoruz. Fransa Güzellik Kraliçesi Miss France Yarışması'nın final çekimlerini Türkiye'de yaptıracağız'' dedi. 
     Karaibrahimgil, Fransa'nın 47 güzellik kraliçesi adayı, Fransız televizyonları ve gazetecileri ile birlikte 120 kişilik grubu Türkiye'ye davet ettiklerini belirterek, Miss France'ın final çekimlerinin 4-19 Kasım tarihleri arasında Belek, Antalya ve Pamukkale'nin tarihi ve turistik mekanlarında yapılacağını bildirdi. 
     4 Aralık günü TF1 kanalında canlı olarak yayınlanacak olan Miss France yarışmasının Türkiye görüntüleri ile süsleneceğini ifade eden Karaibrahimgil, ''Hatırlanacağı gibi İstanbul'daki Eurovision şarkı yarışmasında da aynı yöntemle yarışmacıların sunum filmleri Bakanlığımızca hazırlanmış ve tanıtımımız açısından büyük bir başarı kazanılmıştı'' diye konuştu. 
     
     TANITIMDA AB ATAĞI 
     Selami Karaibrahimgil, Türkiye'nin AB adaylığına ilişkin komisyon raporunun, müzakerelere yeşil ışık yakması üzerine bu gelişmelerin Türkiye'nin 2005 yılı turizm-tanıtma kampanyalarını da değiştireceğini vurgulayarak, şunları kaydetti 
     ''Türkiye için bir dönüm noktası olarak değerlendirebileceğimiz 17 Aralık kararı öncesinde AB ülkeleri ile etkin bir iletişim kurulması büyük önem taşıyor. Böyle bir iletişimin sağlanmasında ise en önemli rolü, sunduğu tarafsız ve önyargısız pozitif değerler ile turizmimizin üstlenebileceği açıktır. 
     Bu nedenle AB'ye üyeliğimiz sürecinde en güçlü kozumuzun turizm olduğuna inanıyoruz. 2005 yılında gerçekleştirilecek tanıtma programlarımızı AB adaylığımıza destek verecek biçimde şekillendiriyoruz. Bildiğiniz gibi bazı Avrupa ülkelerinde zaman zaman Türkiye ile ilgili olarak, siyasi-sosyal içerikli konularda olumsuz sesler yükselebiliyor. Fakat aynı insanlar konu turizm olduğu zaman bütün o olumsuz düşünceleri arkada bırakarak Türkiye'ye koşuyor.'' Tanıtma Genel Müdürü Karaibrahimgil, Turizmin Türkiye'ye sağladığı bu avantajdan yararlanabilmek için turizm-tanıtım programlarının AB'ye üyelik sürecine destek ve entegre olmasına büyük önem verdiklerini ve bu programlarda turizm zenginliklerinin yanı sıra, insani ve kültürel değerleri ön plana çıkarmayı hedeflediklerini anlattı. 
     Bu yaklaşımı yalnızca reklam kampanyalarında değil, tanıtma etkinliklerinin tüm adımlarında uygulamayı amaçladıklarını anlatan Karaibrahimgil, ''Fransa Güzellik Kraliçesi Miss France Yarışması'nın final çekimlerini Türkiye'de yaptırmak istememizin nedeni de bu'' diye konuştu. 
     
</TEXT>
</DOC>
