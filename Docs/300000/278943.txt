<DOC>
<DOCNO> 278943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur17.html </URL>
<DATE> 2004/10/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sedat Peker'le aranan Atilla Ekser bugün teslim oldu... 
</HEADLINE>
<TEXT>

     ''Sedat Peker Grubu''na yönelik operasyon kapsamında gözaltına alınıp serbest bırakıldıktan sonra haklarında gıyabi tutuklama kararı çıkartılan 7 kişiden biri olan Atilla Ekser, polise teslim oldu. 
     Ekser, İstanbul Organize Suçlar Şube Müdürlüğü'ndeki işlemleri tamamlandıktan sonra hakkındaki gıyabi tutuklama kararı vicahiye çevrilerek cezaevine konulmak üzere Beşiktaş'taki İstanbul Adliyesi'ne gönderildi. 
     Bu arada, mahkemece serbest bırakıldıktan sonra savcılığın bir üst mahkemeye yaptığı itiraz üzerine haklarında gıyabi tutuklama kararı çıkartılan Sedat Peker, Atilla Peker, Ali Bin Kalkan, Hakan Öztürk, Hüseyin Nalbantoğlu ve Ali Şahin Gürman'ın yakalanması amacıyla polisin başlattığı çalışma sürüyor. 
     Peker ve diğer kişilerin yakalanması amacıyla Organize Suçlar Şube Müdürlüğü bünyesinde emniyet amiri, başkomiser ve komiserlerden oluşan 35 kişilik 16 ekip kuruldu. Bu ekipler, Peker ve diğer kişilerin bulunabileceği 13 ayrı yere operasyon düzenledi. Ancak, bu yerlerde Peker ve diğer 5 kişinin izine rastlanamadı. 
     Öte yandan, haklarında daha önce gıyabi tutuklama kararı çıkartılan avukatlar Şirin Berk ile Hakkı Kurtuluş'un da yakalanmasına çalışılıyor. 
     
     ATİLLA EKSER CEZAEVİNE GÖNDERİLDİ 

     ''Sedat Peker Grubu''na yönelik operasyon kapsamında gözaltına alınıp serbest bırakıldıktan sonra hakkında gıyabi tutuklama kararı çıkartılınca polise teslim olan Atilla Ekser, karar vicahiye çevrilerek cezaevine konuldu. 
     Beşiktaş'taki İstanbul Adliyesi'nde hakkındaki gıyabi tutuklama kararı mahkemece yüzüne okunan Ekser, gıyabi tutukluluğu vicahiye çevrilerek cezaevine gönderildi. 
     
</TEXT>
</DOC>
