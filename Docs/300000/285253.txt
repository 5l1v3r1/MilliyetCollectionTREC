<DOC>
<DOCNO> 285253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/ekonomi/eko02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobile vergi zammı 
</HEADLINE>
<TEXT>


Cari açığı yükselten otomobil ithalatının, geçen yıla göre yüzde 143 artışla 7.5 milyar dolara çıkması üzerine hükümet, otomobilden alınan Özel Tüketim Vergisi'ni ÖTV yüzde 7 - 9 oranında artırdı. 

ANKARA Milliyet 

Otomobillerden alınan Özel Tüketim Vergisi ÖTV oranları 7 - 9 puan artırılmasına ilişkin Bakanlar Kurulu Kararnamesi'nin bugünkü Resmi Gazete'de yayınlanarak iki gün sonra 4 Kasım Çarşamba günü yürürlüğe gireceği bildirildi. 
Maliye Bakanı Kemal Unakıtan'ın verdiği bilgilere göre motor silindir hacmi 1600 - 2000 cc arasında bulunan otomobillerdeki ÖTV oranı yüzde 52'den yüzde 60'a, motor silindir hacmi 2000 cc üzerindeki binek otomobillerde ÖTV oranı yüzde 75'ten yüzde 84'e çıkarıldı. Halen yüzde 30 oranında uygulanan motor silindir hacmi 1600 cc'ye kadar olan otomobillerdeki ÖTV oranı ise yüzde 37'ye yükseltiliyor. 
Unakıtan, binek otomobillerden alınan ÖTV oranlarının büyüyen cari açığa karşı tedbir olarak uygulamaya konulduğunu söyledi. "Otomobil ithalatı bu yılın eylül ayında geçen yılın aynı ayına göre yüzde 143 oranında arttı" diyen Unakıtan, vergi operasyonunu "ayarlama" olarak nitelendirdi. Unakıtan gerektiğinde benzer tedbirleri yine alacaklarını belirtti. 

İthalat vergileri devam edecek AHMET ERHAN ÇELİK 
Ekonomi yönetimi döviz gelir ile gideri arasındaki farkı ifade eden cari işlemler açığının makul seviyede tutulabilmesı için "24.1 milyar dolara ulaşan ertelenmiş ithalat talebinin gerektiği her aşamada bastırılması" kararı aldı. Ertelenmiş talep baskısına karşı ilk operasyon otomobilde yapılırken, makine ve diğer ithalat mallarına karşı da benzer vergi önlemleri alınacağı öğrenildi. Türkiye'de 1600 cc motor büyüklüğü üzerinde otomobil üretilmediği dikkate alındığında belirlenen yeni vergi oranları doğrudan ithalatı bastırmayı amaçlıyor. Ertelenmiş talebi 6.7 milyar dolar olarak hesaplanan oto kalemini, 8.5 milyar dolarla kazan - makine ithalatı ve 8.5 milyar dolarla diğer grubundaki ithal mallar izliyor. Ekonomi bürokratlarının verdiği bilgiye göre hükümetin ithalat vergilerini bütünüyle cari açığa yönelik araç olarak kullanmayacağı belirtiliyor. 


</TEXT>
</DOC>
