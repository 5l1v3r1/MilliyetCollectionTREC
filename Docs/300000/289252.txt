<DOC>
<DOCNO> 289252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy08.html </URL>
<DATE> 2004/11/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dışişleri'nde Irak toplantısı... 
</HEADLINE>
<TEXT>

     Dışişleri Bakanlığı'nda, yarın Irak ile ilgili olarak bir çalışma toplantısı yapılacağı öğrenildi. 
     Bakanlık kaynaklarından edinilen bilgiye göre, Dışişleri Bakanı ve Başbakan Yardımcısı Abdullah Gül'ün başkanlık edeceği toplantıya Irak ile ilgili üst düzey bakanlık bürokratları ve teknisyenleri katılacak. 
     Toplantıda, Mısır'ın Şarm El Şeyh kentinde bu ay yapılacak uluslararası Irak konferansının hazırlığı, Felluce'deki harekat sonrası durum ve gelişmeler, bu ülkedeki genel güvenlik durumu ve Türk şoförlerinin güvenliği, insani durum ve insani yardım ihtiyaçlarının değerlendirilmesi gibi konular masaya yatırılacak. 
     Kaynaklar, toplantı vesilesiyle ayrıca, geçen hafta yaşamını yitiren Filistin lideri Yaser Arafat sonrası Ortadoğu'daki durumun da ele alınacağını belirttiler. 
     
</TEXT>
</DOC>
