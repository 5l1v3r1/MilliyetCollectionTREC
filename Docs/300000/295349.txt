<DOC>
<DOCNO> 295349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas12.html </URL>
<DATE> 2004/12/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sözler tutulmazsa 45 milyon çocuk ölecek 
</HEADLINE>
<TEXT>

     Zengin ülkelerin yardım sözlerini yerine getirmemeleri halinde 10 yıl içinde 45 milyon çocuğun öleceği açıklandı. 
     İngiliz yardım kuruluşu Oxfam'ın ''Bedel Ödemek'' başlıklı raporunda, ABD, Almanya ve Japonya gibi zengin ülkelerin, milli gelirlerinin yüzde 0.7'lik bölümünün insani yardıma ayrılmasına dair 1970'de verdikleri sözü yerine getirmedikleri belirtildi. Raporda, bunun sonucunda 45 milyon çocuğun 2015 yılına kadar ölebileceği kaydedildi. 
     G-8 ülkelerinden hiçbirinin 34 yıl boyunca verdiği sözü tutmadığı ve programa uymadığı belirtilen raporda, zengin ülkelerin yardım için ayırdığı bütçelerin, 1960 yılındaki rakamın yarısı kadar olduğu bildirildi. 
     Raporda, İngiltere Başbakanı Tony Blair'e, fakir ülkelere yapılan yardımın artırılmasını ve ticaretin daha adil olmasını amaçlayan evrensel bir anlaşma için aracı olması çağrısında bulunuldu. 
     Raporda ayrıca, ABD'nin insani yardım için, Irak'ın işgali için yaptığı masrafın 10'da 1'ini veya bütçesinin 0.14'lük kısmını harcadığına dikkat çekildi. 
     Oxfam Başkanı Barbara Stocking de ''Dünyanın en fakir çocukları, zengin ülkelerin yardım politikalarının bedelini ödüyor ve yaşam mücadelesi veriyor'' dedi. 
     Stocking, varlıklı ülkelerin zenginleştikçe daha az yardımda bulunduğunu belirterek, bunun durdurulması gereken bir skandal olduğunu kaydetti. 
     
</TEXT>
</DOC>
