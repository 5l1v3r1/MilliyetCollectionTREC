<DOC>
<DOCNO> 290406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun24.html </URL>
<DATE> 2004/11/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Talat Türkiye AB'ye gireceği zaman Kıbrıs sorunu çözülmek zorundadır 
</HEADLINE>
<TEXT>

     KKTC Başbakanı Mehmet Ali Talat, ''Türkiye'nin Avrupa Birliği'ne AB gireceği zaman Kıbrıs sorununun çözülmek zorunda olduğunu'' kaydetti. 
     Başbakan Talat, KKTC'de bulunan Türkiye Odalar ve Borsalar Birliği TOBB Başkan Danışmanı Doç. Dr. Nihat Akyol ve TOBB AB Müdürü Mustafa Bayburtlu'yu kabul etti. 
     Talat, heyeti kabulünde yaptığı konuşmada, AB hazırlığını iş çevreleri, sivil toplum örgütleri ve hükümetin birlikte yürütmesi gerektiğini kaydetti. Aynı şeyin KKTC için de geçerli olduğunu, ancak durumun biraz farklı olduğunu belirten Talat, ''Bizimki kanatları kopuk veya yoluk bir kuşa benziyor. AB kararına göre AB üyesi olmuş bir ülkenin bir bölümüyüz, ama müktesebat askıda'' dedi. 
     
     ''OLMAYACAK DUAYA AMİN'' 
     Rumların ''Kuzey'de de ben egemenim'' diyerek bunun Türkiye tarafından da tescil edilmesini istediğine işaret eden Talat, ''Rumların, Türkiye'nin kendi kendini işgalci ilan etmesini, Kıbrıs'ın kuzeyinin aslında Türkiye'nin bir yerel yönetimi olduğunu tescil etmesini istediğini'' söyledi. 
     Bunların Türkiye'ye tarih verilmesi için istendiğini kaydeden Talat, ''Bunlar olmayacak şeyler. Olmayacak duaya 'amin' denildiğinin farkındayız, ama Türkiye'nin ve bizim karşı karşıya olduğumuz zorluğu göstermesi bakımından bunu söyledim'' dedi. 
     Hiçbir dünya ülkesinin Kıbrıs sorunu çözülmeden Türkiye'nin Rum yönetimini tanımasını beklemediğini de vurgulayan Talat, ancak veto tehlikesiyle de karşı karşıya bulunduğunu ifade etti. 
     ''Türkiye bu tehditle karşı karşıya olunca biz de bıçak sırtı bir durumda kaldık'' diyen Talat, 'Türkiye'nin AB süreci Kıbrıs sorunuyla ilgili değil' diye diye çok yakın bir ilişki olduğunun görmezden gelindiğini, bunun acısının da şimdi çekildiğini kaydetti. 
     Kıbrıs sorunu ile Türkiye'nin AB üyeliğinin çok yakın ilişkili olduğunu belirten Talat, yapılması gereken çok iş olduğunu söyledi. 
     
     ''KIBRIS SORUNU ÇÖZÜLMEK ZORUNDA'' 
     ''Geleceğe yönelik adımların programlanması, aktif bir politika izlenmesi, Rum tarafının geliştireceği politikalara karşı tepki gösterme yerine önceden politika belirleyerek öncü rol oynanması gerektiğini'' anlatan Talat, şunları kaydetti 
     ''Cümlelerimi çoğul olarak bilerek kullanıyorum. KKTC ve Türkiye Cumhuriyeti birlikte hareket etmek zorundadır. Sürekli diyalog içerisinde bu süreci yürütmek zorundayız. Bir şeyin bilinmesi lazım, kimse inkar etmesin, Türkiye AB'ye gireceği zaman Kıbrıs sorunu çözülmek zorundadır. Kıbrıs sorunu çözülmeden Türkiye'nin AB'ye girmesi mümkün değildir. Bu bilinç hem Türkiye'de hem KKTC'de hem de Rum tarafında olmalıdır. Rum tarafı, dünya tarafından Kıbrıs'ın bütününü temsil ediyor görünmesini istismar ederek bugünkü politikasını yürütürse çok kısa zaman içinde bizim geçmişte yürüttüğümüz yanlış politikalar sonucunda karşılaştığımız zorluklarla karşılaşacak.'' 
     
     RUM TARAFINA SESLENİŞ 
     Rum yönetimine de çağrıda bulunmak istediğini ifade eden Başbakan Talat, ''zor durumda olanın sadece Türk tarafı olmadığını, Rum tarafının da en az o kadar ve belki de daha fazla zor durumda olduğunu fark etmesi gerektiğini'' belirtti. 
     Talat, ''dünya devletlerinin, haksız yere gasp ettiği pozisyonu koruyup kullanan bir gücün sürekli yanında olamayacağını'' ifade ederek, ''bugün yasal nedenlerle yanında görünse bile yarın onu terk etmek zorunda olduğunu'' söyledi. 
     Başbakan Talat, ''Dünya Kıbrıs'ı gasp etmiş olan Rum yönetiminin ila nihaye bu gaspını sürdürmesine göz yummayacak. Bu sadece Türkiye'nin AB sürecine ilişkin değil, bunun dışında uluslararası sistemin gereğidir'' dedi. 
     
     AKYOL'UN AÇIKLAMASI 
     TOBB Başkan Danışmanı Doç. Dr. Nihat Akyol da zaman zaman KKTC'ye gelerek sivil toplum örgütleriyle görüştüklerini belirterek, şimdi de değerlendirmelerde bulunmak amacıyla KKTC'de bulunduklarını söyledi. 
     Türkiye'nin AB ile ilişkilerinde hassas bir döneme girdiğine işaret eden Akyol, Türk özel sektörünün sorunlarını masaya yatırdıklarını, rekabete açık bir özel sektör amaçladıklarını ifade etti. 
     Akyol, KKTC şirketleriyle Türk şirketleri arasında nasıl ortaklıklar kurulabileceğini araştırmayı amaçladıklarını kaydetti. 
     
     SORULAR 
     Başbakan Talat, Dışişleri Bakanı ve Başbakan Yardımcısı Serdar Denktaş ile hükümetin durumuyla ilgili bugün yapılacağı açıklanan görüşmesinin yapılıp yapılmayacağını sorulması üzerine, ''planlanmış bir görüşme veya görüşme saati bulunmadığını'' söyledi. 
     Cumhurbaşkanı Rauf Denktaş ile pazartesi günü saat 09.30'da görüşeceğini ifade eden Talat, ''Nihai kararımızı aşağı yukarı verdik'' dedi. 
     Talat, Serdar Denktaş ile dün Bakanlar Kurulu'nda görüştüklerini bugünkü görüşmenin de telefonla yapılabileceğini belirtti. 
     
</TEXT>
</DOC>
