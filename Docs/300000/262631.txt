<DOC>
<DOCNO> 262631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/siyaset/asiy.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstifa etmem' 
</HEADLINE>
<TEXT>


Milliyet'e konuşan Yargıtay Başkanı Eraslan Özkaya MİT'çi Kozinoğlu benden Çakıcı davasının geciktirilmesini istedi. Kendimden eminim. İstifa, kusuru kabul etmek olur 

GÖKÇER TAHİNCİOĞLU 


Hakkındaki iddiaları yanıtlayan Yargıtay Başkanı Eraslan Özkaya, "Allah'a şükür kendimden eminim. İstifa etmek kusuru kabul etmek durumuna düşürür" dedi. Alaattin Çakıcı'nın adamı müteahhit Hakkı Süha Şen'in aracılığıyla görüştüğü MİT Dış Operasyonlar Daire Başkanı Kaşif Kozinoğlu'nun, kendisine MİT Müsteşarı Şenkal Atasagun'un izniyle geldiğini söylediğini belirten Özkaya, "Hep şerefimle yaşadım. İstanbul Başsavcılığı'ndan belgeleri istedim. Yargıtay soruşturacak. Kozinoğlu hakkında da suç duyurusunda bulunacağım" diye konuştu. 
Annesinin vefatı nedeniyle Ankara dışında bulunan Özkaya, Milliyet'in sorularını yanıtladı 
TADİLAT YAPTIRIYORDUM "Allah'a şükür şerefimle 45 yıldır sadece etik kurallar içinde kaldım. Fakirlik edebiyatı yapmayayım ama 70 metrekarelik bir kooperatifim var. Yargıtay Genel Sekreter Yardımcısı Ercan Yalçınkaya ya da bir ziraat müdürü tam hatırlamıyorum bu müteahhit arkadaşı bana getirdi. Bodrum'un 90 kilometre dışında bir kooperatif. Harap. Tadilat gerekiyordu. 20 milyar bankadan aldım. 10 milyarı, 20'ye yakın kitabım vardır, onların telifinden geldi. Sonradan kulağıma müteahhitle ilgili bazı şeyler çalındı. Müteahhitle işi kestim. Tadilatı kendimiz bitirdik. 
BENİMLE İLİŞKİSİNİ SORMUŞLAR İstanbul savcılığı, bu müteahhidi sorgulamış. Çakıcı ile birtakım bağlantıları varmış. Benimle yaptığı işi sormuşlar. Ben bu müteahhidin böyle ilişkilerini de düşünemedim. Temiz yüzlü bir çocuk. Bana 'gayet düzgün bir adam, dolandırmaz, kazık atmaz' diye tanıttılar. Zaten bana böyle şeyler soramayacağını bilebilecek bir adam. 

Korumalarıyla geldi 
KOMANDO YAPILI BİR ADAM Bu müteahhit bana MİT'in ikinci adamı Kozinoğlu'nun çocukluk arkadaşı olduğunu, benimle görüşmek istediğini söyledi. Yanıma korumalarıyla geldi. "Kaşif Bey" diye tanıttılar. Komando yapılı bir adam. Kozinoğlu, Atasagun'un izniyle geldiğini söyledi. Bana Çakıcı'nın bir davası olduğunu, bu davanın erken bitmesi halinde Çakıcı'nın yurtdışına kaçabileceğini, Fransa'da yakalandığı dönemde milliyetçi olduğundan bazı bilgileri Fransızlara vermediğini, bu bilgileri ve elindeki bazı kasetleri MİT'in alması gerektiğini söyledi. 
KURTLAR VADİSİNDEN ESİNLENMİŞLER Kurtlar Vadisi dizisini de hatırlattı. Bağlantıyı anlamadım, çok da sormadım. Ona devletin bu bilgiler için çalışmasının normal olduğunu ancak yargının işleyişine kimsenin müdahale edemeyeceğini söyledim. Uygun lisanla, kesin biçimde anlattım. 

'Hele bir dosya gelsin' 
YARGITAY ARAŞTIRACAK Tıpkı, Neşter davasında olduğu gibi, hemen evrakı istedik. Ben bugün dün Yargıtay Genel Sekreterliği'ne İstanbul Başsavcılığı'ndan bizimle ilgili iddiaları göndermesi için yazı yazılması talimatını verdim. Hele bir dosya gelsin. Yargıtay'ın yetkili kurulları soruşturma açılıp açılmamasına karar verir. 
ALLAH'A ŞÜKÜR KENDİMDEN EMİNİM 'Yargıtay'ın başında olduğunuzdan, soruşturmaya gölge düşmemesi için istifayı düşünüyor musunuz ' sorusu üzerine Allah'a şükür kendimden eminim. İstifa etmek kusuru kabul etmek olur. Neden bu duruma düşeyim Elimde müteahhide ödediğim faturalar, banka dekontları var. Her türlü fedak rlığı yaparak çalışıyoruz. Her şey açığa çıkar. 
KOMPLO DA OLABİLİR Kozinoğlu hakkında, bunun bu şekilde yansımasına neden olan herkes hakkında suç duyurusunda bulunacağım, tazminat davası açacağım. Yanlış anlaşılma olabilir. Komplo da olabilir. Son bir senedir yargıya dönük muazzam bir karalama kampanyası var. 'Çamur at, izi kalsın' çok yanlış bir şey. 


</TEXT>
</DOC>
