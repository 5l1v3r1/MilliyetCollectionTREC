<DOC>
<DOCNO> 273048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/spor/spo02.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum hayran kaldı 
</HEADLINE>
<TEXT>


Fenerbahçe Teknik Direktörü, Malatyaspor maçından sonra takımına övgüler yağdırdı. Alman çalıştırıcı, "Savaştık, goller attık, göze hoş gelen futbol oynadık. En iyi Fener'i izledik" dedi 


Yüzünü güldürdüler 
FENERBAHÇE Teknik Direktörü Daum, Malatya galibiyetinin ardından futbolcularını övdü. Alman çalıştırıcı, "Şu ana kadar oynadığımız maçlar içindeki en iyi Fenerbahçe'yi izledik. Yenik duruma düştükten sonra mücadele ederek kontrolü elimize aldık. Futbolun sonuç oyunu olduğunu biliyorum. Ancak sonuç alırken göze hoş gelen futbol da oynamak istiyoruz. Malatya önünde bunu yaptık. Savaştık, goller attık ve istediğimizi aldık" diye konuştu. 

'Kolay iş değil' 
DAUM, Sebat ve Sparta Prag maçlarının ardından Malatyaspor gibi güçlü bir ekip önünde böylesine mücadeleci bir futbol oynamanın kolay bir iş olmadığını söyledi. Tecrübeli teknik adam, "Fizik - kondisyon olarak çok iyi durumda olduğumuzu gördük. Bir haftada üç maç yapabilecek gücümüz var. Ancak yediğimiz bir gol ve verdiğimiz pozisyonları unutmamamız gerekiyor. Avrupa cephesinde bu hatayı yaparsak, oyunu çevirme şansımız az olabilir" dedi. 

'Mükemmelsiniz' 
TARAFTARLARIN üst üste maçlara gelerek büyük fedakarlık yaptığını vurgulayan Daum, "Bir hafta üç kez bilet almak maddi anlamda kolay değil. Bize verdikleri desteğe iyi futbolla teşekkür ettik. Onlara tek bir şey söyleyebilirim Mükemmelsiniz" yorumunu yaptı. Fenerbahçe Teknik Direktörü, Beşiktaş'ın hocası Del Bosque'yi de övdü. Daum, "Bosque büyük bir antrenör. Başta istediklerini yapamadı ama gelecek için doğru bir seçim" ifadelerini kullandı. 

UEFA'dan tam not 

'Cadı kazanı gibiydi' 
SPARTA Prag maçının UEFA delegesi Avusturyalı Heinz Fahnler, raporunda Fenerbahçe taraftarından övgüyle sözetti. Fahnler raporunda, "Fenerbahçe tribünleri, stadı şarkılarla, coşkulu sloganlarla ve dakikalarca süren heyecanlı dalgalanmalarla bir cadı kazanına çevirdi. Kulüp yetkilileri protokolle ilgili tüm talimatlara mükemmel uydu" denildi. 

Meşaleler yazıldı 
RAPORDA, olumsuzluk olarak ise meşale yakılması ve Fenerbahçe Teknik Direktörü Christoph Daum'un Servet'e gösterilen kırmızı kart sonrasında hakemi sinirli bir biçimde eleştirmesi gösterildi. Fahnler güvenliğe de tam not verdi, hiçbir taşkınlığın yaşanmadığını belirtti. Ayrıca Servet'in atılması sonrası hakeme yönelik sahaya pet şişe atıldığını da yazdı. 


</TEXT>
</DOC>
