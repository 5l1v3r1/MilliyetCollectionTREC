<DOC>
<DOCNO> 250403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/guncel/gun01.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukların havuzla problemi kalmadı 
</HEADLINE>
<TEXT>


İlköğretimden ezberi silmeyi amaçlayan yeni müfredatta havuz problemi, çarpım tablosu ezberi yok, görerek öğrenmek var... 

Bahar Atakan Ankara 

Milli Eğitim Bakanlığı MEB , yenilediği ilköğretim müfredatından, stand - up sanatçısı Cem Yılmaz'ın dilinden düşmeyen "havuz problemleri"ni çıkardı. Yeni müfredata göre, matematik dersinde öğrencilere soyut problem çözdürmek yerine günlük hayatta karşılığı bulunan matematik kavramları, zaman zaman okul dışı gezileri de kapsayacak programlarla öğretilecek. İlköğretimin 6. sınıfına kadar öğrenciler dilbilgisi alanında yalnızca noktalama işaretlerini öğrenecek. 
Matematik eğitiminde, ezber ve hızlı soru çözme yaklaşımının bırakılacağını kaydeden MEB yetkilileri, havuz problemlerinin kurallar ezberlenerek çözülebildiğini, ancak öğrencilerin 6 - 12 yaş arasında soyut kavramları zihinlerinde canlandıramadıklarını söylediler. Yeni müfredata göre, bu yaş döneminde somut işlem yapabilen öğrencilere matematik, araç ve gereç kullanılarak ve günlük hayattan örnekler verilerek öğretilecek. 
Öğrencilere çarpım tablosunu ezberletme uygulamasına da son verilecek. Öğrenci konuyu evde ezberlemek yerine derste öğrenecek. 

Dilbilgisi 6. sınıfta 
Yeni müfredat kapsamında ilköğretimin 1 ile 5. sınıfı arasında öğrenciler noktalama işaretlerini öğrenecek. Öğrenciler derslerde okumaya ve kompozisyon yazmaya yönlendirilecek. Zamir, zarf, adıllar, iyelik ekleri gibi dilbilgisi kuralları 6. sınıftan itibaren öğretilmeye başlanacak. 

Pop şarkısına da konu olmuştu 
Genç şarkıcı Nil Karaibrahimgil'in de, "Havuz Problemi" adlı bir şarkısı var. Şarkının sözleri şöyle Bu aşk havuz problemi Yeni fark ediyorum Yazmıştım denklemini Girdim yüzemiyorum Zamanın kızları balıklama atlama diyemiyorum... 

Havuza girmem, problem çıkar 
İşte Cem Yılmaz'ın havuz problemi esprilerinden biri Çocuk bütün problem çözmüş, şimdi havuza girmiyor. 'Berkant, girsene yavrum.' 'Olmaz anne, problem çıkabilir 


</TEXT>
</DOC>
