<DOC>
<DOCNO> 266438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/siyaset/asiy.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlanla iş arayan Vali 12 milyarlık işi kaptı 
</HEADLINE>
<TEXT>


İstanbul Büyükşehir Belediye Başkanı Topbaş'ın "başmüşaviri" olunca 12 milyar lira maaş alan Ömer Türk'ün, bir dönem ilanla iş arayan eski Iğdır Valisi olduğu anlaşıldı 

Şenol Demirci İstanbul 


İstanbul Büyükşehir Belediye Başkanı Kadir Topbaş tarafından "başmüşavirliğe" getirilen ve aylık 12 milyar lira maaş bağlanan Ömer Türk, bir dönem ilanla iş arayan eski Iğdır Valisi çıktı. Rizeli olan Türk, Başbakan Recep Tayyip Erdoğan'ın da uzaktan akrabası olduğunu söyledi. 
Kaymakamlık, Mülkiye Başmüfettişliği yaptıktan sonra 1999 yılında Iğdır Valiliği'ne atanan Türk'ün bu görevi 10 ay sürdü. 2000 yılının temmuzunda merkeze çekildi. Türk, daha sonra tekrar Mülkiye Başmüfettişliği görevine döndü ve şu anda görev yaptığı İstanbul Büyükşehir Belediyesi'ni denetledi. 2001'de raporunu hazırlayan Türk, denetimde suç unsuruna rastlamadı. 

İlanla iş aradı 
Türk, 2002 yılında Milli Gazete'ye verdiği bir ilanla kamuoyunun gündemine geldi. "Emekli valiyim, uygun bir işte çalışmak istiyorum" ilanının üzerine gazetemizde haber olan Türk, o dönem "Ankara Üniversitesi Siyasal Bilgiler Fakültesi mezunuyum. Danışmanlık, Genel Müdürlük gibi bir sıfatla çalışmak üzere iş arıyorum. 25 yıllık deneyimimle hizmete hazırım" açıklamasında bulunmuştu. İlan, gazetede uzun süre de yayımlanmıştı. 

Birden fazla iş buldu 
Emekli valinin yıldızı seçimle parladı. Türk, 3 Kasım Genel Seçimlerinin hemen ardından T.C. Emekli Sandığı Yönetim Kurulu Üyeliği'ne atandı. 2004 Yerel Seçimleri'nin ardından da Topbaş'ın göreve gelmesiyle birlikte başmüşavirliğe getirildi ve ardından, İBB şirketlerinden İSBAK Yönetim Kurulu Başkanlığı sıfatıyla 12 milyar lira maaş bağlandı. 
İBB'deki makamında görüşmek istediğimiz Türk, hiçbir konuda açıklama yapmayacağını, bilgi vermeyeceğini ve fotoğraf çektirmeyeceğini söyledi. Türk, "Sayın Başbakan ile annaanne tarafından akrabayız. Ayrıca aynı köylüyüz. Kendisiyle de 12 yaşımdan beri yakın bir ilişkimiz var. Geçtiğimiz hafta Rize'de beraberdik. Birlikte köyümüzü gezdik" demekle yetindi. 


</TEXT>
</DOC>
