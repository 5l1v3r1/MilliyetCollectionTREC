<DOC>
<DOCNO> 277079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yazar/bila.html </URL>
<DATE> 2004/10/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Açık Pencere - 2 
</HEADLINE>
<TEXT>


Melih Aşık'ın "Açık Penceresi" bir bakıma Türkiye'nin seyir defteridir. Hem kendine hem topluma karşı dürüst bir kaptanın kaleme aldığı seyir defteri. Bir uçağın kara kutusu gibidir. İster yönetimsel ister teknik olsun eksiği, gediği, hatayı kaydeder. 
Açık Pencere tebessüm ettirir, güldürür ama bu acı bir tebessüm acı bir gülüştür. Ağlanacak halimize güldürerek düşündürür okuyucularını... 
Bu nitelikleriyle basınımızda bir okuldur Açık Pencere... 
İhtiyacı olan herkesin temiz hava soludukları bir penceredir. 
Milliyet'in Açık Pencere köşesinin 2000'li yıllarda kayda geçirdiklerinden yapılan seçmelerden oluşan ikinci kitabı da İthaki yayınlarından çıktı "Açık Pencere'den 2000'li Yıllar - 2" 
Bu yıllarda oynanan siyasi oyunları Açık Pencere farkıyla sergiliyor. 
Şöyle diyor Melih Aşık, yazdıklarını okuduktan sonra 
"Okudum... Ve bir kez daha gördüm ki, Türkiye'de Körfez Depremi hariç hiçbir şey aniden ve habersiz meydana gelmemiş... Halkın felaketine yol açan bütün gelişmeler önceden yazılmış, haber verilmiş. Elbet sadece bizim sütunda değil. Basının diğer köşelerinde de. Perşembenin gelişi çarşambadan belliymiş. Ama umursanmamış, önemsenmemiş... K h cehaletten... Kah ufak tefek çıkar umutları yüzünden... 
N zım'ın o dosdoğru cümlesiyle altını çizelim bu kitabın Kabahat biraz da sen de be kardeşim." 

İçeriden, dışarıdan 
Söz kitaptan açılınca... 
Milliyet'in genç yazarlarından Ece Temelkuran'ın, Everest yayınlarından çıkan "İçeriden" ve "Dışarıdan" isimli iki kitabına değinmemek eksiklik olur. 
Yeni kuşağın açık sözlü kalemi Temelkuran'ın, içeriden ve dışarıdan ters bakışlarla, insanları, olayları yerli yerine nasıl oturttuğunu göreceksiniz. 
"Ben o açıdan düşünmemiştim, o hiç aklıma gelmemişti" diye düşündüren derinlikte İçeriden ve Dışarıdan... 
Sorgulayarak düşünmenin, ambalaja değil içine bakmanın, her şeyi sunulduğu gibi kabul etmeyip "Bir dakika " diyebilmenin güzel örneklerini veriyor Ece Temelkuran... 

Duygu ve Serdar 
Ve iki sağlık dileği... 
İki meslektaşımız, Duygu Asena ve Serdar Turgut ciddi sağlık sorunlarıyla boğuşuyorlar. 
İkisini de anlatmaya gerek yok. Yakından tanıyorsunuz. 
Yoğun bakımda yaşam mücadelesi vermenin ne demek olduğunu bilen biri olarak, Duygu ve Serdar'a ulaştırdığınızdan emin olduğum sevgi demetlerinin, en etkili ilaçları olacağını söyleyebilirim... 
En kısa sürede sağlıklarına kavuşmaları dileğiyle... 



</TEXT>
</DOC>
