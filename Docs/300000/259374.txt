<DOC>
<DOCNO> 259374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur03.html </URL>
<DATE> 2004/07/30/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Kız kaçıran evli sanığa Harem mi kuracaksın 
</HEADLINE>
<TEXT>

     Neşet KARADAĞ - ADANA DHA 
ADANA 3'üncü Ağır Ceza Mahkemesi Başkanı Bekir Şahin, evli ve 2 çocuk babası olmasına karşın birlikte çalıştığı 17 yaşındaki T.Y.'yi 2 yıl önce kaçırıp tecavüz ettiği iddiasıyla yargılanan 30 yaşındaki Cumali Killi'yi ''Harem mi kuracaksın '' diyerek azarladı. 
     Merkez Yüreğir İlçesi'ne bağlı Sofulu Beldesi'ndeki bir çuval fabrikasında çalışan Cumali Killi, iddiaya göre, birlikte çalıştığı T.Y.'yi Egeciuşağı Köyü'ndeki evine kaçırdı. Eşi Güllü'nün de kabul etmesi üzerine Killi, eşi ve kaçırdığı T.Y. ile birlikte yaşamaya başladı. Killi'nin ailesi ile geçinemeyen T.Y., yaklaşık 2 yıl sonra köyden kaçarak Adana'da yaşayan babası 47 yaşındaki İ.Y.'nin evine döndü. Baba İ.Y'nin, ''Kızımı zorla kaçırıp, tecavüz etti'' iddiasıyla şikayetçi olduğu Killi, 21 Nisan'da yakalandı ve tutuklandı. 
     Adana 3'ncü Ağır Ceza Mahkemesi'nde ''15 yaşından küçük mağdurenin ırzına geçmek'' suçundan yargılanan Killi, T.Y.'yi kendi rızası ile kaçırdığını belirterek, ''Çuval fabrikasında çalışırken bana aşık olduğunu söyleyip kaçırmamı istedi. Ben de evli olduğumu çocuklarım bulunduğunu söyledim. Olsun, beni kaçır' dedi. Ben de kaçırdım. 2 yıldır eşim Güllü ve çocuklarım ile birlikte yaşıyordu. Kaçırdığımda kız değildi. Kızlığını kimin bozduğunu da söylemedi'' dedi. 
     Mahkeme Başkanı Bekir Şahin'in ''Harem mi kuracaksın '' diye azarladığı Killi, ''Kendi istediği için kaçırdım'' diye cevap verdi. 
     
     ARTIK EVLENMEM 

     Cuma Killi'nin ''Kız değildi'' sözlerine sinirlenen T.Y. ise, ''Kendi rızamla kaçtığım doğrudur. Eşinden boşanıp benimle evleneceğini söylemişti. Boşanmadığı gibi annesi ve babası da beni istemiyordu. Ben de babamın evine geldim. Ben kızdım. Kızlığımı bozan da Cumali'dir. Bana tecavüz edip de sonra inkar ettiği için Cumali eşinden boşansa dahi kendisi ile artık evlenmem'' diye konuştu. Baba İ.Y. de, Killi'nin cezalandırılmasını istedi. 
     Duruşma, T.Y.'nin olay tarihindeki yaşının belirlenmesi için ertelendi. 

     
</TEXT>
</DOC>
