<DOC>
<DOCNO> 258945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun01.html </URL>
<DATE> 2004/07/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şaron'un "göç" çağrısından sonra 200 Fransız Yahudi İsrail'e göç etti 
</HEADLINE>
<TEXT>

     İsrail Başbakanı Ariel Şaron'un, Fransa'da yaşayan Yahudiler'e yaptığı ''göç'' çağrısından 10 gün sonra, 200 Fransız Yahudi yerleşmek üzere İsrail'e gitti. 
     Fransa'da yaşayan Museviler'e, Fransa'daki Yahudi karşıtlığından korunmak için en kısa zamanda İsrail'e taşınmaları çağrısı yaparak, Fransa'nın tepkisini çeken Şaron'un havaalanında karşıladığı 200 kişi, uçaktan geleneksel şarkılar söyleyerek ve dans ederek indi. 
     İşçi Partisi Lideri Şimon Peres'in de yer aldığı karşılama töreninde konuşan Şaron, Yahudi karşıtlığının Batı dünyasını tehdit ettiğini belirterek, Fransız hükümetinin kararlı çabalarını ve Cumhurbaşkanı Jacques Chirac'ın Yahudi düşmanlığına karşı duruşunu takdir ettiklerini, bunun diğer ülkelere de örnek olmasını umduğunu söyledi. 
     Şaron, ''Yahudiler İsrail'e, korku ya da kendilerine yönelmiş nefret nedeniyle değil, burası onların anavatanı olduğu için gelmeliler'' dedi. 
     İsrail'e gelen göçmenlerle ilgilenen Musevi Ajansı yetkilileri, yeni gelen göçmen grubunda 50 çocuk ve 55 üniversite öğrencisinin olduğunu, göçmenlerin Şaron'un konuşmasından önce İsrail'e gelmeyi kararlaştırdığını açıkladı. 
     Şaron, Amerikan Musevi liderlerinin Kudüs'ü ziyareti sırasında yaptığı konuşmada, ''Eğer Fransa'daki kardeşlerimizi korumam gerekiyorsa, onlara tek bir şey söyleyeceğim. En kısa zamanda İsrail'e taşının'' demişti. 
     ''Göç'' çağrısına sert tepki gösteren Fransa, Şaron'dan ''kabul edilemez'' sözleriyle ilgili açıklama istemiş, İsrail Başbakanı'nın olası bir Paris ziyaretinin memnuniyetle karşılanmayacağı belirtilmişti. 
     
</TEXT>
</DOC>
