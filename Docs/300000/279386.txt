<DOC>
<DOCNO> 279386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun41.html </URL>
<DATE> 2004/10/12/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Schröder'den Türkiye makalesi Tek hedef AB üyeliği 
</HEADLINE>
<TEXT>

     Almanya Başbakanı Gerhard Schröder, Türkiye ile yapılması beklenen tam üyelik müzakerelerinin tek hedefinin Türkiye'nin AB üyeliği olduğunu belirtti. 
     Schröder, Die Welt gazetesinin yarınki sayısı için ''Türkiye Neden AB'ye Ait'' başlığıyla yazdığı makalede, AB Komisyonu'nun Türkiye'nin siyasi kriterleri yerine getirdiği görüşünde olduğu için müzakerelerin başlamasını önerdiğine dikkati çekerek, Alman hükümetinin de bu görüşü paylaştığını, bu nedenle kendisinin de Aralık ayında yapılacak AB hükümet ve devlet başkanları toplantısında müzakerelere başlanması yönünde görüş belirteceğini ifade etti. 
     Başbakan Schröder, makalesinde, ''Üyelik müzakerelerinin tek hedefi Türkiye'nin AB üyeliğidir. Bununla birlikte otomatik üyelik yoktur. Türkiye sadece tüm kriterleri yerine getirdiği takdirde AB'ye üye olabilir. Bu nedenle Komisyon da uzun süreceği kesin olan müzakerelerin sonucunun garanti olmadığına işaret etmiştir. Aynı zamanda, Türkiye kendi gerekli gördüğü için köklü bir değişim yoluna gitmiştir'' şeklinde görüş belirtti. 
     Diğer üye ülkelerde olduğu gibi Türkiye için de AB üyeliği perspektifinin reform çabalarını teşvik ettiğini, bu nedenle Türkiye'nin şartları yerine getirdiği takdirde AB üyesi olması gerektiğini belirten Schröder, Türkiye'ye 1963 yılından bu yana üyelik sözü verildiğini hatırlattı. 
     Başbakan Schröder, kendilerinden önceki hükümetin 1997 yılında bu sözü tasdik ettiğini, 2002 yılında da siyasi şartları yerine getirdiği takdirde Türkiye ile müzakerelere ''gecikmeden'' başlanması yönünde karar alındığını hatırlattı. 
     Başbakan Recep Tayyip Erdoğan hükümetinin AB üyeliği yolunda yaptığı reformlardan örnekler veren Schröder, Türkiye'nin bu reformları sürdürmesi ve uygulamaya koyması durumunda AB'nin de sözünde durması gerektiğini, burada Avrupa ve Alman politikasının inandırıcılığının ve güvenilirliğinin söz konusu olduğunu belirtti. 
     AB'nin demokrasi, özgürlük, çoğulculuk ve hoşgörü değerlerine dayalı bir değerler topluluğu olduğunu ifade eden Schröder, Avrupa'nın değer anlayışına uygun demokratik bir Türkiye'nin, İslami inançla modern bir toplum arasında çelişkinin olmadığına güzel bir örnek teşkil edeceğini kaydetti. 
     Schröder, Türkiye'nin böylelikle diğer Müslüman ülkelere örnek teşkil edebileceğini ve Avrupa'nın güvenliğine büyük katkı sağlayacağını ifade etti. 
     Türkiye'nin büyüklüğü ve dinamizmiyle Almanya için ekonomik açıdan çok cazip bir ülke olduğunu kaydeden Almanya Başbakanı, Türkiye'deki ekonomik büyümeye dikkati çekti ve bu dinamizmin önemli bir etkeninin de Avrupa perspektifi olduğunu, Türkiye'nin AB üyeliğinin bu gelişmeyi daha da güçlendireceğini belirtti. 
     
     ''ALMANYA, TÜRKİYE'NİN EN ÖNEMLİ TİCARİ ORTAĞI'' 
     Schröder, Almanya'nın Türkiye'nin en önemli ticari ortağı olduğunu, bu nedenle bu gelişmelerin her iki tarafın da çıkarına olduğunu ifade etti. 
     Türkiye'nin büyük Müslüman nüfusundan ve ekonomik kalkınma standartlarından dolayı özel bir durum teşkil ettiğini savunan Schröder, bu nedenle ''sadece Türkiye'nin AB'ye uyumlu hale getirilmemesi, AB'nin de Türkiye'yi kabul edebilecek duruma getirilmesi'' gerektiğini kaydetti. 
     AB üyelerinin diğer yeni üyelerde olduğu gibi Türkiye'ye de dayanışma göstermeleri gerektiğini belirten Schröder, müzakerelerde serbest dolaşım hakkının belirli bir süre kısıtlanıp kısıtlanmaması gerektiği konusunun da açıklığa kavuşturulmasını istedi. Schröder, iş gücü göçünün kısıtlanması için bir geçiş döneminin olacağına inandığının altını çizdi. 
     Göç konusunda abartılardan kaçınılması gerektiğini, bu tür endişeleri daha önceki genişleme süreçlerinde de yaşadıklarını kaydeden Schröder, ''Göç baskısı, insanların ülkelerindeki yaşam standartlarının düzelmeyeceğine inandıkları takdirde ortaya çıkar. Türkiye'de sürdürülecek başarılı bir reform süreci bu ve benzeri sorunların büyük ölçüde azalmasına neden olacaktır. Türkiye'nin AB üyeliği büyük sınavlarla birlikte taraflar için büyük fırsatlar da getirmektedir. Bu sınavları kazanmak ve fırsatlardan istifade etmek hem Almanya'nın, hem de tüm Avrupa'nın çıkarınadır'' görüşünü savundu. 
     
</TEXT>
</DOC>
