<DOC>
<DOCNO> 280219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/axsiy01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye paha biçilmez' 
</HEADLINE>
<TEXT>


Blair, Türkiye'nin AB'ye hazırlanmasının 10 yılı bulabileceğini, ancak sonrasında paha biçilmez bir ortak olacağını belirtti. Blair, "Müzakereye evet diyeceğiz" dedi 

DIŞ HABERLER SERVİSİ 


İngiltere Başbakanı Tony Blair, Türkiye'nin AB üyeliğinin, Avrupa için büyük kazanç olacağını söyledi. Alman "Bild" gazetesine açıklamalarda bulunan Blair, Türkiye'nin AB'ye hazırlanmasının 10 yılı bulabileceğini, ancak sonrasında paha biçilmez bir ortak olacağını vurguladı. "Türkiye, AB'ye ait mi" sorusuna, "Mutlaka. AB içinde istikrarlı, demokratik bir Türkiye, bölgesel istikrar ve güvenlik için çok önemli, Avrupa için büyük kazanç olacaktır" yanıtını veren Blair, şöyle konuştu "Türkiye'yi 1963'te potansiyel bir üye olarak kabul ettiğimizi ve belirli şartları yerine getirdiği takdirde üye olabileceğine dair söz verdiğimizi unutmayalım. Şimdi de AB Komisyonu, Türkiye'nin belirli bir düzeye geldiğini belirterek, müzakerelere başlanmasını önerdi." 
17 Aralık'ta Brüksel'de yapılacak AB zirvesinde, Türkiye'yle müzakerelere başlanmasına "evet" diyeceklerini söyleyen Blair, "Ben Türkiye'nin, şartları yerine getirmek için etkileyici reform programını uygulamaya koyacağına eminim" dedi. AB'ye girecek Türkiye'nin bugünkü Türkiye olmayacağını, çok daha fazla refaha kavuşacağını kaydeden Blair, şunları söyledi "AB, Türkiye ile birlikte daha büyük, daha çeşitli ve daha dinamik olacaktır." 


</TEXT>
</DOC>
