<DOC>
<DOCNO> 263582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/soneko04.html </URL>
<DATE> 2004/08/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yabancıların gayrimenkul aşkı... 
</HEADLINE>
<TEXT>

     Yunanlılar ve Almanlar başta olmak üzere Yeni Zelanda'dan Norveç'e, Endonezya'dan Meksika'ya kadar dünyanın dört bir yanından 68 ülkenin vatandaşı bugüne kadar Türkiye'nin 70 ilinde 42 bin 884 adet mülk edindi. 
     Tapu ve Kadastro Genel Müdürlüğü Yabancı İşler Daire Başkanlığı tarafından hazırlanan ''14 Temmuz 2004 tarihi itibariyle Yabancı Gerçek Kişilerin Türkiye Geneli İstatistik Raporu''na göre, Türkiye'de gayrimenkula yatırım yapan yabancı sayısı 44 bin 740 oldu. 
     Bugüne kadar yabancıların Türkiye'den aldığı gayrimenkullerin toplam alanı 273 milyon 408 bin 392 metrekare. Bunlardan binalı-meskenli alanların büyüklüğü 1 milyon 664 bin 693 metre kare, arsa arazi büyüklüğü 269 milyon 412 bin 197 metrekare, bağımsız bölüm alanı da 2 milyon 331 bin 492 metre kare olarak ölçüldü. 
     
     KANUN İLE GAYRİMENKUL ALIŞINDA KOLAYLIK 
     Dış dünyanın Türkiye'ye ilgisi, yabancıların Türkiye'de mülk edinmesini kolaylaştıran 4916 sayılı ''Çeşitli Kanunlarda ve Maliye Bakanlığı'nın Teşkilat ve Görevleri Hakkında KHK'de Değişiklik Yapılması Hakkında Kanun'un uygulamaya girdiği 19 Temmuz 2003'den sonra hızlı bir artış gösterdi. 
     Bu tarihten önce 37 bin 578 adet olan taşınmaz sayısı 14 Temmuz 2004 tarihine kadar, bir yıl içinde, 5 bin 306 adet artış göstererek 42 bin 884 adede ulaştı. 
     
     68 ÜLKE VATANDAŞINA MÜLK SATILDI 
     Rapordaki verilere göre, halen 68 ülke vatandaşının Türkiye'de gayrimenkulu bulunuyor. Raporda bu ülkeler şöyle sıralandı 
     ''Almanya, ABD, Avusturya, Azerbaycan, Belçika, Danimarka, Fransa, Hollanda, İngiltere, İran, İsrail, İtalya, Kanada, KKTC, Lübnan, Mısır, Suriye, Yunanistan, Bosna-Hersek, Brezilya, Bulgaristan, Cezayir, Finlandiya, Irak, İsveç, İsviçre, Japonya, Macaristan, Pakistan, Portekiz, Rusya Federasyonu, Sırbistan ve Karadağ Yugoslavya , Suudi Arabistan, Türkmenistan, Ürdün, Guatemala, İrlanda, İspanya, Lüksemburg, Polonya, Slovenya, Ukrayna, Yeni Zelanda, Avustralya, Kazakistan, Meksika, Norveç, Kuveyt, Makedonya, Romanya, Çek Cumhuriyeti, Arjantin, Filipinler, Arnavutluk, Dominik Cumhuriyeti, Endonezya, Gürcistan, Hırvatistan, Hindistan, Güney Kore, Kuzey Kore, Libya, Moldova, Nijerya, Tunus, Venezuela, Bahreyn, El Salvador.'' 
     
     YUNANLILAR SAYICA, SURİYELİLER ALAN BAKIMINDAN ÖNDE 
     Türkiye'de gayrimenkulu olan yabancıların yaklaşık yüzde 33'ünü Yunanlılar oluşturuyor. Halen Türkiye'de 14 bin 418 Yunan vatandaşının 12 bin 5 adet taşınmazı bulunuyor. Bursa, İstanbul ve İzmir başta olmak üzere Türkiye'nin 26 şehrinde gayrimenkul sahibi Yunan vatandaşlarının büyük bir bölümü ise Türk asıllı. 
     11 bin 27 adet gayrimenkula sahip 11 bin 595 Alman vatandaşı da Türkiye'de mülk ediniminde Yunanlıları izliyor. 
     Yunanistan ve Almanya'nın ardından gayrimenkulda Türkiye'ye yönelen diğer ülkeler arasında Suriye, İngiltere, Avusturya, Hollanda, Fransa, Belçika, İtalya ve KKTC vatandaşları başı çekiyor. 
     Yabancıların aldığı toplam 273 milyon 408 bin 382 metre karelik alanın yaklaşık yüzde 90'ı da Suriyelilere ait bulunuyor. Suriyelilerin başta Hatay, Adana ve Kilis olmak üzere toplam 245 milyon 582 bin 163 metrekarelik gayrimenkulu bulunuyor. 
     
     İSTANBUL VE ANTALYA GÖZDE KENT 
     Türkiye'de gayrimenkul satın alan yabancıların yüzde 44.2'si İstanbul ve Antalya'yı tercih ediyor. 
     Rapora göre, İstanbul'da 60 ülkeden 9 bin 805 yabancının 9 bin 583 adet gayrimenkulu bulunuyor. 
     9 bin 477 yabancının 7 bin 293 adet taşınmazının bulunduğu Antalya, mülk ediniminde İstanbul'dan sonra ikinci, 5 bin 976 adet yabancının 4 bin 355 taşınmazının bulunduğu Bursa'da üçüncü sırada yer aldı. İzmir, Muğla, Hatay, Aydın, Mersin ve Muğla da yabancıların gayrimenkulda tercih ettikleri diğer iller olarak sıralanıyor. 
     İstanbul, İzmir ve Bursa'da en fazla gayrimenkul yatırımını Türk asıllı Yunanlıların, Antalya'da Almanlar ve Hollandalıların, Hatay ve Gaziantep'te Suriyelerin, Ankara'da ise ABD'lilerin yaptığı belirlendi. 
     
</TEXT>
</DOC>
