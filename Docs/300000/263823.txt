<DOC>
<DOCNO> 263823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy01.html </URL>
<DATE> 2004/08/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gökçek'in evinin yakınında ateş eden kişi yakalandı 
</HEADLINE>
<TEXT>

     Ankara Büyükşehir Belediye Başkanı Melih Gökçek'in evinin yakınlarında bir hafta boyunca her gece silahla ateş eden bir kişi, polisin yoğun çabaları sonucu yakalandı. 
     Alınan bilgiye göre, Gökçek'in oturduğu Dikmen Vadisi'nde geçen haftadan bu yana her gece silahla ateş edildi. Başkan Gökçek, zaman zaman emniyet yetkililerini cep telefonuyla arayarak, silah sesini dinletti. Gökçek'i rahatsız eden olay üzerine Çankaya İlçe Emniyet Müdürlüğü ekipleri, Dikmen Vadisi'nin iki yakasını abluka altına alarak bölgede her akşam uygulama başlattı. 
     Sivil görevlileri çeşitli noktalara yerleştiren emniyet yetkilileri, bölgede sivil ve resmi ekiplerden oluşan devriyeyi de artırdı. 
     Dikmen Vadisi'nde dün saat 22.00 sıralarında yeniden silah seslerinin duyulması üzerine, bölgede çalışma başlatan Dikmen Karakol Amirliği ekipleri, ateş eden Bekir Ö.'yü yakaladı. 
     Silahla birlikte gözaltına alınan Ö.'nün üzerinde bulunan tabancanın kurusıkı olduğu tespit edildi. 
     Bir emlak şirketinde çalışan Bekir Ö.'nün, ifadesinde, silahları sevdiğini, kurusıkı tabancanın herhangi bir kişiye zarar vermeyeceğini düşünerek, her akşam bu bölgede ateş ettiğini itiraf ettiği bildirildi. 
     Ö.'nün, herhangi bir kişiye kastı olduğu için ateş etmediğini de söylediği öğrenildi. 

     
</TEXT>
</DOC>
