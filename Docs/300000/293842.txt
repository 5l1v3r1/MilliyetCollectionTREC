<DOC>
<DOCNO> 293842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy25.html </URL>
<DATE> 2004/12/01/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Başbakan Erdoğan, Caferi görüşmesi... 
</HEADLINE>
<TEXT>

     Başbakan Recep Tayyip Erdoğan, ''Irak'ta siyasi süreç, öngörüldüğü gibi, tüm kesimleri kapsayacak şekilde gerçekleştirilmeli'' dedi. 
     Erdoğan, Başbakanlık yeni binada Irak Cumhurbaşkanı Yardımcısı İbrahim Caferi ile 1 saat 15 dakika süren bir görüşme yaptı. 
     Başında görüntü alınmasına izin verilen görüşmede, Irak'taki son gelişmelerle, Ocak ayında yapılması öngörülen seçimler hakkında görüş alışverişinde bulunulduğu belirtildi. 
     Edinilen bilgiye göre, İbrahim Caferi, görüşmede, Irak'taki güvenlik durumu, seçim hazırlıkları ve seçim süreci hakkında bilgi verdi. 
     Caferi'nin, Irak'ın, Türkiye ile ilişkilerini daha ileriye götürmesi konusunda kararlılığı vurguladığı ifade edildi. 
     Başbakan Erdoğan'ın da görüşmede, Mısır'ın Şarm El Şeyh kentinde yapılan ve Türkiye'nin de katıldığı Uluslararası Irak Konferansı'nın sonuçları ve Irak Hükümeti'nin, seçimlerin Ocak 2005'ten önce yapılması konusunda izlediği tavırdan duyduğu memnuniyeti vurguladığı öğrenildi. 
     Erdoğan, Caferi'ye şu mesajları verdi 
     ''Irak'ta siyasi süreç, öngörüldüğü gibi, tüm kesimleri kapsayacak şekilde gerçekleştirilmeli. 
     Türk kamyon şoförleri de dahil, Türk vatandaşlarına yönelik saldırıların durmasına, Türkiye olarak büyük önem veriyoruz. Türkiye, demokrasi ve güçlü piyasa ekonomisiyle komşu Irak halkı için büyük bir avantaj teşkil ediyor. Bu avantajın en iyi şekilde değerlendirilmesi, Irak'ı olumlu yönde etkileyecektir.'' Başbakan Erdoğan'ın, Irak'ta güvenlikle ilgili mücadele sırasında sivil halkın zayiat vermesinin olumsuz sonuçlarına işaret ettiği de bildirildi. 
     
</TEXT>
</DOC>
