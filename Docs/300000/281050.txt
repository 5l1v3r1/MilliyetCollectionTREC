<DOC>
<DOCNO> 281050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonyas02.html </URL>
<DATE> 2004/10/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Harem- selamlık iftar... 
</HEADLINE>
<TEXT>

     Ramazan ÇETİN DENİZLİ, DHA 

DENİZLİ Belediyesi'nin iftar çadırında, harem selamlık uygulaması yapıldı. Eski İtfaiye Binası bahçesinde kurulan, her gün 4 bin 500 kişiye sıcak iftar yemeği verilecek çadıra gelen vatandaşlar ilginç uygulamayla şaşkına döndü. 
     Çadırda güvenliği sağlayan Denizli Belediyesi Özel Güvenlik Ekibi elemanları, yemeklerini alanları erkek ve kadın olmalarını dikkate alarak farklı yerlere yönlendirdi. Çadırın sol tarafı kadınlara, sağ tarafı erkeklere ayrıldı. 
     Tavuk, pilav, ayran ve tatlı mönüsünün bulunduğu ilk iftara, Vali Gazi Şimşek, Belediye Başkanı Nihat Zeybekci ve ilk gün iftarının giderlerini karşılayan Denizli Esnaf ve Sanatkarlar Odaları Birliği Başkanı Musa Çelikkol ile birlik yöneticileri katılırken, protokoldekiler harem selamlık uygulamasını farketmedi. 
     Çadırda görevli güvenlikçiler tek tek kadınları kendilerine ayrılan bölüme oturmaları için uyarırken, kadınların bulunduğu bölüme bazı erkeklerin, çocuk ve gençlerin oturduğu dikkat çekti. Bazıları ise, harem selamlık uygulamasına tepki gösterip, yemeklerini aileleriyle birlikte yedi. 
     
     BELEDİYE BAŞKANI'NDAN TEPKİ 
     Denizli Belediye Başkanı Nihat Zeybekci, uygulamadan haberi olmadığını söyledi. DHA muhabirinin telefonla görüştüğü Zeybekci, tepki göstererek, "Böyle sapıklık mı olur Manyakça bir şey bu. Bizim böyle bir talimatımız kesinlikle yok. Güvenlik görevlileri kendileri gayri ihtiyari böyle davranmış olabilir. İnsanlar iftarlarını tabii ki aileleriyle birlikte açıp, birlikte yemek yiyecekler. Bundan daha doğal bir şey olur mu'' diye konuştu. Zeybekci, konuyla ilgili soruşturmayı hemen başlatacağını söyleyerek, "Bunu yapanlar kimse bulup, gereken cezalarını vereceğim. Bunu söylediğiniz, haberdar ettiğiniz çok iyi oldu'' dedi. 
     
</TEXT>
</DOC>
