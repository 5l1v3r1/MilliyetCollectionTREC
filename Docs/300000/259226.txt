<DOC>
<DOCNO> 259226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun10.html </URL>
<DATE> 2004/07/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ebu Hafs El Masri Tugayı örgütü Avrupa'yı yine tehdit etti... 
</HEADLINE>
<TEXT>

     El Kaide ile bağlantıları olduğu sanılan Ebu Hafs El Masri Tugayı örgütü, ABD Başkanı George Bush'un politikalarına destek veren ülkeleri yine tehdit etti. 
     Örgüt, bir internet sitesinde yayımlanan bugün tarihli açıklamasında, ''Amerika'nın yörüngesinde gittikleri sürece Avrupa'nın tüm kesimlerinde kan akıtmaya tereddüt etmeyeceğini'' belirtti. 
     Örgüt, İtalya'dan İngiltere'ye, Bulgaristan'dan diğer tüm Avrupa ülkelerine kadar, tüm birimlerine savaşa girmeye hazır olmaları çağrısında bulunarak, ''Aşağılık Bush'un gölgesinde kalan ülkelerin hiçbir zaman güvenlikte olmayacağı'' uyarısını yaptı. 
     Aynı örgüt adına önceki gün bir internet sitesinde yayımlanan açıklamada, yine ''Avrupa'yı kana bulama'' tehdidinde bulunulmuştu. Ancak bugünkü açıklamada, önceki günkü tehdidi örgütün yapmadığı belirtildi. 
     
     "GEREKLİ TÜM ÖNLEMLERİN ALINDI" 

     Bulgaristan Ulusal İstihbarat Servisi'nin NRS , ülkede her türlü terörist girişimlerin önlenmesi için gerekli tüm önlemleri aldığı açıklandı. 
     NRS Genel Müdürü General Kirço Kirov, aralarında Bulgaristan'ın ismen yer aldığı, ABD Başkanı George Bush'un politikasını destekleyen Avrupa ülkelerine yönelik bugün yapılan terör eylemi tehditleri konusunda başka bilgi veremeyeceğini kaydetti. 
     Reuters ajansının yayınladığı El Kaide'ye bağlı olduğu iddia edilen ''Ebu Hafs El Masri'' örgütünün internet sitesinde yer alan tehditleriyle ilgili basının sorularını yanıtlayan Kirov, bu haberi gazetecilerden öğrendiğini kaydetti. 
     General Kirov, ''Ülkemizdeki güvenlik servisleri, başka ülkelerdeki ortaklarımızla tam işbirliği yaparak, teröristlerin her türlü girişimlerini önlemek için elinden geleni yapmaya çalışıyor. Gayretlerimiz bundan sonra da tüm ciddiyetiyle sürecektir'' dedi. 
     Reuters'in bu sabah yayınladığı habere göre teröristler, ABD ile hareket eden ülkelere yönelik tehditte bulunarak, ''Başkan Bush'un gölgesinde kaldığınız sürece huzur bulamayacaksınız'' ifadesini kullandı. 
     
</TEXT>
</DOC>
