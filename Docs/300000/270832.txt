<DOC>
<DOCNO> 270832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun10.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ adil dağıtılacak 
</HEADLINE>
<TEXT>


ANKARA Milliyet 

Organ nakli çalışmalarında, verimliliği artırmak, adaletli organ ve doku dağıtımını sağlamak amacıyla, Ulusal Organ ve Doku Nakli Koordinasyon Sistemi kuruldu. 
Sağlık Bakanı Recep Akdağ, yazılı açıklamasında, Türkiye'de organ ve doku nakli bekleyen hastaların sayısının her geçen gün arttığını, özellikle kalp ve karaciğer nakli bekleyen hastaların, uygun organ bulunamaması nedeniyle yaşamlarını kısa sürede kaybettiğini belirtti. Akdağ, kamu ve özel sağlık kuruluşlarının katılımıyla kurulan Ulusal Organ ve Doku Nakli Koordinasyon Sistemi'nin amacının, sınırlı sayıda temin edilebilen organ ve dokuların, tıbbi etik anlayışına uygun olarak, adaletli bir dağıtımla, en uygun hastalara, hızla naklini sağlamak olduğunu dile getirdi. Akdağ, şunları kaydetti 
"Ülkemizde, organ nakli bekleyen vatandaşlarımızın 6501'i böbrek, 3635'i kornea, 351'i karaciğer, 191'i kalp, 64'ü kalp kapağı, 65'i pankreas, 277'i kemik iliği hastasıdır. Ülke genelinde kadavra donör verici tespit edildiğinde, görevli organ nakli koordinatörleri bu bilgiyi Ulusal Koordinasyon Merkezi'ne bildirmektedir. Bu merkez, ilgili mevzuata uygun olarak organların nakil merkezlerine dağıtımını sağlamaktadır." 


</TEXT>
</DOC>
