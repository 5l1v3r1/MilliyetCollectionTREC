<DOC>
<DOCNO> 252961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun05.html </URL>
<DATE> 2004/07/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Töre cinayetleri İngiliz basınında... 
</HEADLINE>
<TEXT>

     Türkiye'nin, töre cinayetlerine ilişkin olarak uygulamaya koymayı tasarladığı yeni düzenlemelerin, insan hakları sicilini iyileştirmek için gösterdiği çabaların son örneği olduğu kaydedildi. 
     İngiltere'de yayınlanan The Guardian gazetesinde, Türkiye'nin, "töre cinayeti" işleyenlere karşı, hafifletilmeyecek müebbet hapis uygulaması getirmeye hazırlandığı belirtildi. Gazeteye göre söz konusu hazırlıklar, Türkiye'nin AB'ye girme çabalarının bir parçası olarak öne çıkıyor. Düzenlemeyle, "aile şerefini" korumak da, hafifletici neden olmaktan çıkacak. 
     Haberde, AB içinde faaliyet gösteren bir düşünce kuruluşunun temsilcisi James Ker-Lindsay'in sözlerine yer verildi. Lindsay, "Türkiye bu konunun açıkça, kendisinin AB üyeliğine şüpheli yaklaşanların etkili biçimde kullanabileceği bir konu olduğunun farkına varıyor. Bu, Türkiye'nin insan hakları sicilini düzeltmek için çabalarını arttırdığının en son göstergesi" diye konuştu. 
     
     "MODERNLEŞTİRİCİ İSLAMCI HÜKÜMET" 
     Haberde, düzenlemenin Eylül ayında gerçekleştirileceği belirtilerek şöyle denildi 
     "Ankara'nın modernleştirici İslamcı hükümeti tarafından uygulamaya geçirilen programın bir parçası olan reform, bu Müslüman ülkede tehlikeli biçimde artan şeref suçlarına karşı geniş ölçüde tiksinti duyulduğu bir dönemde geliyor." 
     
</TEXT>
</DOC>
