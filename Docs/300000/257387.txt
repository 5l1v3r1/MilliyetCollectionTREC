<DOC>
<DOCNO> 257387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo12.html </URL>
<DATE> 2004/07/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şenez Erzik, federasyon seçimini değerlendirdi Katılım yüksek 
</HEADLINE>
<TEXT>

     UEFA Asbaşkanı, Futbol Federasyonu Onursal Başkanı ve FIFA İcra Kurulu Üyesi Şenez Erzik, ''İlk defa, delegelerin 4'de 3'ünün bu toplantıya katıldığını gördüm'' dedi. 
     Futbol Federasyonu Olağan Genel Kurulu'nda konuşan Erzik, Türk futbolunu dünyada, çağdaş ve başarıya götürecek organizasyonların çok güzel sonuçlar getirdiğini belirterek, şöyle konuştu 
     ''Federasyon binamız 2 odalı kiralık bir binadan Levent idari binasına, Ankara'daki federasyon binasına, Riva tesislerine ve Beylerbeyi tesislerine kavuştu. Biz, yoktan var edilmiş federasyonuz. Zamanın bakanı Mehmet Ali Yılmaz'ın 'Gelin, dünyada çağdaş federasyonlar nasıl yönetiliyorsa öyle olalım' demesiyle, hep birlikte bunu yaptık. Ne mutlu bizlere ki bunların üstesinden geldik.'' Her yasada, özellikle ana statülerde ince ayrıntılara girildiğinde bazı hatalı yaptırımlar görüldüğünü kaydeden Erzik, ''Dene-yanıl metodu geçmişle başladı, hala devam ediyor. Hataları gördükçe düzeltme imkanı olur. FIFA ve UEFA'daki görevlerim nedeniyle çok kongre yaşadım. Ama hiçbir şekilde güvenlik tedbirlerinin bu şekilde olduğunu görmedim. Elbette bunun da gerekliliği var, ama biz, bize yakışan tabloyu ortaya koymalıyız'' dedi. 
     Erzek, özerklik adına, bugünkü genel kurulun hür iradesiyle gelecekte daha başarılı ve sportif ortamları yaratacak arkadaşları seçeceklerini ve kendilerine var güçleriyle yardım edeceklerini de sözlerine ekledi. 
     
</TEXT>
</DOC>
