<DOC>
<DOCNO> 264829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur53.html </URL>
<DATE> 2004/08/19/ </DATE>
<TIME> 23.14 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den Taner Sağır'a kutlama 
</HEADLINE>
<TEXT>

     Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan, Atina'daki 28. Yaz Olimpiyat Oyunları'nda olimpiyat şampiyonu olan 77 kilo haltercimiz Taner Sağır'ı kutladı. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer'in Sağır'a gönderdiği kutlama telgrafı şöyle 
     ''28. Yaz Olimpiyat Oyunları'nda olimpiyat rekoru kırarak olimpiyat şampiyonu olmanız ulusumuza mutluluk ve gurur yaşatmıştır. 
     Dünyanın en önemli spor organizasyonu Olimpiyat Oyunları'nda şampiyonluğa ulaşmanız, her türlü övgünün üzerinde, kıvançla karşıladığımız büyük bir başarıdır. 
     Özverili çalışmalarınızın ürünü olan bu anlamlı şampiyonluğunuz dolayısıyla sizi yürekten kutlar, başarılarınızın sürmesini dilerim.'' 
     
     ARINÇ'IN MESAJI 
     TBMM Başkanı Arınç da Halter Federasyonu Başkanı Kenan Nuhut'a gönderdiği mesajda şöyle dedi 
     ''28. Yaz Olimpiyat Oyunları'nda halter müsabakalarında 77 kiloda Taner Sağır'ın olimpiyat şampiyonluğuna ulaşmasından büyük mutluluk ve sevinç duydum. 
     Halterde ülkemize üçüncü altın madalyayı kazandıran Taner Sağır'ın bu başarısı milletimiz tarafından sevinç ve gururla karşılanmıştır. 
     Şahsınızda, genç sporcumuzu ve teknik kadroyu kutlar, başarılarınızın devam etmesini dilerim.'' 
     
     ERDOĞAN'IN MESAJI 
     Başbakan Erdoğan da Sağır'a gönderdiği kutlama mesajında, şunları kaydetti 
     ''Atina 28. Yaz Olimpiyat Oyunları halter müsabakalarında ülkemizi başarıyla temsil ederek 77 kiloda olimpiyat şampiyonu olmanız nedeniyle milletçe büyük sevinç ve gurur duyduk. 
     Dünya ve olimpiyat rekorları kırarak elde ettiğiniz bu büyük başarıdan dolayı sizi tebrik eder, başarılarınızın devamını temenni ederim.'' 
     
</TEXT>
</DOC>
