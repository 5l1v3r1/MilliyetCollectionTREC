<DOC>
<DOCNO> 279258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/dunya/axdun02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi kadınının oy hakkı da yok 
</HEADLINE>
<TEXT>


DIŞ HABERLER SERVİSİ 


Suudi Arabistan'da önümüzdeki yıl 10 Şubat'ta yapılacak yerel seçimlerde kadınların oy kullanamayacağı açıklandı. 
İlk aşaması 10 Şubat'ta yapılacak seçimler, ülkede düzenlenen ilk yerel seçim olması açısından büyük önem taşıyor. 3 aşamalı yapılacak seçimlerde, Suudi Arabistan Krallığı'nın 13 bölgesindeki 178 belediye meclisinin üyelerinin yarısı seçilecek. 
Kadınların oy kullanıp kullanamayacağı, tarihi diye tanımlanan seçimlerin en merak edilen konusuydu. Suudi Arabistan İçişleri Bakanı Prens Naif, "kadınların oy kullanmasının mümkün olmadığını" açıklayarak tartışmalara nokta koydu. 
Suudi Arabistan'da kadınların özgürlüğü birçok alanda kısıtlanmış durumda. Motorlu araç kullanması yasak olan Suudi Arabistan kadını, baba, eş gibi bir erkeğin yazılı izni olmadan eğitim alamıyor, işe giremiyor ve tek başlarına otellerde konaklayamıyor. 


</TEXT>
</DOC>
