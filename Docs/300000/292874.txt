<DOC>
<DOCNO> 292874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur02.html </URL>
<DATE> 2004/11/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kış depresyon mevsimi... 
</HEADLINE>
<TEXT>

     Sonbahar ve kış aylarında doğada meydana gelen değişimlerin insana ölümü hatırlattığı, bu durumun depresyona neden olabileceği bildirildi. 
     Psikiyatri Uzmanı Dr. Suat Sabri Aslan, AA muhabirine yaptığı açıklamada, mevsimlerin insan psikolojisi üzerindeki etkilerinin uzun yıllardır bilinen bir gerçek olduğunu, özellikle mevsim geçişlerinin insanların ruhsal yapısını önemli ölçüde etkilediğini belirtti. 
     İçinde bulunduğumuz kış aylarının insanların psikolojilerini daha belirgin olarak etkisi altına aldığına dikkati çeken Aslan, bu mevsimde doğada meydana gelen değişikliklerin insanlara ölümü hatırlattığını söyledi. 
     Ölümü hatırlayan insanların depresyona girmeye daha eğilimli olduğunu ifade eden Aslan, ''Sonbahar ve kış aylarında ağaçların yapraklarının sararması ve dökülmesi, yağan yağmur veya kar sanki doğanın ölümünü çağrıştırır. Bu çağrışım insanın ruhsal yapısında da aynı etkiyi gösterir. İnsanlar, doğadaki bu değişimlerle birlikte ölümü hatırlarlar. Ölüme kendisini daha yakın hisseden insan depresyona girmeye daha yatkındır'' dedi. 
     
     YAŞLILAR DAHA HASSAS 

     Mevsimsel etkilerle birlikte doğada meydana gelen değişikliklerin yaşlı insanları daha çok etkilediğini vurgulayan Aslan, kış aylarında yaşlı insanların daha hassas ve kırılgan olduklarına işaret etti. 
     Aslan, şöyle devam etti 
     ''Sonbahar ve kış aylarında değişen bioritm özellikleri, günlerin kısalmasıyla günlük aktivitelerin azalması ve pasif yaşam şartlarının artması yaşlı insanlarda daha belirgin ruhsal çöküntülere yol açar. Yaşlılar, bu mevsimlerde daha çok işe yaramadıklarını, dışlandıklarını ve çevresinin ölümünü beklediğini düşünürler. Bu düşünceler depresif duyguları artırır. Ruhsal çöküntü ile birlikte ciddi sağlık sorunlarına yol açabilen bu depresyonun etkilerinin en aza indirilebilmesi için, öncelikle yaşlı insanlara bir işe yaradıkları duygusunun aşılanması gerekir.'' Yaşlılarda görülen depresyon etkilerinin azaltılması için onlara evde yapabilecekleri ufak tefek işler verilmesi ve yapılan işlerde onların da ekipten biri olduğu duygusu yaratılması gerektiğini bildiren Aslan, yaşlılara kendilerini daha güçlü hissetmeleri için gençlik yıllarını anlattırmanın da faydalı olabileceğini ifade etti. 
     Tedavi edilmeyen depresyonun yaşam kalitesini bozabileceği gibi, bazı fiziki rahatsızlıkların artmasına da neden olabileceğine dikkat çeken Aslan, ağır depresyon vakalarında doktor tedavisine başvurulması gerektiğini kaydetti. 

     
</TEXT>
</DOC>
