<DOC>
<DOCNO> 255755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/dunya/axdun01.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşyar Zebari'nin konvoyuna saldırı 
</HEADLINE>
<TEXT>


Irak'ın Kürt asıllı Dışişleri Bakanı Hoşyar Zebari'nin makam aracı, Kerkük yakınlarında saldırıya uğradı. Zebari'nin saldırı sırasında araçta olmadığı belirtildi 

DIŞ HABERLER SERVİSİ 


Irak'ta Geçici Yönetimi hedef alan saldırılara, dün bir yenisi daha eklendi. Irak Dışişleri Bakanı Hoşyar Zebari'nin makam aracına, Kerkük yakınlarında ateş açıldı. Saldırı sırasında Zebari'nin araçta olmadığı bildirildi. 
Olayda, Dışişleri Bakanlığı Güvenlik Şefi İdris Kerim Ramadan ölürken, aralarında Zebari'nin yeğeninin de bulunduğu iki kişi yaralandı. Irak Ulusal Muhafızlarından yapılan açıklamada, Erbil'e giden 2 araçlık konvoyda, 5 bakanlık yetkilisi bulunduğu kaydedildi. 

Baasçılar suçlanıyor 
Kürdistan Demokrat Partisi'nden Kemal Kerküklü, otoyolda makam otosunun yanına yaklaşan gri renkli Opel marka bir otodan, araca otomatik silahlarla ateş açıldığını kaydetti. Kerküklü, saldırıdan Baas rejiminin eski üyelerini sorumlu tuttu. 
Irak'ta dün de, Ninova Bölge Valisi Usame Kaşmula, Musul yakınlarında uğradığı silahlı saldırıda öldürülmüştü. Olayda valinin yanı sıra 2 koruma görevlisi de ölmüştü. 
El Kaide'nin üst düzey yetkililerinden Ebu Musab El Zerkavi'nin liderliğindeki Iraklı "Tevhid ve Cihad" örgütü, dün internette yayımladıkları bir bildiriyle, Kaşmula suikastının sorumluluğunu üstlendi. 


</TEXT>
</DOC>
