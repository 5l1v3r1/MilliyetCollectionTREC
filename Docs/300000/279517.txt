<DOC>
<DOCNO> 279517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur19.html </URL>
<DATE> 2004/10/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkbank davasında ''reddi hakim'' talebi... 
</HEADLINE>
<TEXT>

     Türkbank ihalesine fesat karıştırıldığı iddiasına ilişkin aralarında işadamı Korkmaz Yiğit'in de bulunduğu 10 sanığın yargılandığı davanın duruşmasında, çeşitli talepleri reddedildiği için mahkeme heyeti başkanı ile tartışan sanık avukatları, ''reddi hakim'' talebinde bulundu. 
     İstanbul 7. Ağır Ceza Mahkemesi'ndeki duruşmaya, tutuksuz sanıklardan Yavuz Ataç ile Mehmet Kocabaş katıldı. 
     Duruşmada söz alan Korkmaz Yiğit'in avukatı Prof. Dr. Köksal Bayraktar, ''Türkbank ihalesine fesat karıştırmak'' suçundan Alaattin Çakıcı hakkında İstanbul 6. Ağır Ceza Mahkemesi'nde dava açıldığını hatırlattı. Olayın en önemli bölümünün söz konusu dava dosyası içinde beklediğini belirten Bayraktar, olayın aydınlanması için davaların birleştirilmesi gerektiğini kaydetti. 
     Yiğit'in diğer avukatı Prof. Dr. Erol Cihan da delillerin sağlıklı şekilde değerlendirilmesini için aynı yönde talepte bulundu. 
     Yeni TCK'da müvekkili lehine hükümler bulunduğunu savunan Yiğit'in öteki avukatı Hasan Fehmi Demir de bu konuda gerekli incelemeyi yapmak için süre talebinde bulundu. 
     Avukatların bu talepleri, mahkeme heyetince reddedildi. 
     
     ZAMAN AŞIMI İDDİASI 

     Bunun üzerine tekrar söz alan Köksal Bayraktar, Türkbank ihalesinin 4 Ağustos 1998 tarihinde yapıldığını, müvekkilinin 15 Şubat 1999 tarihinde ilk sorgusunun alındığını ve o tarihten bu yana dava zaman aşımı süresini kesen bir işlemin olmadığını söyledi. 
     Bu nedenle davanın ortadan kaldırılması gerektiğini belirten Bayraktar, öncelikle zaman aşımı konusunda karar verilmesini istedi. 
     Mahkeme Heyeti Başkanı Niyazi Aydın ise bu talep konusunda ancak davanın son aşamasında hüküm verilebileceğini ifade etti. 
     Bu sırada Bayraktar ve Cihan ile Başkan Aydın arasında kısa süreli tartışma yaşandı. 
     Bayraktar, talebin usule yönelik olduğu belirterek, esastan önce karara bağlanması gerektiği yönünde ısrar etti. 
     Bunun üzerine mahkeme heyeti, zaman aşımı konusunun karara bağlanması yönündeki talebi reddetti. 
     Söz alan Erol Evcil'in avukatı Kemal Kumkumoğlu ise duruşmaya geç katıldığını belirterek, Alaattin Çakıcı hakkındaki dava dosyasının bu dava ile birleştirilmesinin müvekkilinin durumu açısından çok önemli olduğunu söyledi. 
     Duruşma başında diğer sanık avukatlarının bu konudaki talepleri reddedilmiş ise de davaların birleştirilmesini istediğini belirten Kumkumoğlu, davanın aydınlatılması yönünden Alaattin Çakıcı'nın bu davada dinlenmesini talep etti. 
     Mahkeme Heyeti, Kumkumoğlu'nun bu taleplerini de reddetti. 
     
     TARTIŞMA ÇIKTI 

     Bunun üzerine avukat Köksal Bayraktar, ''Talepleri sürekli reddediyorsunuz'' dedi. 
     Mahkeme Heyeti'nden dava dosyalarının birleştirilmesi konusundaki kararını yeniden gözden geçirmesini isteyen Bayraktar, bu konuda kısa bir açıklama yapmak istediğini söyledi. 
     Heyet Başkanı Aydın ise ''Sürekli size söz veremem. Diğer avukat arkadaşlar da bekliyorlar. Bu celse esas hakkındaki savunmalar yapılacak diye bir günü bu dosyaya ayırdık. Ancak daha savunmalara gelemedik'' dedi. 
     Söze karışan avukat Kemal Kumkumoğlu da, ''Arkadaşım kararınızdan rucu etmeniz gerektiğini söylemeye çalışıyor'' diye konuştu. 
     Alınan kararlardan vazgeçmelerinin mümkün olmadığını belirten Başkan Aydın, her şeyi aynen tutanağa geçirdiklerini ve kararlarının denetime açık olduğunu söyledi. 
     Bu sırada avukat Erol Cihan da ''Hukuku uygulamıyorsunuz. Bize tanınan hakları kullanmak zorunda kalacağız'' dedi. 
     Başkan Aydın da, ''Kullanın. Niye kullanmıyorsunuz '' diye sordu. 
     Avukat Cihan, kendilerine tanınan hakları kullanmak istemediklerini, ancak kullanmak zorunda kalacaklarını söyledi. 
     Bunun üzerine Mahkeme Heyeti Başkanı Aydın, ''Ne demeye getiriyorsunuz avukat bey Reddi hakim talebinde mi bulunacaksınız Kullanın haklarınızı... Kullanmanızdan ben gocunmam'' diye konuştu. 
     
     REDDİ HAKİM TALEBİ 

     Bu arada söz alan avukat Hasan Fehmi Demir, Mahkeme Heyeti'nin tarafsızlığından şüpheye düştüğü için ''reddi hakim'' talebinde bulunduğunu, daha sonra bu konudaki dilekçesini dosyaya koyacağını söyledi. 
     Erol Cihan da, ''reddi hakim'' konusundaki talebini yazılı olarak sunacağını ifade etti. 
     Avukatlara ''reddi hakim'' taleplerini yazılı olarak vermeleri için süre tanınmasını, 10 gün içinde dilekçelerin verilmesi durumunda dosyanın talebin incelenmesi için yetkili mahkemeye gönderilmesine hükmeden mahkeme heyeti, duruşmayı erteledi. 
     Yavuz Ataç ile Mehmet Kocabaş, duruşmanın ertelenmesine tepki göstererek, savunma yapmak için geldiklerini, haklarındaki davanın karara bağlanmasını istediklerini söylediler. 
     Mahkeme Heyeti Başkanı Aydın da, Ataç ve Kocabaş'a, avukatların talebi karara bağlanmadan bunun mümkün olmadığını açıkladı. 
     Bunun üzerine Ataç, ''Reddi hakim talebinde biz bulunmadık ki... 6 yıldır yargılanıyorum'' diye konuştu. 
     
     MÜTALAA 

     Davanın 3 Haziran 2004 tarihli celsesinde verilen mütalaada, Mustafa Kefeli'nin, ''silahlı teşekküle katılmak'' ve ''ihaleye fesat karıştırmak'' suçlarından 2 ile 6 yıl arasında ağır hapis cezasına çarptırılması istenmişti. 
     Korkmaz Yiğit, Mehmet Kocabaş ve Erol Eşrefoğlu'nun da ''silahlı çeteye mensup olmak'' ve ''ihaleye fesat karıştırmak'' suçlarından 1 yıl 3 ay ile 4 yıl arasında ağır hapis cezasına çarptırılmaları talep edilen mütalaada, Hayyam Garipoğlu, Aydoğan Semizer, Duran Akbulut, Mehmet Emin Cankurtaran, Yavuz Ataç ve Atilla Yıldırım'ın ise beraatlerine karar verilmesi öngörülmüştü. 
     
</TEXT>
</DOC>
