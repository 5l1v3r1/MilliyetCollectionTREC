<DOC>
<DOCNO> 262593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/ekonomi/eko03.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'On yılların en iyi ekonomisi ama...' 
</HEADLINE>
<TEXT>


IMF'nin Türkiye raporunda, hükümetin ekonomik performansı övülmekle birlikte, cari açık ve tüketim artışı nedeniyle daha sıkı mali politikalar tavsiye edildi 


Uluslararası Para Fonu IMF , Türk ekonomisinin makro ekonomik koşullarının, on yıllardır yaşanan en iyi düzeyde olduğunu belirtirken, cari açık ve borç düzeyinin risk oluşturduğuna işaret etti. 
IMF mevzuatının 4. maddesi çerçevesinde bütün üye ülkelere uygulandığı gibi Türkiye'nin genel ekonomik durumunun IMF İcra Direktörleri Kurulu'nca 30 Temmuz'da ele alınmasının ardından hazırlanan rapor yayınlandı. 
İcra Direktörleri, cari açıktaki artışın dikkatle izlenmesinin sürdürülmesine gerek gördüler. Bu çerçevede Direktörler, yurt içi talebin güçlü olmayı sürdürmesi durumunda mali politikaları daha da kısmaya hazır olmaya ve en azından cari açığa ilişkin görünümün istikrar kazanmasına kadar, bu yılın mali performans fazlasının tasarruf edilmesini önerdiler. Sosyal güvenlik ve vergide reform gereğine işaret edilen raporda, borç konusunda hükümetin birkaç yıllık borç indirim planı yapması tavsiye edildi. 
Raporda ekonomik performansa ilişkin olumlu ifadeler de yer aldı ve şöyle denildi "2003'te yüzde 6'yı aşan yüksek faiz dışı bütçe fazlası, kamu borcunun sürdürülebilir ve azalan bir yönde tutulmasına katkıda bulundu. Borcun gayri safi milli hasılaya oranı yüzde 70'e indi ve piyasalarda Türkiye'nin borcuna ilişkin riskler önemli ölçüde azaldı. Reel faiz oranlarında dramatik bir düşüş elde edildi. 2004'te büyümenin en az yüzde 5 olması tahmin ediliyor. Aynı zamanda on yıllardır en düşük orana inen enflasyon, bu yılki yüzde 12'lik hedefi tutturma yönünde ilerliyor." 

Enflasyon tebriği 
"İcra Direktörleri Kurulu, makro ekonomik koşulların on yıllardır en iyi olduğu bir ortamda hükümeti, bu çarpıcı ekonomik performans için kutluyor" denilen raporda, şoklara karşı dayanıklılığın da büyük ölçüde arttığı kaydedildi. Hükümet ve Merkez Bankası, enflasyonun tek haneye indirilmesinden dolayı tebrik edilirken Merkez Bankası'nın bağımsızlığının korunmasının önemine de dikkat çekildi. 
Raporun sonunda, "Türkiye tarihi bir fırsatla karşı karşıya. Direktörler, hükümeti, sürdürülebilir büyüme ve zafiyetlerin azaltılması yönünde bu fırsatı yakalamaya, mali, finansal ve yapısal reformları sürdürmeye ve Türkiye'yi Avrupa ekonomileriyle tam uyum yönünde geri dönülmez bir yola koymaya teşvik etti" denildi. 


</TEXT>
</DOC>
