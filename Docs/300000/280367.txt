<DOC>
<DOCNO> 280367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko42.html </URL>
<DATE> 2004/10/15/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AFM, 19 Ekim'de Borsa'da işlem görmeye başlayacak... 
</HEADLINE>
<TEXT>

     AFM Uluslararası Film Prodüksiyon ve Sanayi Tic. A.Ş. hisseleri, 19 Ekim Salı gününden itibaren Borsa'da işlem görmeye başlayacak. 
     AFM'den yapılan açıklamada, şirketin 12-13 Ekim tarihleri arasında gerçekleştirilen halka arzına 1.7 kat talep geldiği bildirildi. 
     Sermayenin yüzde 35,01'ine karşılık gelen 1 trilyon 794 milyar 8 milyon 501 bin lira nominal değerli hisse senetlerinin 14 bin 500 liradan yapılan halka arzının başarıyla gerçekleştirildiği dile getirilen açıklamada, AFM hisselerine toplam 1,7 kat talep geldiği kaydedildi. 
     Açıklamada, TSKB liderliğinde 18 aracı kurumun katılımı ile oluşturulan konsorsiyumun, hisse senetlerinin yüzde 50'sini yurtiçi yatırımcılara yüzde 50'sini yurtdışı yatırımcılara sattığı belirtildi. 
     AFM hisse senetlerinin uluslararası yatırımcılardan büyük ilgi gördüğüne dikkat çekilen açıklamada, arz edilen hisse senetlerinin yüzde 5'inden fazlasını satın alan kurumların, Morgan Stanley Asset Management ABD , CA IB International Markets Ltd. İngiltere ve Multilateral Funding International ABD olduğu bildirildi. 
     
</TEXT>
</DOC>
