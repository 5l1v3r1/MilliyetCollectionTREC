<DOC>
<DOCNO> 254174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo23.html </URL>
<DATE> 2004/07/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Trabzonspor, 4 futbolcu ile temasta... 
</HEADLINE>
<TEXT>

     Trabzonspor Genel Sekreteri Yusuf Ziya Yılmaz, bütün sorunları teknik heyetle istişare ederek giderdiklerini söyledi. 
     Yılmaz, AA muhabirine yaptığı açıklamada, bordo-mavili takımın geçtiğimiz sezon yakalamış olduğu başarıyı bu yıl daha da yukarılara çıkarmak isteğini ifade ederek, ''Hem ligde hem kupada hem de Şampiyonlar Ligi'nde başarıyı yakalamak için çalışıyoruz. Bu çalışmalarımız sırasında yaşadığımız bütün sorunları teknik heyetle istişare ederek gideriyoruz'' dedi. 
     Trabzonspor'un transferde istediği oyuncuları almak için yoğun çaba gösterdiğini vurgulayan Yılmaz, ''Bu konuda bizden kaynaklanmayan bazı sorunlarla karşılaştık ve istediğimiz birkaç oyuncuyu alamadık. Ama yapmayı planladığımız transferler teknik heyetin isteği doğrultusunda devam ediyor. Görüşme halinde olduğumuz oyunculara en kısa zamanda sözleşme imzalatmayı planlıyoruz'' diye konuştu. 
     Öte yandan, Trabzonspor'un transfer gündeminde, Samsunsporlu stoper Kenan ve Denizlispor'un ortasaha oyuncusu Özgür, Gaziantepsporlu Bouazizi ve Fenerbahçe'den Tomas'ın olduğu bildirildi. 
     
</TEXT>
</DOC>
