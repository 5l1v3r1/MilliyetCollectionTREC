<DOC>
<DOCNO> 272719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur05.html </URL>
<DATE> 2004/09/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bilardo salonuna kanlı baskın 
</HEADLINE>
<TEXT>

     Sadi NERGİZDAL- Hatice ÇETİNKAYA DHA 
ANTALYA'nın Alanya İlçesi'nde bir bilardo salonunda oturan bar işletmecileri Nihat Kaya ve Hasan Gözübüyük ile Alanya Kapalı Cezaevi'nde görevli infaz koruma memuru Celal Akdağ, kimliği belirsiz bir kişinin silahlı saldırısına uğradı. Kaya ve Akdağ, ayağından yaralanırken Gözübüyük kaldırıldığı hastanede öldü. 
     Olay önceki akşam saat 18.30 sıralarında Şekerhane Mahallesi'ndeki Final Bilardo Salonu'nda meydana geldi. İlçedeki Robin Hood adlı barın işletmecileri Nihat Kaya ve Hasan Gözübüyük'ün masasına bir süre sonra Alanya Kapalı Cezaevi'nde görevli infaz koruma memuru Celal Akdağ gelip oturdu. 
     Bir süre sonra içeri giren kimliği belirsiz bir kişi silahını çekerek kurşun yağdırdı. Yanağında kesik izi olduğu görülen saldırgan 17 el ateş ettikten sonra kaçarak izini kaybettirdi. 
     Yaralılar Özel Hayat Hastanesi'ne kaldırıldı. Göğsüne isabet eden kurşunlarla akciğeri parçalanan Hasan Gözübüyük müdahalelere karşın kurtarılamadı. Ayaklarından vuralan Kaya ve Akdağ tedavi altına alındı. 
     Polis, yanağında kesik izi bulunan saldırganı yakalamak için geniş çaplı araştırma başlattı. Robin Hood Bar daha önce de 4 kez silahlı saldırıya uğramıştı. Haziran ayındaki saldırıda Trabzon'dan tatile gelen 25 yaşındaki Sinan Alaca bacağından, Rus uyruklu turist Güzel Yavaşkova da göğsünden yaralanmıştı. 
     
</TEXT>
</DOC>
