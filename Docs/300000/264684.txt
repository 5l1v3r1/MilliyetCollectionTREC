<DOC>
<DOCNO> 264684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun33.html </URL>
<DATE> 2004/08/19/ </DATE>
<TIME> 18.29 </TIME>
<AUTHOR>  </AUTHOR>
<HEADLINE>
Talat "Türkiye'nin Rumlarla gümrük birliğine gitmesi kaçınılmaz" 
</HEADLINE>
<TEXT>

     KKTC Başbakanı Mehmet Ali Talat, Türkiye'nin Kıbrıs Rum kesimiyle gümrük birliğine gitmesinin ''bir iddiadan öte, bir gerçeklik ve kaçınılmaz'' olduğunu söyledi. 
     Talat, bugünkü bir kabulü sırasında, ''Türkiye'nin 'Kıbrıs Cumhuriyeti' adı altında Güney Kıbrıs ile gümrük birliği anlaşması imzalayacağı'' şeklinde Rum basınında çıkan haberlerle ilgili bir soru üzerine, ''bunun bir Rum basını iddiası olmaktan öte, gerçeklik taşıdığını ve Türkiye'nin Rum kesimiyle 'Kıbrıs Cumhuriyeti' adı altında bir gümrük birliği ilişkisine gireceğini'' söyledi. 
     Türkiye'nin AB'ye yeni eklenen 10 üyenin 9'una yaptığı gibi, Rum tarafına da gümrük birliği uygulaması yapacağını, bunun ''kaçınılmaz bir durum'' olduğunu belirten Talat, Rum tarafıyla gümrük birliğine giderken Türkiye'nin Rum tarafından kendi yükümlülüklerini yerine getirmesini isteyeceği tahmininde bulundu. 
     Talat, dün Ankara'da yaptıkları temaslarda bu konuları değil, KKTC'nin AB ile ilişkilerinde karşılaştığı sorunları konuştuklarını söyledi. Serbest Ticaret Tüzüğü ve Yardım Paketi'nin KKTC için hayati olan iki adım olduğunu belirten Talat, bu ikisinin birlikte yürütülmesini istediklerini kaydetti. 
     Rumların yardım paketini Ticaret Tüzüğü'nden ayırıp ayrı ayrı gündeme getirmeye ve ayırdıktan sonra da Ticaret Tüzüğü'nü ertelemeye çalıştığını belirten Talat, şöyle konuştu 
     ''Demek ki yardım tüzüğü kabul edilecek, bunun için zaten oybirliği gerekiyor. Rum tarafı buna onay verecek, ama 'Yeşil Hat Tüzüğü'nün çalışıp çalışmadığını görelim, buna bir fırsat verelim' gerekçesiyle Serbest Ticaret Tüzüğü'nü erteleme taktikleri var. Politikaları budur, buna müsaade etmememiz lazım. AB'nin, AB'yi bu kadar isteyen bir topluma, AB'yi reddeden AB'nin arzularını geri çeviren Rum Yönetimi lideri Tasos Papadopulos hükümetine rağbet ederek sırt çevirmemesi, engel çıkarmaması lazım. Bu AB'nin yükümlülüğüdür'' diye konuştu. 
     Ertelemeyi doğru bulmadıklarını belirten Talat, Yeşil Hat Tüzüğü'nün KKTC'nin sorunlarına çare olmadığını ve Yeşil Hat Tüzüğü'nün, temelinde sadece Kuzey'den Güney'e mal akışı için düzenlendiğini, bunu bütün ada içindeki ticareti ve yurtdışı ihracatları da kapsayacak şekilde değiştirmenin gerçekçi olmadığını kaydetti. 
     
</TEXT>
</DOC>
