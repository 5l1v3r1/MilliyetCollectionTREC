<DOC>
<DOCNO> 270358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun38.html </URL>
<DATE> 2004/09/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Wall Street Journal Türklerin ABD'ye karşı tavrı olumsuzlaşıyor 
</HEADLINE>
<TEXT>

     ABD'nin etkin Wall Street Journal gazetesi, Türklerin AB üyeliğine yaklaştıkları şu dönemde ABD'ye karşı daha olumsuz tavır içinde olduklarını yazdı. 
     ABD merkezli German Marshall Fund ve İtalya'nın Compagnia di San Paolo isimli kuruluşları tarafından yapılan kamuoyu araştırmasının sonuçlarını yorumlayan gazete, Türkiye'nin ABD tarafından da desteklenen AB üyeliğinin gerçekleşmesi durumunda ABD'nin Ortadoğu'daki liderliği konusunda şüpheler oluşacağını öne sürdü. 
     ''Uzun yıllardan beri Ortadoğu'nun kıyısında ABD'nin sağlam bir müttefiki olarak görülen Türklerin, Avrupa Birliği üyeliğine yaklaştıkları şu dönemde, ABD'ye karşı Fransızlardan daha olumsuz bir tavır içinde olduklarını'' savunan gazete, Irak'ta devam eden sorunların halen Irak'ta askerleri bulunan Avrupa ülkelerinde bile ABD dış politikasına olan inancın altını oyduğunu kaydetti. 
     ABD'nin en yakın Avrupalı müttefikleri arasında yer alan ülkelerde bile geçen yıl ABD politikalarına olan desteğin radikal şekilde düştüğünü yazan gazete, Polonya'da halkın yüzde 47'sinin küresel meselelerde artık ABD rolünün istenmediğini düşündüğünü belirtti. 
     Gazete, geçen yıl ABD'nin Irak'a savaş açmasına karşı çıkan Fransa ve Almanya'nın yanı sıra şimdi Avrupalıların çoğunluğunun ABD'nin küresel liderliğine karşı çıktıklarını yazdı. 1997'den beri yapılan araştırmalarda ABD'nin liderlik rolüne karşı çıkan Avrupalıların oranının ilk kez yüzde 55'e yükseldiğini kaydeden gazete, bu oranın geçen yıl yüzde 49, 2002 yılında ise yüzde 31 olduğuna dikkati çekti. 
     
     ''AB TÜRKİYE İÇİN ABD'DEN ÖNEMLİ'' 
     9 Avrupa ülkesi ve ABD'nin yanı sıra ankete ilk kez dahil edilen Türkiye'de halkın ABD'ye karşı en olumsuz görüşlere sahip olduğunu belirten gazete, Türklerin yüzde 47'sinin ABD'nin küresel meselelerdeki rolünü ''çok istenmez'' bulduğunu, Türkiye'deki bu oranın diğer Avrupa ülkelerinden iki kat fazla olduğunu kaydetti. 
     Ankete göre, Türklerin yüzde 67'si ABD Başkanı George W. Bush'un izlediği politikaları ''çok fazla onaylamazken'' bu oran diğer AB ülkelerinde yüzde 40 olarak belirlendi. Ayrıca, Türkiye'nin hayati çıkarları açısından AB'nin en önemli kurum olduğuna inanan Türklerin oranı yüzde 70'i bulurken, ABD'ye yönelik bu inancı taşıyanların oranı sadece yüzde 6'da kalıyor. 
     ABD'ye karşı olumlu hissiyatı ölçmek için kullanılan 1'den 100'e kadar uzanan bir puanlamada Türkler arasında ABD ortalama 28 puan alırken, bu puan Fransa'da ortalama 51'i buluyor. 
     
     TÜRKİYE TRUVA ATI DEĞİL 
     Wall Street Journal, sürekli olarak Türkiye'nin üyeliği için AB'ye baskı yapan ABD'nin bu tavrının başta Fransa ve Almanya olmak üzere Avrupalılarda şüphe yarattığını savundu. 
     Gazeteye konuşan German Marshall Fund başkanı Craig Kennedy, ''Şurası açık ki, Türkiye ABD ve çıkarları için AB'de bir Truva Atı olmayacaktır'' dedi. 
     ABD'nin Ankara Büyükelçisi Eric Edelman da, gazeteye yaptığı açıklamada, Türkiye'nin ABD'ye karşı olan tavrının son zamanlarda diğer Müslüman ülkelere göre çok daha hızlı bir şekilde olumluya döndüğünü ifade ederek, ''Anket sonuçlarındaki olumsuz algılama ne olursa olsun, bu durum kötü ilişkiler şeklinde tercüme edilemez'' dedi. 
     
</TEXT>
</DOC>
