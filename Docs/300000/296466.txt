<DOC>
<DOCNO> 296466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yazar/akyol.html </URL>
<DATE> 2004/12/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kahrolsun Avrupa 
</HEADLINE>
<TEXT>


BİRKAÇ gündür Avrupa'yı şiddetle eleştiriyorum. Ve AB karşıtı sağ ve sol okuyucularımdan mesajlar alıyorum 
"Aklın başına geliyor galiba Avrupa yalakalığını artık bırakacak mısın " 
Kibarca, "aymazlıktan kurtulmaya başlamamı" kutlayanlar da var. 
AB süreci gibi fevkalade karmaşık olaylara "ak-kara" mantığıyla bakarsak, varacağımız yer ya "yaşa" veya "kahrol" olur. 
İkisi de hem karmaşık realiteye hem diplomatik akılcılığa aykırıdır. 
Bir örnek olay olarak Lozan'ı iyi okumak, süreçlerin karmaşıklığını kavramak açısından çok şey öğretir bize muazzam bir ders kitabıdır. Ancak ya Lozan'ı okumazsak veya hamaset gözüyle bakarsak, bu 'muazzam kitap'tan bir şey öğrenemeyiz. 
Lozan dahil, siyasi olayları 'okumak' için asgari bir siyasi tarih bilgisi de şarttır. AB süreci için de böyle... 

MİLLİYET arşivinde manşetlere bir göz atalım, bakalım AB sürecinde neler yaşanmış 
13 Aralık 1997 Lüksemburg'da tam bir Türkiye savaşı yaşandı. Avrupa iki cepheye bölündü, Simitis Kıbrıs kozunu öne sürdü. 
14 Aralık 1997 Avrupa Sıkıntısı... AB, Türkiye'yi 12. aday olarak almadı, ama kapıyı kapatmadı. Ankara tepkinin dozunu tartışıyor. 
15 Aralık 1997 Siyasi ödün yok. Hükümet AB'nin art niyetli siyasi koşullar dayatmasını reddetti. Başbakan Mesut Yılmaz, Kıbrıs ve Atina ilişkilerini AB ile görüşmeyeceğimizi ama ortaklık ilişkilerimizin devam edeceğini açıkladı. 
Türkiye'nin bu sert tepkisi Avrupa'da şok etkisi yaptı. İşte, iki yıl sonra, 1999 Helsinki zirvesine ilişkin Milliyet'in manşetleri 
11 Aralık 1999 Asrın Buluşması. Türkiye'nin AB adaylığında iki pürüz aşıldı. Başbakan Ecevit bugün aile fotoğrafına katılmak için Helsinki'ye gidiyor. 
Yunanistan, Kıbrıs ve Ege'yle ilgili iki şart dayatmış, Ankara bunu reddetmişti. Ecevit'in zirveye gitmeyeceği konuşuluyordu. Avrupa, Türkiye'yle yeni bir kriz çıkmasından çekiniyordu. Alelacele, Jack Chirac'ın tahsis ettiği uçakla AB Dönem Başkanı Finlandiya Başbakanı Lipponen, AB Yüksek Temsilcisi Solana ve Genişlemeden Sorumlu Komiser Verheugen Ankara'ya geliyor. 
Ve mutlu son Türkiye ön şartsız aday. Ecevit, Helsinki'de 'aile fotoğrafı'nda yer alıyor. 

AB ile 'doğrudan ilgili olmayan' konularda ilişkilerimizi askıya aldığımız en krizli dönemde, Aralık 1997'de "ortaklık ilişkilerimizin süreceğini" belirtmeye gerek duymuşuz. 
Türkiye'yle çıkan kriz ise Avrupa'yı çok tedirgin etmiş iki yıl sonra Helsinki'de makul bir karar alınmış. 
Şimdiki süreçte de Avrupa'yla daha birçok 'krizler' yaşayacağız. Ayırımcı tavırlarını elbette eleştireceğiz. 
Hatta Türkiye, 1997'den daha sert tepkiler gösterebilir Türkiye'nin AB Büyükelçisi Oğuz Demiralp'in söylediği gibi, "Yörüngemizi değiştirebilir, kartları yeniden dağıtabiliriz". 
Akıl, o noktaya sürüklenmeden krizlerin çözülmesini gerektirir. Fransız şovenizmine çok kızıyorum ama, 1999 krizini çözmekte büyük rol oynayan Chirac'ın "son dakikada" bir girişimle "Türkiye açısından kabul edilebilir" bir metnin oluşmasını kolaylaştıracağına inanıyorum. 
Fransa bunu yaparsa, öteki büyüklerle zaten bir sorunumuz yok. Rum yönetimi ise önemli değil 



</TEXT>
</DOC>
