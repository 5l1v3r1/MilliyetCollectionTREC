<DOC>
<DOCNO> 294449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko30.html </URL>
<DATE> 2004/12/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
9 ayda net borç kullanımı 26.5 katrilyon lira oldu... 
</HEADLINE>
<TEXT>

     Hazine Müsteşarlığı, bu yılın ilk 9 ayında 23.7 katrilyon lira net iç borçlanma, 2.8 katrilyon lirası da dış borçlanma olmak üzere toplam 26.5 katrilyon liralık net borçlanma gerçekleştirdi. 
     Hazine tarafından bu yılın Ocak-Eylül dönemine ilişkin olarak hazırlanan Kamu Borç Yönetimi Raporu'na göre, bu yıl için geçerli olan net borçlanma limiti 45.8 katrilyon lira olarak tespit edildi. 
     Rapora göre, yılın üçüncü çeyreğinde 41.1 katrilyon lira iç borçlanma gerçekleştirildi. Böylece yılın ilk 9 ayında yapılan iç borçlanma tutarı 116.8 katrilyon liraya ulaşırken, söz konusu tutarın 108.1 katrilyon lirası ihale, halka arz, TAP ve doğrudan satış yoluyla gerçekleştirilen borçlanmalardan oluştu. 
     
     İÇ BORÇ SERVİSİ 
     Bu yılın üçüncü çeyreğinde gerçekleştirilen iç borç servisi, 33.8 katrilyon lirası ana para, 14 katrilyon lirası da faiz olmak üzere toplam 47.8 katrilyon lira olurken, yılın ilk 9 ayında toplam iç borç ödemesi 95 katrilyon lirası anapara 40.4 katrilyon lirası faiz olmak üzere toplam 135.4 katrilyon liraya ulaştı. 
     Üçüncü üç aylık dönemde gerçekleştirilen iç borçlanmanın yüzde 75'i Devlet İç Borçlanma Senedi ihaleleriyle sağlanırken aynı dönemde, değişken faizli TL insi tahvillerin borçlanma içindeki payı yüzde 15, sabit kuponlu TL cinsi borçlanmanın payı ise yüzde 2 seviyelerinde gerçekleşti. 
     Yılın ilk yarısında gerçekleştirilen iç borç servisinin ise yüzde 70'i ana para 94.9 katrilyon lira ve yüzde 30'u 40.4 katrilyon lira faiz ödemelerinden oluştu. 
     Bu dönemde sabit faizli borçlanmaların payı yüzde 81,1, döviz cinsinden iç borçlanmanın payı ise yüzde 7.1 seviyesinde gerçekleşti. Bu yıl Ocak-Eylül döneminde piyasalardan yapılan iç borçlanmalar içinde en büyük payı yüzde 75'lik oranla iskontolu Türk Lirası cinsi devlet iç borçlanma senedi ihaleleri aldı. 
     
     IMF'YE 3 MİLYAR DOLAR ÖDEME 
     Bu yıl Temmuz-Eylül döneminde IMF'den program kapsamında 667 milyon dolar kredi kullanıldı. 
     Bu arada aynı dönemde IMF'ye 1.2 milyar doları anapara, 248 milyon lirası da faiz olmak üzere 1.4 milyar dolar tutarında geri ödeme yapıldı. 
     Ocak-Eylül döneminde IMF'ye 2.3 milyar doları net anapara ödenirken faiz dahil 3 milyar dolar tutarında net geri ödeme yapıldı. 
     Yılın üçüncü çeyreğinde Dünya Bankası'ndan da bir program amaçlı Mali ve Kamu Sektörü Uyum Kredisi PFPSAL -lll'' olarak sağlanan dış finansmandan 500 milyon dolar kullanım yapılırken, Ocak-Eylül döneminde Dünya Bankası'ndan program finansmanı amacıyla 975 milyon dolar kaynak sağlandı. 
     
     DIŞ BORÇ SERVİSİ 
     Öte yandan konsolide bütçe kapsamında bu yılın ilk yarısında, 5.5 milyar doları anapara, 3.3 milyar doları faiz olmak üzere toplam 8.8 milyar dolar 12.3 katrilyon lira dış borç servisi yapıldı. 
     
     BORÇ STOKU 
     Geçen yıl sonunda 282.9 katrilyon lira olan konsolide bütçe borç stoku, bu yılın ilk 9 aylık döneminde 31.9 katrilyon lira artarak Eylül ayı sonu itibariyle 314.8 katrilyon liraya çıktı. 2004 yılının ilk 9 ayında iç borç stokundaki artış 23.2 katrilyon lira, dış borç stokundaki artış ise 8.7 katrilyon lira oldu. Aynı dönemde iç borç stokunun toplam borç stoku içindeki payı da 0.2 puan artarak yüzde 69.1'a çıktı. 
     Eylül ayı sonu itibariyle iç borç stoku 217.6 katrilyon lira, dış borç stoku ise 97.2 katrilyon lira oldu. 
     
</TEXT>
</DOC>
