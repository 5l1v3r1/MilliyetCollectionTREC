<DOC>
<DOCNO> 268368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun01.html </URL>
<DATE> 2004/09/02/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
ABD, İran'a karşı yaptırım arayışında... 
</HEADLINE>
<TEXT>

     ABD Dışişleri Bakanı Colin Powell, Başkan George W. Bush yönetiminin, İran'ın 4 nükleer silah elde etmeye yetecek kadar uranyum zenginleştirmenin eşiğinde olduğu sonucuna varmasının ardından Birleşmiş Milletler'den, İran'a yaptırım uygulamasını istediğini bildirdi. 
     Powell, BM Güvenlik Konseyi'nin İran'a ekonomik, siyasi ve diplomatik yaptırım uygulamasını istediklerini, İran'ın nükleer silah geliştirmeye doğru adım attığına inandıklarını kaydetti. 
     Panama'ya bir günlük ziyaretinin ardından Washington'a dönen Powell, bu konuda BM Güvenlik Konseyi'nin harekete geçmesi için baskıda bulunacaklarını söyledi. Powell Almanya, İngiltere, Fransa ve diğer BM Uluslararası Atom Enerjisi Ajansı'na IAEA üye ülkelerle İran konusunda danışmalarda bulunacağını kaydetti. 
     ABD Dışişleri Bakanlığı Müsteşarı John R. Bolton da gazetecilere, IAEA'nın İran'ın nükleer programına ilişkin raporunda İran'ın nükleer çalışmalarında ulaştığı aşamanın anlatıldığını ve bunun kendilerini çok endişelendirdiğini söyledi. Bolton, bu yüzden İran'ın nükleer çabalarının BM Güvenlik Konseyi'ne acilen götürülmesi gerektiğini savundu. 
     Amerikalı yetkililer, İran'ın, 4 adet nükleer silah yapabilecek kadar uranyum zenginleştirme aşamasında olduğunu kaydediyor. 
     
     YEMEN'E SİLAH SATIŞI AMBARGOSU KALDIRILDI 

     Öte yandan ABD, 14 yıldır Yemen'e silah satışı konusunda uyguladığı ambargoyu kaldırdı. 
     Yemen'in resmi ajansı Saba'daki habere göre, Sanaa'da bulunan ABD Dışişleri Bakanlığı siyasi ve askeri işler yetkilisi Lincoln Bloomfield, Yemen Devlet Başkanı Ali Abdullah Salih ile görüşmesi sırasında silah satışıyla ilgili Amerikan ambargosunun kaldırıldığını duyurdu. 
     Yemen'e silah ve askeri teçhizat ambargosu, Irak'ın devrik lideri Saddam Hüseyin'in 1990'da Kuveyt'i işgal etmesinin ardından uygulanmaya başlamıştı, çünkü Yemen bu krizde Irak'ı desteklemekle suçlanıyordu. 
     Bu yıl ABD'den birçok savaş gemisi alan Yemen, bu gemilerin silahlarını kendi eklemişti. 
     
</TEXT>
</DOC>
