<DOC>
<DOCNO> 277791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo06.html </URL>
<DATE> 2004/10/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hakan Şükür Milli Takıma bir daha çağrılmayacağımı biliyorum... 
</HEADLINE>
<TEXT>

     A Milli Futbol Takımı Teknik Direktörü Ersun Yanal'ın Kazakistan ve Danimarka maçının aday kadrosuna çağrılmaması nedeniyle sorun haline gelen Hakan Şükür, milli takıma bir daha çağrılmayacağını bildiğini söyledi. 
     Bir televizyon kanalında canlı yayınlanan programa telefonla bağlanan Hakan Şükür, ''Bu kadroya ve bundan sonra milli takıma alınmayacağımı çok kesin olarak biliyorum. Üzgünüm ama kırgın değilim. Burada başka nedenler aranıyor, ancak böyle bir şey kesinlikle söz konusu değil. Her Türk futbolcusu milli takıma çağrılmak ister. Ben de bunun üzüntüsünü yaşıyorum'' dedi. 
     Ersun Yanal ile çok güzel günler yaşadığını belirten Hakan Şükür, hocasının kendisi ile yaptığı konuşmalarda övgü dolu sözler sarfettiğini, kendisinin aldığı bu karara da saygı duyduğunu söyledi. 
     Hakan Şükür, kendisi hakkında yapılan polemiklerin milli takıma zarar vermemesi gerektiğini de vurgulayarak, şöyle konuştu 
     ''Milli takıma seçilmemeyi haksızlık olarak görmüyorum, buna saygılı olduğumu söylüyorum. Hdcamız bana çok güzel şeyler söylemiş bir insan. Onların başarısı için dua etmek isterim. Kötü düşünmeye hakkım yok, önümüzdeki cumartesi ve çarşamba gününe kadar çok vakit var. Bu tür tartışmalarla vakit geçirilmesini doğru bulmuyorum. Şu anda orda benim yerimde oynayacak arkadaşlar var ve çok formdalar. Fatih Tekke ile ilgili geçmişte çok güzel şeyler söyledim. Yine söylüyorum, ancak şunu anlamıyorum, benim yerimi doldurmak diye bir şey sözkonusu olamaz. Daha fazla bir şey yapması gerek, bunu ben de isterim.'' 
     
     BASIN TOPLANTISI DÜZENLEYECEK 

     Hakan Şükür, bugüne kadar vatan haini de dahil olmak üzere birçok suçlamayla karşı karşıya kaldığını dile getirerek, bunlara düzenleyeceği basın toplantısıyla cevap vereceğini ifade etti. 
     Bu toplantıda geniş açıklamalar yapacağını anlatan golcü futbolcu, yapılan suçlamalara karşı tazminat davaları açacağını da kaydetti. 
     Hakan Şükür, hakkında suçlanmadığı maç bulunmadığını belirterek, şöyle devam etti 
     ''Letonya ile ilk oynadığımız maçta Şenol Güneş hocamız beni kadroya almadı ve ben itiraz etmeden tribüne çıktım. 1-0 yenildik, daha sonra ağlamadan çıktığım bir antrenman olmadı. Vücudum geriliyordu. Bana vatan haini dediler, paracı, huzursuzluk yaratan bir futbolcu olarak kamuoyunun önüne atıldım. Bu duygularla sahaya çıkmaktan bahsediyorum. Benim takım arkadaşlarım benle gözüküp, benim yanımdan kaçtılar. Çünkü benimle gözüken dinci damgası yiyor. Bu arkadaşlıklarınızı da etkiliyor. Hangi ülkede yaşıyoruz, müslüman bir ülkedeyiz. Dinci ne demek.'' Yunanistan maçından önce sakat olduğunu ve o gün kendisini test edip iyi hissettiğini anlatan Hakan, ''Otelde kadro açıklandı ve ben yoktum. Üzüntüm yüzüme vurmuş olabilir, ancak hiçbir arkadaşıma bir şey söylemedim. Statta ise malzemeci arkadaşımdan formamı istediğimde, bana Senin ismin kadroda yok dediler. Ben de yardımcı hocamıza, sahada antrenman yapma teklifinde bulundum ve çalıştım. Çünkü önümüzde bir lig maçı vardı ve bir günümü boş geçirmek istememiştim.'' 
     
</TEXT>
</DOC>
