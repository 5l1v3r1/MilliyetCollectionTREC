<DOC>
<DOCNO> 270983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur01.html </URL>
<DATE> 2004/09/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fethiye'deki orman yangını kısmen kontrol altına alındı... 
</HEADLINE>
<TEXT>

     Fethiye İlçesi Üzümlü Beldesi'ne bağlı Arpacık Köyü yakınındaki Armutlu Mevkii'nde dün akşam saatlerinde çıkan orman yangını kısmen kontrol altına alındı. 
     Fethiye Orman İşletme Müdürü Ali Gökçöl, AA muhabirine yaptığı açıklamada henüz bilinmeyen nedenle çıkan yangına 600 orman işçisinin, jandarma ekipleri ve köylülerin desteğiyle müdahale ettiğini söyledi. 
     İki helikopter, 20 arazöz, 5 greyder ve 5 dozerle sürdürülen söndürme çalışmalarına Burdur, Antalya ve Denizli'den işçi ve araç takviyesinde bulunulduğunu kaydeden Gökçöl, yangının kısmen kontrol altına alındığını bildirdi. 
     Gökçöl, 25 hektarlık alanı tahrip eden yangının yerleşim birimlerine sıçramasının önlendiğini ifade etti. 
     Fethiye Kaymakamı Hasan Karakaş da rüzgarın durduğunu, yangının büyüme ve başka bir bölgeye sıçrama ihtimalinin kalmadığını söyledi. 
     
</TEXT>
</DOC>
