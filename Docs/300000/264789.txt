<DOC>
<DOCNO> 264789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur12.html </URL>
<DATE> 2004/08/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yağışlı hava doğuya geliyor... 
</HEADLINE>
<TEXT>

     Son yılların en yüksek hava sıcaklıklarının yaşandığı Doğu Anadolu Bölgesi'nde, bugünden itibaren yağışlı havanın etkili olması bekleniyor. 
     Meteoroloji Bölge Müdürlüğü'nden alınan bilgiye göre, Ağustos ayı için maksimum sıcaklık ortalaması 28 derece olan Erzurum'da, son bir hafta içinde sıcaklık 34 dereceye kadar yükseldi. 
     Bölgenin diğer illerinde de aynı durumun gözlendiğini belirten yetkililer, Erzincan ve Iğdır'da da hava sıcaklığının dün 36 derece olarak kaydedildiğini bildirdiler. 
     Doğu Anadolu Bölgesi'nde son yılların en yüksek hava sıcaklıklarının yaşandığını belirten yetkililer, sıcaklıkların, bugünden itibaren etkisini gösterecek yağışlı hava ile birlikte 4-5 derece kadar düşeceğinin tahmin edildiğini söylediler. 
     Yağışlı havanın, bölgede hafta sonuna kadar etkisini göstermesi bekleniyor. 
     
</TEXT>
</DOC>
