<DOC>
<DOCNO> 257391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo16.html </URL>
<DATE> 2004/07/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ulusoy delgelere seslendi Problemlerden kaçanlar bugün aday oldu 
</HEADLINE>
<TEXT>

     Futbol Federasyonu Olağan Genel Kurulu'nda konuşan Futbol Federasyonu Başkanı Haluk Ulusoy, 7 yıl önce genel kurulun kendisine verdiği görevi onur ve şerefiyle sürdürdüğünü söyledi. 
     Ulusoy, şöyle dedi 
     ''7 yıllık görevim süresince, Futbol Federasyonu'nun bayrağını başarıyla taşıdım. Bu süre içerisinde eksiklerimiz, hatalarımız olmuştur. Ancak artılarım, eksilerimden her zaman fazladır. Bütün yaptıklarımızın tüm şeffaflıkla gözler önünde olduğunu görüyorum. Bunun aksini söyleyenler olsa da ben tarihi kimsenin silemeyeceğini söylüyorum.'' Haluk Ulusoy, 7 yıl önce federasyonun mahkeme kapılarında ve büyük bir kaos içerisinde bulunduğunu ifade ederek, konuşmasını şöyle sürdürdü 
     ''O günlerde federasyonun buhranlı dönemini bırakıp kaçanlardan bazılarının bugün yönetime aday olduklarını görüyorum. Gönül isterdi ki o dönemde de federasyonda görev alsınlar ve bu kaostan federasyonu el birliğiyle kurtarmak için verdiğimiz mücadelede yanımızda olsalardı. Ben ve arkadaşlarım, inandığımız hiçbir davada ödün vermeden dürüstlüğümüzle çalışarak, federasyonu bugünkü haline getirdik.'' Federasyon başkanlığı döneminde kulüplerin zararına olacak hiçbir şey yapmadıklarını vurgulayan Ulusoy, ''Adam gibi oturdum, adam gibi çekip gideceğim. Federasyonu hiç kimseye peşkeş çekmedim. Ben veda etmiyorum. Ben bir müddet aranızdan ayrılıyorum. Çünkü futbol benim hayatım ve her şeyimdir. Ben futbolun içinde olacağım. Ancak hangi kademesinde olacağımı şu an için bilmiyorum. 7 yıllık görevim süresince futbol için çalıştım. Bundan sonra bu çalışmalara devam edeceğim. Ancak sizlerden son bir şey istiyorum. Ben sizlere hakkımı helal ettim, sizler de bana helal edin'' diye konuştu. 
     Konuşmanın sonunda salondaki tüm delegeler Haluk Ulusoy'u ayağa kalkarak alkışladılar. Ulusoy'un da bu ilgiden dolayı gözlerinin dolduğu ve duygulu anlar yaşadığı görüldü. 
     
</TEXT>
</DOC>
