<DOC>
<DOCNO> 293988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/guncel/gun01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddete karşı eğitim şart 
</HEADLINE>
<TEXT>


Anketlere göre, futbolseverlerin yüzde 31'i sözlü ya da fiziksel şiddete uğruyor. Şiddetin kaynağında ise yine eğitimsizlik var. Sorumlular da saymakla bitmiyor 

PINAR AKTAŞ İstanbul 

BAŞKENT ÜNİVERSİTESİ Eleştirel - Yaratıcı Düşünme ve Davranış Araştırmaları Laboratuvarı'ndan Araştırma Görevlisi Zuhal Yeniçeri ve Dr. Doğan Kökdemir, "Futbolda Şiddet ve Holiganizm" adlı anket kapsamında 437 futbolsevere sorular yöneltti. İnternet sitesi "www.elyadal.org" ve elden verilen soruları yanıtlayan katılımcılara göre her 100 kişiden 18'i sözlü, 8'i fiziksel şiddet uygularken, 13'ü de kavgaya karıştı. Ayrıca 9'u da fiziksel şiddete maruz kaldıklarını söyledi. Katılımcılardan, futboldaki şiddet olaylarından hangi kesim ya da kesimleri sorumlu tuttuklarına yönelik bilgi istendi. Birden fazla madde seçen katılımcıların yüzde 68.6'sı medyayı, yüzde 63.8'i taraftarları, yüzde 52.4'ü kulüp yönetimlerini, yüzde 46.9'u amigoları, yüzde 30.4'ü güvenlik güçlerini, yüzde 16.7'si futbolcuları ve yüzde 16.5'i de hakemleri gösterdi. 
Olaylarının kaynağı olarak 46 neden belirtildi. En önemli neden, Türkiye'deki eğitim seviyesinin düşüklüğü olarak gösterildi. İnsanların deşarj olma ihtiyacı duyduklarını ve bu nedenle holiganizmin ortaya çıktığını savunanlar da oldu. Katılımcılar'ın yüzde 16.67'si, medyanın, yöneticilerin amigoların ve futbolcuların bilinçlenmesiyle şiddet olaylarının önüne geçilebileceğini savundu. Beşiktaş ve Galatasaray taraftarları, Fenerbahçe'yi holigan takım olarak algılıyor. Yüzde 4.46'sı da holiganizmin yaşam tarzı olduğunu öne sürdü. 



</TEXT>
</DOC>
