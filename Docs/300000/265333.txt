<DOC>
<DOCNO> 265333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur29.html </URL>
<DATE> 2004/08/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Irak'taki rehin tercüman için süre bugün doluyor... 
</HEADLINE>
<TEXT>

     Irak'ta 23 gündür rehin tutulan tercüman Aytullah Gezmen'in 23 ailesi, direnişçilerin tanıdığı 72 saatlik sürenin bu gece saat 24.00'de dolacak olması nedeniyle büyük heyecan yaşıyor. 
     Hatay'ın İskenderun İlçesi'nde yaşayan Aytullah Gezmen'in ağabeyi Hüseyin Gezmen, Bilintur'un ardından, Tepe İnşaat Firması'nın da tüm elemanlarını bu sabaha karşı saat 04.30 itibariyle Irak topraklarından çekmesine rağmen kardeşinden haber alamadıklarını söyledi. 
     Iraklı direnişçilerin, firmaların Irak'tan çekilmesi için tanıdığı 72 saatlik sürenin bu gece saat 24.00'te dolacağını vurgulayan Hüseyin Gezmen, ''Geriye sayımla birlikte heyecanımız da yoğunlaştı. Iraklı direnişçiler, firmalar Irak'tan çekilince kardeşimi bırakacaklarını bildirmişlerdi ancak, halen bir haber alamıyoruz'' dedi. 
     Hüseyin Gezmen, ortak iş yapan iki firmanın Irak'tan çekilme taahhüdünü Arap televizyonlarından açıkladıklarını ifade ederek, ''Şimdi verilen sözün yerine getirilmesini ve kardeşimin serbest bırakılarak, büyükelçiliğimize gönderilmesini bekliyoruz'' dedi. 
     Gezmen ailesinin diğer üyeleri de 24 saat açık tutulan televizyonu takip ederek, heyecanlı bekleyişlerini sürdürüyor. Konuya duyarlı davranan firmalara teşekkür eden Gezmen ailesi, Dışişlerin Bakanlığı'nın harekete geçmesini beklediklerini belirttiler. 
     Endişeli anne Fatma ve baba Abdulhamit Gezmen ise çocuklarının geri dönmesini çok istediklerini, işsiz kalmasına razı olduklarını ifade ettiler. 
     
</TEXT>
</DOC>
