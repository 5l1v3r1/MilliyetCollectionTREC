<DOC>
<DOCNO> 288794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonspo14.html </URL>
<DATE> 2004/11/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sivasspor-Mersin İdmanyurdu maçında olaylar çıktı 
</HEADLINE>
<TEXT>

     İkinci Futbol Ligi A Kategorisi'nde Sivasspor-Mersin İdmanyurdu maçının ardından, Mersinli taraftarların bulunduğu tribünün önünde kavga çıktı. 
     4 Eylül Stadyumu'nda oynanan ve Sivasspor'un 2-0 galibiyetiyle sonuçlanan maçın ardından, Sivassporlu futbolcu ve yöneticiler sahadaki taraftarlarıyla galibiyet sevincini paylaştı. 
     Aralarında Kulüp Başkanı Mecnun Odyakmaz'ın da bulunduğu yöneticiler ve bazı futbolcuların, Mersinli taraftarların önünden geçtikleri sırada sataşmalar yaşandı. 
     Sözlü sataşmanın büyümesi üzerine gruplar birbirlerine şişe, bozuk para ve çakmak gibi ellerine geçirdikleri maddeleri atmaya başladı. Bazı futbolcu ve yöneticiler ile Mersinli taraftarlar ise tel örgülere tırmandı. 
     Polis ekiplerinin gruba müdahalesi sırasında bazı futbolcuların da tartaklandığı görülürken, olay yerine gelen takviye ekipler tarafları sakinleştirmeye çalıştı. 
     Polisin futbolcularına sert müdahalede bulunduğunu belirterek, bu duruma tepki gösteren Sivassporlu bazı yöneticiler ise müdahalede bulunan polisler hakkında şikayetçi olacaklarını söylediler. 
     Kendilerine ''Çılgınlar 58'' ve ''Yeniçeriler'' adını veren Sivassporlu bazı taraftarların da stat dışında aralarında kavga ettikleri gözlendi. 
     Taraftarlarından sakin olmalarını isteyen Kulüp Başkanı Mecnun Odyakmaz, ''Mecnun'a uzanan eller kırılsın'' tezahüratlarına karşı, ''Bana kimsenin eli uzanamaz. Birlik olun, takımınıza sahip çıkın'' dedi. 
     Az sayıdaki konuk takım taraftarı ise bir süre statta bekletildikten sonra yoğun güvenlik önlemleri altında otobüslerine bindirildi. 
     
</TEXT>
</DOC>
