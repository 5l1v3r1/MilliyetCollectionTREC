<DOC>
<DOCNO> 275048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun26.html </URL>
<DATE> 2004/09/26/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Alman televizyonunda Türkiye'nin AB üyeliği tartışıldı 
</HEADLINE>
<TEXT>

     Alman hükümetinin insan hakları sorumlusu Claudia Roth, Alman 2. televizyonu ZDF'de yayınlanan ''Yarım-Bettina Schausten ve misafirleri'' adlı programda, Hıristiyan Sosyal Birlik Partisi'nin CSU Federal Meclis grubu başkanı Michael Gloss'a karşı, Türkiye'nin AB üyeliğini savundu. 
     Roth, AB Komisyonu'nun genişlemeden sorumlu üyesi Günter Verheugen'in, azınlık hakları ve hukuk devleti konularında ayrıntılı şekilde inceleme yaptıktan sonra Türkiye'nin üyelik müzakerelerine başlayabilecek konumda olduğuna karar verdiğini söyledi. 
     Claudia Roth, zinanın suç sayılmasına kendisinin de karşı çıktığını belirterek, ''Avrupa'da ortak değerlerimiz var. Zinanın suç sayılmasının bu değerler arasında yeri yok'' dedi. 
     Roth, Gloss'un Türkiye'de hala ''namus cinayetlerinin'' işlendiğini ve kızların zorla evlendirildiğini ifade etmesi üzerine, ''Bu tür şeylerin olmaması için gerekli şartların yaratılması konusunda Türkiye çok iyi bir yolda ilerlemektedir'' diye konuştu. 
     Türkiye'de hala bazı eksikliklerin bulunduğunu kaydeden Roth, modernleşmenin sürmesi için Türkiye'ye üyelik perspektifi verilmesi gerektiğini söyledi. 
     Türkiye'nin laik bir devlet olarak diğer Müslüman ülkelere, İslamiyet'in demokrasi ile bağdaştırılmasının mümkün olabileceğini göstereceğini de ifade eden Roth, hiçbir Avrupa ülkesinde Avrupa'ya dahil olma duygusunun Türkiye'deki kadar gelişmiş olmadığını kaydetti. 
     Roth, ayrıca Türkiye ile üyelik müzakerelerinin doğrudan Türkiye'nin üyeliği anlamına gelmediğini, müzakerelerin ''açık bir süreç'' olduğunu belirtti. 
     Gloss ise Türkiye'ye üyelik yerine önerdikleri ''imtiyazlı ortaklığın'' daha anlamlı olacağını ileri sürerek, Türkiye'ye gereksiz yere büyük ümitler verilmemesi gerektiğini, yaratılacak olası bir hayal kırıklığının nefrete dönüşebileceğini söyledi. 
     Almanya'da yaşayan Türklerin uyumunun tam olarak sağlanamadığını kaydeden Gloss, bu nedenle daha fazla göçten endişe ettiğini ve Türkiye'nin AB üyeliği konusunda Almanya'da halkoylaması yapılmasından yana olduğunu belirtti. 
     
</TEXT>
</DOC>
