<DOC>
<DOCNO> 292834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonsiy03.html </URL>
<DATE> 2004/11/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TBMM'nin hafta sonu da çalışması planlanıyor... 
</HEADLINE>
<TEXT>

     TBMM Genel Kurulu'nun bu hafta yoğun çalışması, Cuma, Cumartesi ve Pazar günleri de mesai yapması planlanıyor. 
     TBMM Genel Kurulu'nun 30 Kasım Salı günü yapacağı toplantıda denetim konuları ele alınmayacak. Geçtiğimiz hafta tümü üzerindeki görüşmeleri tamamlanan, 1980'li yıllarda ihracata dönük olarak yapılmaya başlanan organik tarımı yasal düzenlemeye kavuşturacak olan Organik Tarım Yasa Tasarısı'nın görüşmelerine devam edilecek. AB'ye uyum kapsamında hazırlanan Organik Tarım Yasa Tasarısı, tüketiciye güvenilir, kaliteli ürün sunmak üzere organik ürün ve girdilerin üretiminin geliştirilmesini sağlamak amacıyla gerekli önlemlerin alınmasına ilişkin usul ve esasları belirliyor. 
     Genel Kurul'da ele alınacak Tohumculuk Yasa Tasarısı ise bitkisel üretimde verim ve kaliteyi yükseltmeyi, tohumluklara kalite güvencesi sağlamayı, tohumluk üretim ve ticareti ile ilgili gerekli düzenlemeleri öngörüyor. 
     Tasarı, tarla ve bağ-bahçe bitkileri ile orman, bitki türleri ve diğer bitki türlerinin çoğaltım materyaline ait çeşitleri ve genetik durumlarının kayıt altına alınması, tohumlukların üretimi, sertifikasyonu, ticareti, piyasa denetimi ve kurumsal yapılanmalarla ilgili düzenlemeleri içeriyor. 
     Söz konusu iki yasa tasarısının tamamlanmasının ardından da Genel Kurul'da Adalet Komisyonu'nda ele alınan CMUK Yasa Tasarısı görüşülecek. 
     Genel kurul'da bu hafta ayrıca SSK hastanelerinin Sağlık Bakanlığı'na devrine ilişkin yasa tasarısının da görüşülmesi öngörülüyor. 
     Bu tasarılar üzerindeki görüşmelerin Perşembe günü tamamlanamaması durumunda Genel Kurul, 3 Aralık Cuma, 4 Aralık Cumartesi ve 5 Aralık Pazar günleri de çalışacak. 
     
     BÜTÇE GÖRÜŞMELERİ 

     TBMM Plan ve Bütçe Komisyonu'nun bütçe görüşme takviminde değişiklik yapıldı. 
     Buna göre Komisyon, yarın İçişleri Bakanlığı ve Adalet Bakanlığı ile Anayasa Mahkemesi, Yargıtay ve Danıştay başkanlıklarının bütçelerini görüşecek. Salı ve Çarşamba günü bütçe görüşmelerine ara verecek olan Komisyon, Perşembe günü Sağlık Bakanlığı bütçesini ele alacak. 
     6 Aralık Pazartesi günü Maliye Bakanlığı'nın bütçesini görüşecek olan Komisyon, bütçe üzerindeki son çalışmasını 7 Aralık Salı günü gerçekleştirecek. Komisyon, 7 Aralık Salı günü Genel ve Katma Bütçe Kanunu Tasarıları ile Genel ve Katma Bütçe Kesin Hesap Kanunu tasarılarının maddelerini görüşecek. 
     
     KOMİSYONLAR 

     TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu 1 Aralık Çarşamba günü Tarım Ürünleri Lisanslı Depoculuk Kanunu Tasarısı'nı ele alacak. 
     Aynı gün toplanacak olan TBMM Çevre Komisyonu da Deniz Çevresinin Petrol ve Diğer Zararlı Maddelerle Kirlenmesinde Acil Durumlarda Müdahale ve Zararların Tazmini Esaslarına Dair Kanunun tasarısını görüşecek. 
     TBMM Bayındırlık, İmar, Ulaştırma ve Turizm Komisyonu 2 Aralık Perşembe günü Kadastro Kanunu'nda Değişiklik Yapılması Hakkında Kanun Tasarısı'nı ele alacak. 
     TBMM KİT Komisyonu da 30 Kasım Salı günü Kalkınma Menkul Değerler A.Ş., Betonsan Konut Sanayi A.Ş., ve Et ve Balık Ürünleri A.Ş., 1 Aralık Çarşamba Günü Türkiye Selüloz ve Kağıt Fabrikası Acıpayam Selüloz Sanayi ve Ticaret A.Ş, 2 Aralık Perşembe Günü Atatürk Orman Çiftliği'nin hesaplarını denetleyecek. 
     
</TEXT>
</DOC>
