<DOC>
<DOCNO> 282715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko12.html </URL>
<DATE> 2004/10/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 1.04 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.04 oranında değer yitirdi. 
     Geçen hafta kısa vadeli bir beklentinin bulunmaması nedeniyle borsada düşük hacimli sıkışık bir seyir izlendi. Çukurova Grubu'nun borç ödemesine ilişkin gelişmelerle petrol fiyatlarindaki artış ve yurtdışı borsalardaki düşüşler borsa üzerinde etkili oldu. 
     IMF heyetinin temasları ile Avrupa Birligi'ne ilişkin gelişmeleri de yakından izleyen piyasada, olumlu beklentilerin önemli bir düşüş yaşanmasını engellediği gözlendi. 
     Borsa uzmanları, önümüzdeki hafta 17 Aralık tarihi öncesinde Almanya Başbakanı Gerhard Schröder, Fransa Cumhurbaşkanı Jacques Chirac ve Başbakan Tayyip Erdoğan'ın yapacakları görüşmenin önem kazanmasının beklendiğini ifade ederek, Çukurova Grubu'nun borç ödemesine ilişkin belirsizliğin netleşmesi, AB ile ilgili açıklamalar, petrol fiyatları ve alternatif piyasalardaki seyirin de borsa üzerinde etkili olacak faktörler arasında bulunduğunu kaydediyor. 
     
     ÖZETLE PİYASALAR 
     Borsada sıkışık seyir ve iniş çıkışların etkili olduğu bir hafta yaşandı. İMKB Tahvil ve Bono Piyasası'ndaki ortalama oranlarda 1 puanın altında kalan iniş çıkışlar gözlendi. Altın fiyatları ile mevduat faizlerinde önemli bir değişim olmazken, dolar dışındaki döviz türleri haftayı artışla tamamladı. 
     Hisse senetleri haftalık bazda ortalama yüzde 1.04 oranında değer yitirdi. 24 ayar külçe altının gram satış fiyatı yüzde 0.25 gerilerken, Cumhuriyet altınının satış fiyatı değişmedi. Türk Lirası karşısında dolar yüzde 0.67 gerilerken, euro yüzde 0.76 artış kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.14 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.30 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü ortalama yüzde 0.64'lük düşüşle haftaya başladı. Salı günü ortalama yüzde 0.97 yükselen endeks Çarşamba günü ortalama yüzde 1.46, Perşembe günü de ortalama yüzde 0.09 oranında geriledi. Haftanın son günü ise ortalama yüzde 0.19'luk artış gerçekleşti. 
     Endeks, hafta boyunca 233.12 puanlık düşüşle 22,477.09 puandan 22,243.97 puana geriledi. Hisse senetlerindeki haftalık ortalama kayıp yüzde 1.04 oldu. 
     İMKB Ulusal-Mali Endeksi 306.91 puan düşüşle 30,311.31 puandan 30,004.40 puana, İMKB Ulusal-Sanayi Endeksi 268.33 puan düşüşle 20,630.61 puandan 20,362.28 puana ve İMKB Ulusal-Hizmetler Endeksi de 26.58 puan düşüşle 12,451.94 puandan 12,425.36 puana indi. 
     Böylece, mali grup hisseleri ortalama yüzde 1.01 oranında değer, sanayi grubu hisseleri ortalama yüzde 1.30 oranında ve hizmetler grubu hisseleri de ortalama yüzde 0.21 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 303 hisse senedinden 113'ü değer kazanırken, 154 hisse senedi değer yitirdi, 36 hisse senedinin değeri değişmedi. 
     Geçen hafta en yüksek oranlı artış, yüzde 28.00 ile Ceylan Giyim hisselerinde gerçekleşti. Yüzde 23.42'lik artışla Duran Ofset hisseleri ikinci ve yüzde 22.41'lik artışla Tekstilbank hisseleri üçüncü oldu. 
     En yüksek oranlı düşüş ise yüzde 26.09 ile Lafarge Aslan Çimento hisselerinde oldu. Yüzde 25.59'luk düşüşle Bosch Fren hisseleri ikinci ve yüzde 19.79'luk düşüşle de Alkim Kağıt hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 262 milyar 283.4 milyon adet hisse senedi işlem gördü ve karşılığında 3 katrilyon 623.6 milyar liralık işlem hacmi gerçekleşti. 
     
     DÖVİZ 
     Geçen hafta dövizde dolar dışında artışlar yaşandı. İstanbul serbest döviz piyasasında alınıp satılan ABD Doları Türk Lirası karşısında yüzde 0.67 oranında gerilerken, euro yüzde 0.76 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 10 bin lira düşerek 1 milyon 480 bin liraya inerken, euronun satış fiyatı 14 bin lira artışla 1 milyon 868 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.37 artarak 2 milyon 700 bin liraya, İsviçre Frangı'nın satış fiyatı da yüzde 0.17 artarak 1 milyon 210 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 477 bin liradan, Euro 1 milyon 870 bin liradan, İngiliz Sterlini 2 milyon 705 bin liradan ve İsviçre Frangı da 1 milyon 222 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 0.25 gerilerken, Cumhuriyet altınının satış fiyatı aynı kaldı. 
     Külçe altının gram satış fiyatı 20 milyon 150 bin liraya düşerken, Cumhuriyet altınının 136 milyon 500 bin lira olan önceki hafta sonu fiyatı değişmedi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 1.34 artış göstererek, 19 milyon 949 bin 100 lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.14 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 766 puan artarak 4,161 puandan 4,927 puana çıktı. 
     Geçen haftanın en çok değer kazanan katılma belgeleri, yüzde 1.80'lik artışla Anadolubank A Tipi Değişken Fon, yüzde 0.89'luk artışla Ekinciler B Tipi Değişken Fon ve yüzde 0.75'lik artışla Ziraat A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 3.18'lik düşüşle ABN Amro A Tipi Değişken Fon, yüzde 2.94'lük düşüşle MEKSA A Tipi Değişken Fon ve yüzde 2.84'lük düşüşle Kalkınma Menkul A Tipi Hisse Fon oldu. 
     
     HAZİNE İHALELERİ 
     Hazine geçen hafta biri bono, diğeri de tahvil olmak üzere iki ihale düzenledi. 
     Hazine'nin Salı günü düzenlediği 20 Ekim Çarşamba valörlü 91 gün vadeli referans bono ihalesine, 2 katrilyon 866.7 trilyon liralık nominal teklif geldi. Nominal 2 katrilyon 72.8 trilyon lira, net 1 katrilyon 976 trilyon liralık satışın yapıldığı ihalede, basit faiz yüzde 19.59, bileşik faiz yüzde 21.07 oldu. Bonoların geri ödemesi 19 Ocak 2005'te yapılacak. 
     Hazine'nin aynı gün düzenlediği 3 yıl vadeli 6 ayda bir yüzde 10 sabit kupon ödemeli Türk Lirası cinsinden tahvil ihalesinde ise 2 katrilyon 843.2 trilyon liralık teklife karşın, nominal 582.4 trilyon lira, net 581.3 trilyon liralık satış yapıldı. Basit yıllık faizin yüzde 20.09, bileşik faizin yüzde 21.10 olduğu ihalede, piyasa yapıcılara ve kamu kuruluşlarına net 1 katrilyon 513.9 trilyon liralık satış gerçekleştirildi. 
     Valorü 20 Ekim Çarşamba günü olan söz konusu tahvillerin geri ödemesi 17 Ekim 2007'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.33 ile yüzde 0.46 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 20.5 dolayında bulunan haftalık reponun net getirisi de yüzde 0.30 oldu. 
     
</TEXT>
</DOC>
