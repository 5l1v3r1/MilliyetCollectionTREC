<DOC>
<DOCNO> 261711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun05.html </URL>
<DATE> 2004/08/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Tommy Franks, Bush'a oy verme eğiliminde... 
</HEADLINE>
<TEXT>

     Deniz Arslan AA 

Irak savaşında ABD kuvvetlerinin komutanlığını yürüten emekli Orgeneral Tommy Franks, 2 Kasım'daki başkanlık seçiminde ABD Başkanı George Bush'a oy verme eğiliminde olduğunu söyledi. 
     Franks, ABC televizyonunda katıldığı ''Bu Hafta'' programında, başkanlık seçiminde oyunu nasıl kullanacağı sorusuna karşılık, oyunu ikinci dönem başkanlık için yarışan Bush'a verip vermeyeceği konusunda henüz karar vermediğini söyledi. Franks, ''Henüz bilmiyorum. Ancak eğilimim o yönde'' dedi. 
     Franks, Bush'un rakibi Demokrat Parti başkan adayı John Kerry'nin de Amerikan başkanlığı için gereken niteliklere sahip olduğunu söyledi. 
     Tommy Franks, piyasaya yeni çıkan kitabı ''Amerikan Askeri'' dolayısıyla şu sıralarda televizyon programlarına sık katılıyor. ABC televizyonunda, ''Sizce Kerry başkan olma niteliklerine sahip mi '' sorusuna karşılık Franks, ''Elbette'' yanıtını verdi. Franks, ''Ben Senatör Kerry'nin bir yurtsever olduğunu düşünüyorum'' dedi. 
     Emekli Orgeneral Franks, kendisine sık sık Michael Moore'un ''Fahrenheit 9 11'' filmiyle ilgili görüşlerinin sorulduğunu veya demokratları kötülemesinin beklendiğini belirterek, ''Bana göre hayat ikisinin arasında bir yerde. Senatör Kerry'ye karşı da Başkan Bush'a karşı da spekülasyon yapmak istemiyorum'' diye konuştu. 
     Michael Moore'un dokümanter filmi, Bush karşıtı ve Demokrat Parti yanlısı olarak görülüyor. 
     Franks, Cumhuriyetçi Parti'nin ay sonunda New York'ta yapılacak kongresinde konuşup konuşmamaya henüz karar vermediğini kaydetti ve ''Ben oldukça bağımsız bir adamım ve bundan da gurur duyuyorum'' dedi. 
     
</TEXT>
</DOC>
