<DOC>
<DOCNO> 293313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/kohen.html </URL>
<DATE> 2004/11/30/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
"Hayır"... "Belki"... "Evet"..., ama... 
</HEADLINE>
<TEXT>


Türkiye'nin önemli düşünce kuruluşlarından Açık Toplum Enstitüsü'nün önceki gün düzenlediği bir toplantıda, Bağımsız Türkiye Komisyonu ve Avrupa Parlamentosu üyesi Bayan Emma Bonino, Türkiye'nin AB üyeliği yolunda karşılaştığı tepkileri şöyle özetledi "Baştaki tavır, 'hayır' şeklindeydi. Bu sonra 'belki'ye döndü. Şimdi ise büyük çoğunluk 'evet' diyor, ama..." 
Bunun "ama"sı ne Gerek Bonino, gerekse komisyon raportörü Avusturyalı diplomat Albert Rohan, 17 Aralık zirvesinde Türkiye'ye müzakerelerin 2005'te muhtemelen sonlara doğru başlaması yönünde bir karar verileceğinden emin. 
Bonino ve Rohan gibi, bu işi yakından izleyenlerin görüşü, kararla ilgili yayınlanacak deklarasyonda, müzakere süreci için AB Komisyonu'nun tavsiyesi doğrultusunda, "ucun açık" teriminin yer alacağı yönündedir. Bu, yoruma da açık olsa, önemli olan bunun tam üyeliğe yönelik bir "katılım" süreci sayılmasıdır. 

Ama... şu sırada Avrupa başkentlerinde ve hatta Brüksel'de bazı çevrelerde deklarasyonda daha kısıtlayıcı bir ifadenin yer alması eğilimi kendini belli ediyor. Örneğin Türkiye ile "imtiyazlı ortaklık" veya "özel ilişkier" gibi bir opsiyondan söz edenler var. Gerçekten son günlerde özellikle Fransa'da, Avusturya'da, Hollanda'da bu yönde demeçler veriliyor, yazılar yazılıyor. 
Bonino ve Rohan deklarasyonda böyle bir ifadenin yer almasına engel olunması gerektiğini savunuyorlar. Nedeni de basit Katılım müzakereleri, ismi üstünde, katılımı, yani eşit şartlarla tam üyeliği sağlamayı amaçlar. Bunun başka hedefi veya yolu olamaz. Katılım müzakerelerinin "katılmama"ya yönelik bir süreç olması düşünülebilir mi 
Düşünülemez, "ama" AB içinde bu istikamette çaba harcayanlar var. Türkiye'yi destekleyen Bonino ve Rohan gibi Avrupalılar bu nedenle kaygılılar. Türk yetkililer AB zirvesinden olumsuz sayılacak bu tarzda bir deklarasyonun çıkmasına pek ihtimal vermiyorlar veya vermek istemiyorlar. Ama belli olmaz. Böyle kritik konularda zirvede tartışmalar ve deklarasyonda yer alacak ifadeler üzerindeki kelime oyunları, son dakikaya kadar devam eder. 

Peki, çok dikkatle seçilen sözcüklerle de olsa, böyle bir "niyeti" hissettiren bir cümle yer alırsa, ne olacak Bu takdirde Ankara ne yapacak 
Şu anda spekülatif de olsa, bu konuda bir zihin egzersizi yapmak durumundayız. 
Sonunda tabii kararı verecek olan hükümettir. Bunun çok zor bir karar olacağını söylemeye gerek yok. 
Türkiye böyle bir durum karşısında ya kararda veya deklarasyonda belirtilen şartlarla müzakerelere oturamayacağını bildirir, yani kesin bir ret cevabı verir veya esas hedefin tam üyelik olduğunu hatırlatarak ve başka opsiyonlar düşünülemediğini vurgulayarak süreci başlatır. 
Rohan ve Bonino'ya Türkiye'ye böyle bir durumda ne tavsiye edebileceğini sorduğumuzda yanıtları şöyle oldu Bir kere deklarasyonda nasıl bir ifade kullanılacağı çok önemli. Bazen pratik değeri olmayan cümleler de kullanılabiliyor. Formülasyona bu açıdan bakmalı. Bir de tepkiyi, duygusallığa kapılmadan, atılacak adımın sonuçlarını soğukkanlılıkla düşünerek göstermeli... 
AB dönem başkanı Hollanda tarafından hazırlandığı bildirilen taslak, şimdilik özellikle Fransa ve Avusturya'nın istediği tarzda bir "özel statü"den söz etmiyor, ancak o paragrafı da zirvede ele alınmak üzere boş bırakıyor. Bu da, deklarasyona son şeklinin, yukarıda belirttiğimiz gibi, son gün son dakikaya kadar sürecek tartışma ve pazarlıklardan sonra verileceğini gösteriyor. 



</TEXT>
</DOC>
