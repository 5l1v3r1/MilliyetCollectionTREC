<DOC>
<DOCNO> 257031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun09.html </URL>
<DATE> 2004/07/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İsrail, güvenlik duvarında ısrarlı İnşaat devam edecek... 
</HEADLINE>
<TEXT>

     İsrail, BM Genel Kurulu'nun aldığı karara rağmen güvenlik duvarı inşaatına devam edileceğini açıkladı. 
     İsrail Başbakanı Ariel Şaron'un danışmanı Raanan Gissin, Filistinlilerin Batı Şeria'dan İsrail'e geçişini kontrol altına almayı amaçlayan güvenlik duvarının inşasına devam edileceğini söyledi. 
     Gissin, BM Genel Kurulu'nun aldığı kararın kendilerini şaşırtmadığını belirtti ve ''İsrail, güvenlik duvarının inşasını durdurmayacak ve kendini koruma hakkından feragat etmeyecek'' dedi. 
     İsrail yönetimi, tüm eleştirilere rağmen, Filistinli militanların İsrail'e geçişini önleme amacı taşıdığı gerekçesiyle güvenlik duvarı inşasının vazgeçilemez bir önlem olduğunu ileri sürüyor. 
     BM Genel Kurulu, İsrail'in inşa ettiği güvenlik duvarının yasadışı olduğuna ve inşaatın derhal durdurulması gerektiğine dair kararının uygulanmasına yönelik hazırlanan tasarıyı kabul etmişti. 
     
</TEXT>
</DOC>
