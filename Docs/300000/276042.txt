<DOC>
<DOCNO> 276042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas02.html </URL>
<DATE> 2004/09/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Londra'da tropikal örümcek bulunan okulda eğitime ara verildi 
</HEADLINE>
<TEXT>

     İngiltere'nin başkenti Londra'daki bir okulda, el büyüklüğünde bir tropikal örümcek bulunması üzerine, ilaçlama çalışmaları için eğitime bir gün ara verildi. 
     Londra'nın batısındaki Berkshire'da bulunan Thatcham ilkokulu yetkilileri, Senegal'den ithal ettikleri oyuncukların bulunduğu kutudan dün kahverengi, el büyüklüğünde bir Afrika örümceğinin düştüğünün fark edildiğini söylediler. 
     Örümceğin yakalanmadan ortadan kaybolduğu belirtildi. 
     Londra Hayvanat Bahçesi yetkililerinin, ithal edilen oyuncaklar arasında daha fazla örümcek bulunabileceği ve bu örümceklerin ısırmasının istenmeyen sonuçlara yol açabileceği uyarısı yapmasının ardından, okul yönetimi binayı ilaçlamaya karar verdi. 
     İlaçlama nedeniyle yaklaşık 350 öğrenci bugünü tatil yaparak geçirdi. 
     
</TEXT>
</DOC>
