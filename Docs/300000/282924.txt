<DOC>
<DOCNO> 282924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko06.html </URL>
<DATE> 2004/10/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Orta gelirli turist tatil için Türkiye'yi seçti... 
</HEADLINE>
<TEXT>

     Bu yıl turizmden 16 milyar dolara yakın gelir elde etmesi beklenen Türkiye, ağırlıklı olarak orta gelir grubundaki turistleri ağırladı. Her bir turiste ortalama 772 dolarlık harcama yaptıran Türkiye'de en fazla kişi başına harcamayı Hollandalılar ve İngilizler gerçekleştirdi. 
     DİE'nin verilerine göre bu yılın temmuz-eylül döneminde Türkiye'yi ziyaret eden 7.1 milyondan fazla yabancının yüzde 75.2'sini orta gelirliler oluşturdu. 
     Yabancıların yüzde 13.3'ü yüksek gelir grubunda bulunanlardan oluşurken, düşük gelir grubundakilerin payı ise yüzde 11.6 olarak gerçekleşti. Türkiye'nin turist profilini ağırlıklı olarak orta gelir grubundakilerin oluşturması, turist yabancı başına ortalama harcama tutarının bu dönemde 772 dolarda kalmasına yol açtı. Türkiye'nin yılın ilk altı ayındaki turist başına ortalama geliri ise 710 dolar civarında kaldı. 
     Türkiye'ye fazla turist gönderen ülkeler arasında en yüksek kişi başına harcamayı 984 dolarla Hollandalılar, 941 dolarla da İngilizler yaptı. Türkiye'ye gelen turistlerin yaklaşık yüzde 20'sini oluşturan Almanların kişi başına ortalama harcama tutarı ise 857 dolar düzeyinde gerçekleşti. 
     ABD'liler 819 dolar, Ruslar 688 dolar, Romanyalılar 880 dolar, Yunanlar 604 dolar kişi başına harcama yaptı. Türkiye'ye gelen İranlılar ortalama 447 dolar, Bulgarlar ise 262 dolar harcadılar. 
     
     TÜRK VATANDAŞLARI ARTIRIYOR 
     Bu arada Türkiye, yurt dışında oturan ancak yaz aylarında Türkiye'yi ziyaret eden kendi vatandaşlarından da önemli bir turizm geliri elde ediyor. Bu dönemde turist Türk vatandaşları Türkiye'de kişi başına ortalama bin 319 dolarla yabancılara göre oldukça yüksek düzeyde harcama yaptılar. 
     Türkiye'yi temmuz-eylül döneminde ziyaret eden Türk vatandaşlarının da yüzde 77.3'ünü orta, yüzde 12'sini yüksek ve yüzde 10.7'sini de düşük gelir grubundakiler oluşturdu. 
     
</TEXT>
</DOC>
