<DOC>
<DOCNO> 294293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/gun03.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede 'saza, halaya' soruşturma 
</HEADLINE>
<TEXT>


Yıldız Teknik Üniversitesi içindeki kafenin önünde saz çalan, halay çeken, Kürtçe türkü söyleyen, stant ve pankart açan 20 öğrencinin savunması alındı 

Burcum Devrez 

Yıldız Teknik Üniversitesi Rektörlüğü, saz çalmak, halay çekmek, Kürtçe türkü söylemek, stant ve pankart açtıkları iddia edilen 20 öğrenci hakkında "disiplin suçu" soruşturması açtı. Öğrenciler, yasaların değiştiğini ancak zihniyetin değişmediğini belirterek, uygulamayı "çağdışı" olarak nitelendirdi. 
Rektörlüğün 20 öğrenci hakkında açtığı disiplin suçu soruşturmalarının tutanaklarına göre öğrencilerin eylemleri şöyle 
27 Ekim Üniversite binasının A Blok girişi ve camlarına yukarıdan aşağıya "YÖK'e hayır" pankartı açmak ve "Sesimize ses, gücümüze güç kat, YÖK'e hayır, YÖK'ü tartışıyoruz, bugün Tonos kantinin önünde 12.00" yazılı el ilanları dağıtmak. Kafe önünde toplanıp konuşup saz çalmak.2 Kasım Stant açarak, üniversitede yaşanan sorunlarla ilgili devletin kurumlarına yönelik bildiri dağıtmak. Bu bildirilerin dağıtımının durdurulmasının söylenmesi üzerine zorluk çıkarmak. Tutanaklara göre, stant güvenlik görevlilerince kaldırıldı.3 Kasım 5 Kasım'da üniversitedeki Tonos Kafe önünde toplanıp YÖK'ü protesto için çağrıda bulunmak. Kafe önünde Kürtçe türküler eşliğinde halay çekmek. 
Soruşturmalar sonrasında öğrenciler, Yükseköğretim Kurumları Öğrenci Disiplin Soruşturması Yönetmeliği'nin 16. maddesi gereğince 23 Kasım'da savunma yapmak üzere çağrıldı. Yazılı savunma veren öğrenciler, şimdi sonuçları bekliyor. 

'Hukuki olarak serbest' 
Saz çalmak, Kürtçe türkü söylemek ve duyuru eylemine katılmaktan hakkında 3 soruşturma açılan İktisat Bölümü 4. sınıf öğrencisi Fırat Korkmaz, "Artık televizyonlarda Kürtçe yayın dahi yapılıyor. Bu hukuki olarak serbest bırakıldı. Kürtçe türkü söylediğimiz için hakkımızda disiplin soruşturması açılıyor" dedi. 
Hakkında 4 soruşturma açılan Mimarlık Fakültesi 4. sınıf öğrencisi Burcu Eker de YÖK'ün öğrenci disiplin yönetmeliğindeki 7. maddeyi eleştirerek, "Bu madde sınırlandırılmadığı sürece daha çok soruşturma açılır" diye konuştu. 


</TEXT>
</DOC>
