<DOC>
<DOCNO> 296392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/dunya/axdun01.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Biraz yumuşadı 
</HEADLINE>
<TEXT>


Üçüncü taslakta, 'AB'nin üye alma kapasitesi' vurgusu yer değiştirdi, insan hakları ve Avrupa değerleri vurgusu hafifletildi 

GÜVEN ÖZALP Brüksel 


Ankara ile Brüksel arasında gerçekleştirilen son temaslar meyvesini verdi. Gerek üye ülkelerin gerekse Türkiye'nin nabzını ölçen Avrupa Birliği AB Dönem Başkanlığı'nı yürüten Hollanda, üçüncü bir taslağı masaya getirdi. Bu taslakta Türkiye'nin bazı çekinceleri dikkate alındı. 

ÜYE KATMA KAPASİTESİ 
İkinci taslakla kıyaslandığında yapılan en önemli değişikliği "AB'nin yeni üyeleri bünyesine katma kapasitesinin önemli bir unsur olduğu" vurgusunun metindeki yerinin değiştirilmesi oluşturdu. Ankara'nın bu paragrafa ilişkin rahatsızlığı bu ifadenin Türkiye başlığı altında yer almasının ayrımcılık uygulandığı izlenimi doğurmasından kaynaklanıyordu. Son genişlemelerde de kullanılan "Bünyeye dahil etme kapasitesi" ifadesinin yerinin değiştirilerek genel genişleme başlığı altına sokulması bunun her ülkeye uygulanacağı anlamı taşıyor. Yer değişikliğine karşın potansiyel adaylara bakıldığında bu ifadenin korunmasının tek hedefinin Türkiye olduğu ortaya çıkıyor. 

İNSAN HAKLARI DENETİMİ 
İkinci metinle karşılaştırıldığında yapılan bir başka önemli değişiklik ise, temel özgürlükler ve insan haklarına tam saygının denetlenmesi konusunda gerçekleştirildi. İkinci metinde "endişe uyandıran tüm unsurların" Komisyon tarafından denetleneceği vurgulanıyordu. Son metinde ise "AB Komisyonu'nun 2004 İlerleme Raporu ve tavsiye kararında dile getirilen tüm unsurlar" ifadesi kullanıldı. Bu değişiklik de Ankara açısından önemli çünkü keyfi uygulamaların önüne set çekebilecek bir potansiyele sahip. 

AVRUPA DEĞERLERİ VURGUSU 
Bir başka değişiklik ise, "Türkiye'nin Avrupa değerler topluluğuna katılımını sağlama konusunda kararlılık" ifade eden unsurun metinden çıkarılması oluşturdu. Bu ifade sanki Türkiye'nin bu değerlerden uzak olduğu ve katılımı için çaba sarf edilmesi gerekliliği bulunduğu izlenimini doğuruyordu. 
Bu üç ana unsurun dışında yapılan bir başka değişiklik ise, Yunanistan'la ilişkilerin kastedildiği paragrafta Atina'nın isteği üzerine yapıldı. Bu paragrafta "Helsinki Zirvesi kararlarına" doğrudan atıf yapıldı. Bu kararlarda sorunların 2004 yılı sonuna kadar çözülememesi halinde Uluslararası Adalet Divanı'na götürülmesine vurgu yapılıyordu. 

Ve değişmeyenler 
Taslakların en önemli unsurlarından biri olan Kıbrıs paragrafında ise herhangi bir değişikliğe gidilmedi. 
Son taslakta liderlerin doldurmalarının öngörüldüğü paragraf bu taslakta da boş bırakıldı. Serbest dolaşım, yapısal politikalar ve tarım alanlarına getirilebilecek uzun geçiş süreleri, derogasyonlar ve sürekli kısıtlamalar da değişiklik yapılmayan unsurlara arasında yer aldı. Bu taslağın alacağı son hal pazartesi günü toplanacak olan AB dışişleri bakanlarının alacakları tavrın yanı sıra dün Hollanda Başbakanı Jan Peter Balkenende ile Başbakan Recep Tayyip Erdoğan arasında gerçekleştirilen görüşmeden çıkan sonuçların da etkili olacağı ifade ediliyor. 

Annan, Kıbrıs için girişim hazırlıyor 

BM Genel Sekreteri Kofi Annan'ın, 2005 yılında Kıbrıs sorununun çözümü yönünde yeni girişimde bulunmak amacıyla ön hazırlık yaptığı ve BM Kıbrıs ofisinin yeniden faaliyete geçirilmesi için ödenek talep ettiği bildirildi. Rum basınına göre, Annan, "BM Genel Kurulu'nun Beşinci Komitesi'ne, Kıbrıs Özel Temsilcisi'nin bürosunun masrafları için, diyaloğun yeniden başlaması hedefiyle yarım milyon dolarlık ödenek talebinde bulundu. 
Rum basını, Annan'ın yeni girişiminin başlaması için, AB'nin 17 Aralık zirvesinde Türkiye için alacağı kararın düğüm noktası olduğunu belirtti. Haberlere göre Annan, komiteye sunduğu raporda, "şu anda yeni bir girişimin başlaması için uygun temel olmamasına rağmen, gerekli olduğunda Kıbrıs sorununun bütünsel çözümünü amaçlayan müzakerelere kısa süre içerisinde çağrı yapabilmek ve yanıt verebilmek için iyi niyet misyonunun hazırlıklılığını korumak istediğini" kaydetti. 

Rumlardan yine veto tehdidi 

DIŞ HABERLER SERVİSİ 

Kıbrıs Rum Yönetimi'nin AB liderleriyle yaptıkları pazarlıklarda, 17 Aralık Zirvesi'ne kadar Türkiye'den "tanıma" almak amacıyla bahsi yükselttiği ve Brüksel'i aksi halde Ankara'ya karşı veto silahını kullanabilecekleri yolunda uyardığı ileri sürüldü. 
Rum "Cyprus Mail" gazetesine göre, uyarı önceki günkü AB daimi temsilciler toplantısında yapıldı. Rum tarafı, eğer tanıma olmazsa, Türkiye'ye müzakere tarihi verilmesinin beklendiği 16 - 17 Aralık Zirvesi'nde Ankara'ya yapılacak müzakere çağrısını veto etmekten başka bir seçeneği olmadığını bildirdi. Rum temsilci, Ankara'nın tanımayı reddetmeye devam etmesi durumunda, Rum Yönetimi'nin girmek istemediği bir yola itileceğini söyledi. 


</TEXT>
</DOC>
