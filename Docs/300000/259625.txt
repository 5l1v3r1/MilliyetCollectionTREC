<DOC>
<DOCNO> 259625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/dunya/axdun02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıları Hizb-ut-Tahrir de üstlendi 
</HEADLINE>
<TEXT>



Özbekistan'ın başkenti Taşkent'te uzmanlar, dün gerçekleşen intihar saldırısında zarar gören başsavcılık binasının girişini inceliyor. İçişleri Bakanı Zakircan Almatov, İsrail ve Amerikan büyükelçilikleri ile başsavcılığa düzenlenen intihar saldırılarında ölenlerin sayısının teröristler dahil 6'ya çıktığını açıkladı. Almatov, saldırılarla ilgili olarak gözaltına alınanlar olduğunu söylerken, Itar-Tass ajansı, sayıyı 50 olarak duyurdu. El Kaide bağlantılı Özbekistan İslami Hareketi adlı örgütün ardından, yine El Kaide'yle bağlantılı olduğu düşünülen başka bir örgüt olan Hizb - ut - Tahrir de saldırıları üstlendi. İnternetteki İslamcı bir sitede, örgüte bağlı "İslami Ettevhid" grubu adına yayımlanan bir bildiride, örgütün siyonist çıkarlara ve Özbekistan'daki hükümete karşı saldırılarını sürdüreceği belirtildi. 


</TEXT>
</DOC>
