<DOC>
<DOCNO> 268489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo03.html </URL>
<DATE> 2004/09/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kobe Bryant'ın tecavüz davası düştü... 
</HEADLINE>
<TEXT>

     Bülent Keneş AA 

Amerikan kamuoyunun bir yıldan fazla bir süredir yakından takip ettiği ünlü basketbolcu Kobe Bryant'ın tecavüz davası, Bryant'ı kendisine tecavüz etmekle suçlayan kadının ifade vermekte isteksiz davranması üzerine savcılar tarafından düşürüldü. 
     Bir yılı aşkın bir süredir devam eden dava boyunca Amerikan kamuoyu, yapılan hukuki manevraları yakından takip etmiş ve tecavüz konusundaki yasalar yoğun şekilde tartışılmıştı. ABD'nin Colorado eyaletinde görülen dava üç kez eyalet yüksek mahkemesinde görüşülmüş, bir kez de ABD Yüksek Mahkemesi'ne gitmişti. 
     Bölge Savcısı Mark Hulbert yaptığı açıklamada, ''Davacı davaya devam etmek istemediği konusunda bizi bilgilendirdi. Sadece bu sebeple dava düştü'' dedi. 
     ABD'nin ünlü basketbol takımlarından Los Angeles Lakers'ın siyahi yıldız oyuncusu Kobe Bryant, 30 Haziran 2003 tarihinde kaldığı bir otelde çalışan ve o sırada 19 yaşında olan bir kadına tecavüz etmekle suçlanıyordu. Yasalar gereği suçlamada bulunan kadının ismi davanın görüldüğü süre boyunca medyada yayınlanmadı. 
     Bryant'ın yargılanmasına devam edilmesi ve suçlu bulunması halinde en az 4 yıl hapis cezasıyla ya da ömür boyu gözaltı takibiyle cezalandırılması beklenmekteydi. Medyanın büyük ilgi gösterdiği davanın çeşitli aşamalarında yerel ahaliden en az 1000 kişinin jüri olarak görev yaptığı bildirildi. 

     
</TEXT>
</DOC>
