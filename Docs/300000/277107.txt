<DOC>
<DOCNO> 277107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun22.html </URL>
<DATE> 2004/10/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alman basınında Türkiye tartışmaları tam gaz... 
</HEADLINE>
<TEXT>

     İlerleme Raporu'nun yayınlanmasına iki gün kala Türkiye'nin üyeliğine ilişkin tartışmaların yoğunlaştığı Almanya'da basın farklı yaklaşımlar sergilemeyi sürdürüyor. 
     Bild gazetesi, "Bu yolu birlikte yürürsek sonunda herkes karlı çıkabilir" derken, Frankfurter Neue Presse gazetesi ise "AB, Türkiye'yi bünyesine katacak durumda değil. Almanya'nın Türkiye'yi desteklemesi ekonomik açıdan tutarsızlıktır" yorumunu yaptı. 
     Berliener Zeitung "Türkiye'nin üyeliğiyle ilgili aşırı hızlı bir süreç, AB'nin bölünmesi riskini getirebilir" derken, Die Welt ise Verheugen'in "rapor sanılandan daha eleştirel olacak" açıklamasını "taktik oyunu" olarak nitelendirdi. 
     
     BİLD'DEN DESTEK 
     Bild gazetesi, Avrupa Komisyonu'nun 6 Ekim'deki raporunda Türkiye ile müzakerelere başlanmasını tavsiye edeceğini belirterek Komisyon'un tavsiyesini iyi bir işaret olarak değenlendirirken, bunun sadece Türkler için değil, Avrupalılar için de iyi olduğunu vurguladı. Gazete, "Müzakerelerin başlangıcı, aynı zamanda uzun bir yolun başlangıcı. Ama önemli olan, müzakerelerde, dostlar arasında yaşanan yakınlaşmadır. Tüm Avrupa'da barış ve özgürlüğü, ekonomik ve kültürel güçlülüğü korumak isteyen, bu yakınlaşmayı kabul etmelidir. 
     Bu yolu birlikte yürürsek sonunda herkes karlı çıkabilir" yorumunu yaptı. 
     
     BERLİENER ZEİTUNG 
     Berliner Zeitung, AB'nin genişlemeden sorumlu üyesi Günter Verheugen'in sözcükleri dikkatli seçmek zorunda olduğunu belirterek "Çünkü Türkiye'nin üyeliğiyle ilgili aşırı hızlı bir süreç, AB'nin bölünmesi riskini getirebilir. Öte yandan 'hayır' denmesi de Türkiye'yi Avrupa'dan uzaklaştırabilir" diye yazdı. Türkiye'ye büyük destek veren Başbakan Gerhard Schröder'in partisinde Türkiye'nin üyeliğine muhalefetin giderek arttığını kaydeden gazete, "Avrupa'da Türkiye'ye karşı var olan yüzyıllık şüpheyi dağıtmak için, Türkiye ile müzakerelerin sürmesi beklenen 10-15 yıl, çok da uzun bir süre değil" görüşünü savundu. 
     
     DİE WELT 
     Verheugen'in "rapor sanılandan daha eleştirel olacak" açıklamasından kaygı duyulmaması gerektiğini öne süren Die Welt ise Verheugen'in açıklamasının adresinin, Türk hükümeti olmadığını belirterek, bu açıklamayı Brüksel'deki siyasi taktik oyunlarının bir parçası olarak değerlendirerek sonucun değişmeyeceğini yazdı. Gazete "Yani, sınırda daha sıkı kontrollerle karşılaşsa bile, Türkiye Aralık Zirvesi'nde Avrupa biletini alacak" ifadesini kullandı. 
     
     FRANKFURTER NEUE PRESSE 
     Türkiye ile ilgili ekonomik sorunlar üzerinde duran Frankfurter Neue Presse gazetesi ise "AB, Türkiye'yi bünyesine katabilecek durumda değil. Türkiye'de kişi başına milli gelir eski 15'ler Avrupası ortalamasının sadece yüzde 26'sı oranında" diye yazdı. 1 Mayıs'ta AB'ye katılan 10 ülkenin nüfuslarının daha az olduğu için ekonomik olarak sindirilebileceğini, ancak kısa bir süre sonra Avrupa'nın en kalabalık ülkesi haline gelecek Türkiye söz konusu olduğunda AB'nin imkanlarının önemli ölçüde zorlanacağını öne sürdü. 
     Gazete, "Avrupa kasasına en büyük katkıyı yapan Almanya'nın masraflı aday Türkiye'yi desteklemesi ekonomik açıdan tutarsızlıktır" ifadesini kullandı. 
     
</TEXT>
</DOC>
