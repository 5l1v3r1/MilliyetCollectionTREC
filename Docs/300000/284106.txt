<DOC>
<DOCNO> 284106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo11.html </URL>
<DATE> 2004/10/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sergen Yalçın, derbide ''dalya'' peşinde... 
</HEADLINE>
<TEXT>

     Beşiktaş'ın yıldız futbolcusu Sergen Yalçın, Fenerbahçe maçında ''dalya'' hesapları yapıyor. 
     Birinci Lig'de 14. sezonunu geçiren Sergen Yalçın, ezeli rakibine 2 gol atması durumunda ''100'ler Kulübü''ne girecek. 
     Sergen Yalçın, bu sezon 10 lig maçının 7'sinde görev alırken, rakip fileleri 2 kez havalandırdı. 
     Beşiktaş, Sergen'in gol attığı 2 maçta da galip geldi. Deneyimli futbolcu, siyah-beyazlıların ligde ilk galibiyetini aldığı 4-1 yendikleri Sakaryaspor deplasmanında 1 gol atarken, diğer golünü ise BJK İnönü Stadı'nda 202 gün sonra kazandıkları Diyarbakırspor maçında kaydetti. 
     
     FENERBAHÇE'YE 5 GOLÜ VAR 

     Sakatlığı nedeniyle Ankaragücü maçında forma giyemeyen ve sakatlığı tamamen geçen Sergen Yalçın, derbi maçta siyah-beyazlı takımın gol yollarında en etkili isimleri arasında olacak. 
     Forvette Carew ile birlikte oynaması beklenen 32 yaşındaki deneyimli futbolcu, siyah-beyazlı forma altında geçmişte Fenerbahçe filelerine toplam 5 gol bırakırken, son 3 derbi maçtan 2'sinde de gol kaydetti. 
     
</TEXT>
</DOC>
