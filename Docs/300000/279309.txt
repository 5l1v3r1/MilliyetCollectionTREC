<DOC>
<DOCNO> 279309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/spo01.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'den baba nasihati 
</HEADLINE>
<TEXT>


Beşiktaş Teknik Direktörü, yeterli forma şansı bulamayan Emre Aşık, Veysel, Berkant, Mustafa, Tümer, Serdar ve Kaan Dobra'dan küsmemelerini istedi, "Fatih Sonkaya gibi, size de sıra gelecek" dedi 

ORHAN YILDIRIM 


Yedeklere terapi 
SİYAH - Beyazlı ekibin teknik patronu Vicente del Bosque yedeklere yeşil ışık yaktı. Sezon başından bu yana yeterli forma şansı vermediği oyuncularla toplantı yapan İspanyol hocanın "Sakın küsmeyin" mesajını verdiği bildirildi. Bosque'nin başta Emre Aşık olmak üzere Veysel, Berkant, Mustafa Doğan, Tümer Metin, Serdar, Kaan Dobra gibi isimlerle özel görüşmeler yaptığı, kendilerini motive etmeye çalıştığı ifade edildi. 

Ramazan'a övgü 
KADROYA giremeyen oyunculardan sabırlı olmalarını isteyen Bosque'nin, Fatih Sonkaya'yı da örnek olarak gösterdiği öğrenildi. Beşiktaş'ın hocası, "Fatih'i birçok maçta 18'e bile almadım. Ancak son haftalarda sürekli forma buluyor. Hepinize eşit mesafedeyim. Çok uzun bir maratonun daha başındayız. Sizin de sıranız gelecek. Ayrıca üçüncü kaleci olarak gösterilen Ramazan bugün takımın en iyileri arasında" diyerek moral aşıladı. 

Kartal sahaya indi 

İki günlük izin bitti 
BEŞİKTAŞ'TA iki günlük iznin ardından Diyarbakır maçının hazırlıkları dün akşam yapılan tek çalışma ile yeniden başladı. Ümraniye'de yapılan idmanda oyuncular kondisyon çalışması yapıp, çift kale maç oynadı. İtalya'daki kontrolleri olumlu sonuçlanan Tayfur da idmanda yer aldı. Kulüp Doktoru Ayhan Optur, "Tayfur'un buradaki çalışmalarını çok olumlu bulmuşlar" dedi. Yıldız oyuncu, Fenerbahçe maçına kadar idman eksiğini kapatmak istediğini söyledi. 

Katılım yüksekti 
MİLLİ takımlarda olan futbolcuların dışında sakatlığı devam eden Ronaldo da idmana katılmadı. Ronaldo dört hafta daha sahalardan uzak kalacak. Sağ ayağında darbe sonucu ödem oluştuğu için Milli Takım'dan affını isteyen İbrahim Toraman, Cordoba ile beraber düz koşu yaptı. Milli takımlardan dönen Pancu ve Ahmed Hassan'ın yanı sıra iyileşen Murat ve Berkant da idmana çıktı. Daha önce PAF ile çalışan gurbetçi Gökhan İnler A takıma alındı. 

Yönetimde kritik zirve 

BEŞİKTAŞ Yönetim Kurulu'nun bugünkü olağan toplantısında Başkan Yıldırım Demirören'in Bosque'den aldığı rapor masaya yatırılacak. Yöneticiler kötü gidişe "dur" demek için alınacak önlem paketini ele alacak. Toplantıda son maçlarda kırmızı kart görüp, takımı yalnız bırakan oyunculara verilecek para cezalarının miktarının yanı sıra yenilgiye ceza kesilmeyen prim sistemi de tartışmaya açılacak. 


</TEXT>
</DOC>
