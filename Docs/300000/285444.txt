<DOC>
<DOCNO> 285444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy14.html </URL>
<DATE> 2004/11/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yokuş Rapor yüz bin defa önümüze gelse yırtarız 
</HEADLINE>
<TEXT>

     Başbakanlık İnsan Hakları Danışma Kurulu Başkanı İbrahim Kaboğlu'nun son halini açıkladığı "Azınlık Raporu"nu elinden alarak yırtan Kamu-Sen Genel Sekreteri Fahrettin Yokuş, demokratik bir hakkını kullandığını ileri sürdü. Yokuş "Bu ihanet belgesi değil bir defa, bin defa, on bin defa, yüz bin defa karşımıza çıksa yine yırtar atarız" dedi. 
     Yokuş, Türkiye Kamu-Sen Genel Merkezi'nde dün yaşanan olaylar ve "Azınlık Raporu"na ilişkin görüşlerini açıklamak üzere basın toplantısı düzenledi. Yokuş'un açıklamasına Türkiye Kamu-Sen Genel Başkanı Bircan Ayyıldız, Türk Dünyası İnsan Hakları Derneği Başkanı ve İHDK üyesi Abdullah Buksul ve Kamu-Sen'e bağlı sendikaların başkan ve yöneticileri katılarak destek verdi. Yokuş'un açıklaması sırasında, sendika başkan ve yöneticileri sık sık "Ne mutlu Türküm diyene", "Hainler bize hesap verecek", "Vur vur inlesin, hainler dinlesin", "Küresel hainler hesap verecek", "Herşey vatan için", "Hainler hainler duy sesimizi, bu Türklerin ayak sesleri", "Vatan bizim canımız, feda olsun kanımız" diye slogan attı. 
     
     ŞEHİTLERİN, GAZİLERİN TEPKİSİYDİ 
     Yokuş açıklamasında, Kaboğlu'nun basın toplantısı öncesinde yanına gittiğini belirterek, "Çünkü, oylaması doğru yapılmayan, üzerinde keyfi değişiklikler yapılan bir raporun bizi bağlamayacağını ifade ettim" dedi. Raporla ilgili olarak koydukları tepkiyi ulus-devlete karşı "bir tuzağın, bir oyunun yerinde ve zamanında bozulması" olarak nitelendiren Yokuş, "Bu tepki sadece Türkiye Kamu-Sen'in tepkisi değil, binlerce şehidimizin, gazilerimizin ve yüce Türk milletinin tepkisidir" dedi. Kurulun, 78 üyesi olmasına karşın, raporun salt çoğunluk olmadan oylandığını savunan Yokuş, "Bu bir skandaldır. Katılmcılara saygısızlıktır. Bu oylama esnasında rapor, toplantıya katılan üyelerin talebine rağmen metin olarak dağıtılmamıştır. Gerekçe ise Başbakanlık Tasarruf Genelgesi gösterilmiştir. Toplantının öğleden sonraki bölümüne kamudan görevlendirilen 19 bürokrattan beşinin katılmış olması aklımıza hükümet tarafından 'Bu toplantıya katılmayın' talimatı mı verildiği kuşkusunu düşürmektedir" diye konuştu. 
     
     BAYRAĞIMIZA, TOPRAĞIMIZA VE DİNİMİZE DE SALDIRIRLAR 
     Raporda Anayasa'nın değiştirilemez hükümlerine, dil ve yeni azınlıklar yaratılarak milli bütünlüğe ve Türk kimliğine saldırılar bulduğunu öne süren Yokuş, "Bu raporu hazırlayanların yarın bayrağımıza, toprak bütünlüğümüze ve yüce dinimize saldırmayacaklarının garantisini kim verebilir Kafalarını azınlıklarla bozmuş olanların Türk milletinin temel değerlerine saldırmayı alışkanlık haline getirdikleri görülmektedir" dedi. Türk milleti adına yetki kullanan TBMM Başkanı, Başbakan, ilgili bakanlıklar ve milletvekillerini görev davet ettiklerini belirten Yokuş, "Sesizlikleri bu raporu tasdik ettikleri anlamına mı geliyor " diye sordu. 
     
     YÜZ BİN DEFA GELSE YIRTARIZ 
     "Azınlıklar Raporu"nun "ihanet belgesi" olduğunu savunan Yokuş, raporun eleştirdikleri bölümlerini 28 maddede topladı. Maddeleri tek tek okuyan Yokuş, "Bu maddeler ile özetlediğimiz ihanet belgesini, değil bir defa, bin defa, on bin defa, yüz bin defa karşımıza çıksa yine yırtar atarız" dedi. 
     
     DEMOKRATİK HAKKIMI KULANDIM 
     Bir gazetecinin sorusu üzerine, raporun Kaboğlu'nun kişisel fikirlerini değil İHDK'nın görüşlerini temsil ettiğini anımsatan Yokuş, "İrademizi geri almak en tabii hakkımızdır. Tepkimiz, insan haklarına saygısızlık değil, gasbedilen insan hakkının geri alınmasıdır" dedi. Yaptığının fiziki saldırı olmadığını ısrarla vurgulayan Yokuş, "demokratik hakkı"nı kullandığını ileri sürdü. 
     Yokuş raporu hükümetin de reddettiğini ileri sürdü, rapora destek verenlerin de desteğini çektiğini iddia etti. 
     Raporu "ölü doğum" olarak adlandıran Yokuş, "Sayın Kaboğlu raporu Başbakanlığa sunmuştur. Ama ne hikmetse yeniden kamuoyuna sunmuştur" dedi. Yokuş, İHDK'nın yeniden oluşturulması taleplerinin olduğunu sözlerine ekledi. 
     
</TEXT>
</DOC>
