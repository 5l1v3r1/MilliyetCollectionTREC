<DOC>
<DOCNO> 282885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/theper.html </URL>
<DATE> 2004/10/24/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
72 yaş çok değil 
</HEADLINE>
<TEXT>


Bursa'dan yazan bir okuyucum var, bakın babasının yapmak istediği ama yapamadığı ticaretten nasıl dertli 
Babası 72 yaşında, emekli maaşı alan bir kimse, ancak bu yaştan sonra ticarete atılmak istemiş ve atılmış. Oğullarıyla girdiği ticari hayatta başarılı olamamış ve büyük borç altında ticareti bırakmış. Şimdi ailece bu borçları ödemek durumundalar. Tamam da bir eş ve 8 kardeş, babaları öldükten sonra durumlarının ne olacağını, mirası reddetme imkan ve ihtimali bulunup bulunmadığını soruyorlar. Ancak bir de eşin alacağı dul maaşı var ki, mirası reddetmekle dul maaşından mahrum kalınıp kalınılmayacağını da soruyor. 
Ben de diyorum ki, ticaretin yaşı yoktur. 72 yaşındaki biri de ticarete atılır ne var ki 72 yaşındaki birine çok yaşlı denebilir mi Sanki gençlerin başarılı olacağının garantisi mi var Hayatta ticarette başarısızlık ihtimali de var. Olur bunlar. 
Gelelim babanızın vefatından sonra borç durumuna. 
Babanızın ölümünden sonraki 3 ay içinde mirası reddetmeniz mümkün. Mirasın reddi sulh hukuk mahkemesine başvurma yoluyla olur. Ret beyan edilirken bir gerekçe göstermeniz gerekmez, ret beyanında bulunursunuz yeter. Ret halinde borçtan sorumlu olmazsınız. 
Mirası bir kısım mirasçılar reddedebileceği gibi mirasçıların tamamı da reddedebilir. 
Anneniz reddettiğinde, maaş bağlayacak kurumdan almayı hak kazandığı maaşı yine alır. Mirasın reddi tereke için söz konusudur. Yasadan gelen hakları ret anlamı taşımaz, dolayısıyla okuyucumun annesi mirası reddetmekle sosyal kurumlardan alacağı dul maaşını alma hakkını kaybetmez. 



</TEXT>
</DOC>
