<DOC>
<DOCNO> 297994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur22.html </URL>
<DATE> 2004/12/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Galada yangın .. Uzmanlardan dekorda kullanılan strafora tepki .. 
</HEADLINE>
<TEXT>

     Binalarda ve soğutucularda ısı yalıtım malzemesi olarak kullanılan strafor türü yalıtım malzemesinin çok kolay yandığı ve bu yüzden risk taşıdığı bildirildi. 
     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Öğretim Üyesi Prof. Dr. Abdullah Çoban, AA muhabirine yaptığı açıklamada, İstanbul Dolmabahçe'de G-MALL Kültür ve Alışveriş Merkezi'nde bulunan sinema salonunda meydana gelen yangının yayılmasına neden olan straforun yanmaz hale getirilmeden kullanılmasının son derece riskli olduğunu belirtti. 
     Poli-Stiren adı verilen straforun, üzerine borik asit türevleri sürülerek yanmaz hale getirilmesi gerektiğine dikkati çeken Çoban şunları söyledi 
     ''Bu tür malzemeler çok yanıcı olduğu için insanların toplu halde bulunduğu yerlerde kullanılmamalıdır. Straforun dekorasyonda kullanılması zorunlu ise bu tür malzemeler işlem yapılarak yanmaz hale getirilmelidir. Strafor kullanıcıları, bu malzemenin yanmaz hale getirilebileceğini bilmiyorlar. Oysa borik asit ucuz bir malzeme.'' Kayseri Büyükşehir Belediyesi İtfaiye Müdürü Mustafa Cilasun da halk arasında ''köpük'' olarak bilinen straforun, son derece yanıcı olduğunu ifade etti. 
     Cilasun, straforun dekorasyon malzemesi olarak kullanılmasının çok riskli olduğuna dikkat çekerek şu bilgileri verdi 
     ''İstanbul'da sinemadaki strafor malzemeden yapılan dekor, çok kolay tutuşarak yangının yayılmasına neden olmuş. Bu tür malzemenin dekorasyonda kullanılması çok riskli. Strafor çok kolay tutuşan bir malzeme. Dekorasyonda strafor kullanılacaksa, malzemenin üzeri mutlaka alçı veya benzeri bir malzeme ile kapatılmalıdır. Binaların duvarlarında kullanılan strafor, çatılarda kullanılırsa yangın riski ortaya çıkar. Strafor, üzerine gaz dökülmüş bir paçavra kadar kolay tutuşur. Bir sigara izmariti bile bu malzemenin kolayca tutuşmasını sağlar.'' Cilasun, kimyasal bir madde olan straforun, yanarken aşırı derecede is yaydığını, sinemadan dışarı çıkanların yüzlerindeki siyahlığın da straforun yanması sonucu oluştuğunu söyledi. 
     G-MALL Kültür ve Alışveriş Merkezi'nde bulunan sinema salonunda dün akşam çıkan yangında çok kişi dumandan zehirlenerek hastanelerde tedavi altına alınmıştı. 
     
</TEXT>
</DOC>
