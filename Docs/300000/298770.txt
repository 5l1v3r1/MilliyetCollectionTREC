<DOC>
<DOCNO> 298770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur09.html </URL>
<DATE> 2004/12/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Antalya'da fırtına ve yağış tatili... 
</HEADLINE>
<TEXT>

     Antalya'da yağış ve fırtına beklentisi nedeniyle dershanelerin yarın tatil edildiği bildirildi. 
     Antalya Valiliği'nden yapılan açıklamada, Meteoroloji Bölge Müdürlüğü'nün, bugünden itibaren Orta Akdeniz üzerinden gelen etkili yağışla birlikte fırtına beklendiği ihbarında bulunduğu hatırlatıldı. Açıklamada, tahminler doğrultusunda, olumsuz hava şartları gözönüne alınarak, özel dershanelerle kursların 19 Aralık Pazar günü tatil edildiği kaydedildi. 
     Valilik, başta Büyükşehir Belediye Başkanlığı ve kaymakamlıklar olmak üzere, tüm kamu kurum ve kuruluşlarını, yağışla birlikte zaman zaman saatte 80-90 kilometre hıza ulaşması beklenen fırtına nedeniyle kentin su baskınlarına karşı olan hassasiyetinin gözönünde bulundurarak, meydana gelebilecek her türlü olumsuz şartlara karşı hazırlıklı olmaları konusunda uyardı. 
     Devlet Su İşleri 13. Bölge Müdürlüğü tarafından hassasiyeti bulunan yerlerdeki akarsuların izlenmesi gerekliliği hatırlatılan Valilik uyarısında, Köy Hizmetleri İl Müdürlüğü'nce özellikle köy yolları güzergahları esas alınarak, yol menfez ve köprülerin açık tutulması, aynı uygulamanın Karayolları 13. Bölge Müdürlüğü tarafından da güzergahlarında yapılması istendi. 
     Valilik, drenaj kanallarının temizletilmesi için açık rögarların kapatılması ve su baskını olması muhtemel yerlerde su tahliye sistemlerinin hazır hale getirilmesini de istedi. Antalya Valiliği, bu konuda belediyelerin gerekli önlemi olmaları, TEDAŞ Müessese Müdürlüğü ile ilgili kurum ve kuruluşlar tarafından da trafo, jeneratör ve motopompların hazır hale getirilmesi gerektiğini vurguladı. 
     Valilik, ayrıca sahil, orta ve iç kesimlerde kuvvetli don olayı beklentisini vurgulayarak, yer yer 5 metreyi bulacak dalga boyu nedeniyle denizci ve balıkçıları da uyardı. Açıklamada, soğuk ve yağışlı havanın 20 Aralık Pazartesi gününden itibaren bölgeyi terkedeceğinin Meteoroloji raporlarından anlaşıldığı da ifade edildi. 
     
</TEXT>
</DOC>
