<DOC>
<DOCNO> 271942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun10.html </URL>
<DATE> 2004/09/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Rusya, ABD'yi uyardı... 
</HEADLINE>
<TEXT>

     Rusya Dışişleri Bakanı Sergey Lavrov, Rusya'nın siyasi değişiklik hazırlığından kaygı duyan ABD'yi uyararak, ''Her şeyden önce bu bizim iç işimiz'' dedi. 
     Kazakistan'ın başkenti Astana'da konuşan Lavrov, siyasi değişiklik fikrinin sadece Rusya'yı ilgilendiren bir konu olduğunu söyledi. 
     Lavrov, ABD'nin eleştirilerini kabul etmediklerini belirterek, ''Her şeyden önce, Rusya'daki oluşumlar iç işimizdir'' diye konuştu. 
     ABD'nin, kendi demokrasi modelini başkalarına zorla kabul ettiremeyeceğini ifade eden Rusya Dışişleri Bakanı, kendilerinin, ABD'deki başkanlık seçimleriyle ilgili bir yorumda bulunmadıklarını belirtti. 
     ABD Dışişleri Bakanı Colin Powell, Rusya Devlet Başkanı Vladimir Putin'in istediği siyasi değişikliğin, bazı demokratik reformlardan vazgeçmek anlamına geldiğini söylemişti. 
     Putin, Kuzey Osetya'nın Beslan kentindeki rehin alma olayından sonra bölge valilerinin doğrudan seçimine son verilmesini ve merkez tarafından atanmalarını istemişti. 
     Putin, ülkede güvenliğin sağlanması ve sistemin yeniden yapılandırılması konusunda bir dizi öneride bulunmuş, bu önerilerini önümüzdeki günlerde parlamentoya sunacağını söylemişti. 
     Rusya Devlet Başkanı Putin, yerel yöneticilerin halk oyuyla değil Kremlin tarafından belirlenmesini ve belirlenecek bu adayın yerel milletvekilleri tarafından onaylanmasını önereceğini belirtmiş, Rus parlamentosu milletvekillerinin de tamamen parti listelerinden aday olmasını istemişti. 
     
</TEXT>
</DOC>
