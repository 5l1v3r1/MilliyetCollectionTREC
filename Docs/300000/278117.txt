<DOC>
<DOCNO> 278117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo20.html </URL>
<DATE> 2004/10/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çaykur Rize, taraftardan dertli 
</HEADLINE>
<TEXT>

     Çaykur Rizespor Kulubü Genel Sekreteri Mustafa Tüylüoğlu, Birinci Süper Lig'de, hak etmedikleri bir yerde olduklarını savundu. 
     Tüylüoğlu, kaybettikleri Malatyaspor maçının ardından fazla konuşmaya gerek olmadığını belirterek, ''Çünkü o puanları geri getiremeyiz. Onun için önümüzdeki maçlara bakacağız'' dedi. 
     Ligin başından beri yaptıkları bütün maçlarda futbolcularının çok iyi performans ortaya koyduklarını dile getiren Tüylüoğlu, şunları söyledi 
     ''Bu maçlarda kaybettiğimiz puanlar bizim için büyük şanssızlıktır. Oynayarak kaybettiğimiz maçlara üzülüyoruz. Sekiz maçta aldığımız 12 puan, gösterdiğimiz performansın karşılığı değil. Şu an hak etmediğimiz bir yerdeyiz, ama ligin henüz başındayız. Hedeflediğimiz yere gelmek için bütün gücümüzle çalışacağız.'' Tüylüoğlu, Süper Lig'deki en istikrarlı takımlardan biri olduklarını ifade ederek, ''Takım içinde bir sıkıntımız yok, ancak taraftar sıkıntısı çekiyoruz. Ligin üst sıralarını hedefleyen bir takımın maçını 2-3 bin kişi izliyor. Bu da bizi üzüyor. Eğer bu takımdan başarı bekleniyorsa bütün maçlarımızı en az 10 bin kişinin izlemesi gerekir'' diye konuştu. 
     Öte yandan, yeşil-mavili ekip, gelecek hafta deplasmanda Gençlerbirliği ile yapacağı maçın hazırlıklarını, Mehmet Cengiz Tesisleri'nde yardımcı antrenör Bülent Albayrak yönetiminde yaptığı çalışmayla sürdürdü. 
     Çalışmaya A Milli Takım kampında bulanan Kürşat, Ümit Milli takım kampında bulunan Fahri, Bulgaristan Milli takımı kampında bulunan Zdravkov, Mısır Milli takımı kampında bulunan Bashir ve bugün ülkesinden dönecek olan Mısırlı oyuncu Ahmet Salah katılmadı. 
     
</TEXT>
</DOC>
