<DOC>
<DOCNO> 260358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonyas15.html </URL>
<DATE> 2004/08/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ünlü televizyoncu Baudo kovuldu 
</HEADLINE>
<TEXT>

     İtalya Devlet Televizyonu RAİ, ünlü sunucu Pipo Baudo'nun sözleşmesini feshederek, işine son verdi. 
     RAİ'nin bu kararı, Baudo tarafından Sicilya'nın Catania kentinde bugün düzenlenen basın toplantısıyla duyuruldu. Baudo, eylül ayından itibaren hakkını aramak için yargıya gideceğini söyledi. 
     Baudo, RAİ tarafından kendisine gönderilen tebligatta, işten atılma gerekçesinin, ''sözleşme çerçevesinde ve sözleşme haricinde gayri meşru çıkar sağlama gerekçesiyle 24. maddede öngörülen ceza doğrultusunda iş akdinin feshi, sebep olunan maddi zararın da yargı yoluyla sorumluya tazmin ettirme'' biçiminde açıklandığını ifade etti. 
     Baudo, kendisine yönelik suçlamaları reddederek, şöyle konuştu 
     ''RAİ'deki yeni yönetim, televizyona kendilerinin tahayyül bile edemeyecekleri kaliteyi getirmiş olan kıdemli insanlara karşı etnik temizlik peşinde. Bana yöneltilerin suçlamaların da beni RAİ'den uzaklaştırma amacıyla uydurulmuş bir bahane olduğu ortadadır. Bu, onurumu inciten, üzüntü verici bir karardır.'' Baudo, işine son verilmesinin siyasi bir gerekçeden kaynaklanacağına ihtimal vermediğini belirtmekle birlikte, ''Bonolis, San Remo'da bir daha Berlusconi'ye oy vermeyeceğini söylemiş biri ve halen de işine devam ediyor. Ben ise Berlusconi'ye hiç oy vermedim'' dedi. 
     RAİ ile 2005 sonuna dek sözleşmesi bulunduğunu hatırlatan Baudo, ''Sözleşmemi feshetmiş olsalar da bu iş burada bitmeyecek. Şimdi tatile çıkıyorum. Ama eylülden itibaren bu konunun uzun süre gündemde olacağını belirtmek istiyorum'' diye konuştu. 
     
</TEXT>
</DOC>
