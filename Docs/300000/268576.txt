<DOC>
<DOCNO> 268576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/dunya/dun01.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Türkiye'nin üyeliği 10-15 yıl alır 
</HEADLINE>
<TEXT>


DIŞ HABERLER SERVİSİ 


Almanya Dışişleri Bakanı Joschka Fischer, Avrupa'nın güçlü olması için Türkiye'nin AB üyesi olmasının çok önemli olduğunu belirtti, ancak bunun 10 - 15 yıl sonra gerçekleşebileceğini savundu. Fischer, Bild gazetesine yaptığı açıklamada, Türkiye'nin AB üyeliğinin terörle mücadele açısından önemine işaret ederek, "Çocuklarımızın ve torunlarımızın barış içinde yaşaması ve Avrupa'nın güçlü olması için Türkiye'nin AB üyesi olması çok önemli. Türkiye Avrupa'nın merkezi yapıtaşıdır" dedi. Türk hükümetinin Avrupa standartlarına ulaşmak için başarılı reformlar yaptığına işaret eden Fischer, "Bizi radikal dinciliğe karşı koruyan modern, demokratik, Avrupalı bir Türkiye ile bu nitelikleri olmayan bir Türkiye arasında seçim yapmamız gerekir" dedi. Fischer, "Şimdi başlaması istenen üyelik görüşmeleri, üyeliğin kendisi değil. Türkiye de, henüz AB için yeterli olmadığının farkında. Türkiye, Avrupa'ya tam olarak uyum sağlamalı. Bu da 10 ya da 15 yıl sonra gerçekleşecek" diye konuştu. 



</TEXT>
</DOC>
