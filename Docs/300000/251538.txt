<DOC>
<DOCNO> 251538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/guncel/gun03.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanahmet zirvesi .. 
</HEADLINE>
<TEXT>



NATO Zirvesi'ne katılan dünyanın en çok konuşulan liderlerinin eşleri İstanbul gezisi sırasında olağanüstü güvenlik önlemleri alındı. Cumhurbaşkanı Ahmet Necdet Sezer'in eşi Semra Sezer'in evsahipliğindeki özel programa ABD Başkanı Bush'un eşi Laura Bush, İngiltere Başbakanı Tony Blair'in eşi Cherie Blair, NATO Genel Sekreteri Jaap De Hoop Scheffer'in eşi Janin Scheffer de katıldı. Eşler, ilk olarak sabah saatlerinde Ayasofya, Topkapı Sarayı, Yerebatan Sarnıcı, Sultanahmet Camii ve İslam Müzesi'ni ziyaret etti. 
Polis eşlerin yoğun programı sırasında benzeri görülmemiş güvenlik önlemleri aldı. Sultanahmet Meydanı'nı kapatmakla yetinmeyen polis, güvenlik kordonunu meydanın çok dışında başlattı. First lady'lerin geçişini bekleyen esnaf ise barikatlar ve etten duvar nedeniyle makam araçlarını bile göremedi. 
Eşler, daha sonra Arkeoloji Müzesi'ni ziyaret etti. "Truva Hazineleri"nin bulunduğu bölümde, kısa bir süre önce vizyona giren "Truva" filmi sohbet konusu oldu. 
Turun ardından Semra Sezer, konuklarına Sepetçiler Kasrı'nda öğle yemeği verdi. Daha sonra, modacı Cemil İpekçi'nin "Sahire" adlı 2005 yaz koleksiyonundan oluşan defilesi izlendi. 

Semra Sezer Laura Bush samimiyeti 

Cumhurbaşkanı Sezer'in eşi Semra Sezer, ABD Başkanı Bush'un eşi Laura Bush ve İngiltere Başbakanı Blair'in eşi Cherie Blair'in de aralarında bulunduğu konuk devlet ve hükümet başkanlarının eşlerine Çırağan Sarayı'nda "hoş geldiniz çayı" verdi. Semra Sezer, Laura Bush'u samimi bir şekilde karşıladı. Sezer daha sonra konuklarına İstanbul'un tarihi ve turistlik yerlerini gezdirdi. 


</TEXT>
</DOC>
