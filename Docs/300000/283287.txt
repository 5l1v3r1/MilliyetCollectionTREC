<DOC>
<DOCNO> 283287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/gun05.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adından söz ettiriyor 
</HEADLINE>
<TEXT>


Ajans Press'in 'basın sektör takibi'nde Milliyet, adından en çok söz ettiren gazeteler sıralamasında ikinci oldu 


Ajans Press tarafından 3264 yayının basında çıkmış haber ve reklamlarının takibinin yapıldığı basın sektör takibinde, medyada adından en çok söz ettiren ikinci gazete Milliyet oldu. 
Ulusal, bölgesel, yerel gazete ve dergilerin oluşturduğu 897 adet yayında, 100 ayrı sektörün haber ve reklamlarını takip eden medya takip kuruluşu Ajans Press, 2003 ve 2004'ün ilk 9 aylık verilerine göre medyayı inceledi. 
Buna göre, Hürriyet gazetesi 5800 haber sayısıyla medyada adından en çok söz ettiren gazete oldu. Milliyet de 4150 haberle ikinci sırada yer aldı. 

Yüzde 2'lik artış var 
Milliyet gazetesinin geçen yıl da basında 4055 adet haberinin çıktığı belirlendi. Böylece, Milliyet hakkında yayımlanan haberlerde yüzde 2'lik artış yaşandığı belirlendi. Sabah gazetesi 2579 haber sayısıyla üçüncü sırada yer alırken, Radikal ve Cumhuriyet gazeteleri de onu takip etti. Milliyet, ilk 9 ayda üçüncü sıradaki Sabah gazetesinden 1571 kez daha fazla "basında adından söz ettirdi". 


</TEXT>
</DOC>
