<DOC>
<DOCNO> 288613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur14.html </URL>
<DATE> 2004/11/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Cem Uzan ve beraberindekiler adliyeye sevk edildi... 
</HEADLINE>
<TEXT>

     Sakarya'nın Pamukova İlçesi'nde gözaltına alınan Genç Parti Genel Başkanı Cem Uzan ve beraberindeki 22 kişi, poliste ifadelerinin alınmasının ardından adliyeye sevk edildi. 
     Alınan bilgiye göre, Tasarruf Mevduatı Sigorta Fonu'nun el koyduğu çiftlikte izinsiz kaldıkları için ''meskene tecavüz'' suçlamasıyla, Pamukova İlçe Jandarma Komutanlığı'na davet edilen Uzan, arkadaşları ve korumalarının ifadelerinin alınması tamamlandı. 
     Sağlık kontrolleri, Pamukova Devlet Hastanesi'nden gelen hekim tarafından Jandarma Komutanlığı'nda yapılan Uzan ve beraberindekiler, daha sonra adliyeye sevk edildi. 
     Cem Uzan, çiftliğin bulunduğu Bakacak Köyü'nden gelirken kullandığı kendi aracıyla, diğer sanıklar da jandarma araçlarıyla adliyeye götürüldü. 
     Geceyi Bakacak mevkiinde bulunan ve bir süre önce Tasarruf Mevduatı Sigorta Fonu tarafından el konulan Uzan ailesine ait çiftlikte geçiren Cem Uzan ve beraberindeki 22 kişi, Cumhuriyet Savcılığı'nın suç duyurusunda bulunması üzerine, ''meskene tecavüz ettikleri'' gerekçesiyle ifade vermeye davet edildiler. 
     Çiftlikten 10 kadar jandarma aracı eşliğinde çıkarılan Cem Uzan, İlçe Jandarma Komutanlığı'na götürüldü. Uzan'ın kendi cipi ile çıktığı görüldü. 
     Cem Uzan'ın ifadesinde, çiftliğe özel eşyalarını kontrol etmeye geldiğini, ayrıca yarın Pamukovalılar ile bayramlaşmayı planladığı için geceyi çiftlikte geçirdiklerini söylediği öğrenildi. 
     
     Gazete ilanıyla gözdağı verdi 

     GP lideri Cem Uzan, sadece Cumhuriyet gazetesine dün verdiği tam sayfa ilanda haczedilen mallarını satan Tasarruf Mevduatı Sigorta Fonu'na, ve alıcılara gözdağı verdi. 
     Uzan, ilanda, satılan mallarını misliyle geri alabilmek için Avrupa İnsan Hakları Mahkemesi dahil her türlü hukuki imk nı kullanacağını kaydetti. "Mallarımı satanlar, alanlar, mallarımın bedellerini son kuruşuna kadar bana geri ödeyecek" diyen Uzan, şu ifadeleri kullandı "Her zerresinde 'ahım' bulunan malları, ucuza kapatanlar hakkında da her türlü meşru yola başvuracağım ve bunlardan yargı önünde hesap soracağım bilinmelidir." Mallarının yağmalandığını da iddia eden Uzan, şöyle devam etti "Kesinleşmiş mahkeme kararı olmadan tüm malvarlığım satılıyor. Şirketlerimin yönetimlerine nitelikleri belirsiz insanlar getiriliyor, şirketler yağmalanıyor. En bariz örneği TMSF'ce çimento - inşaat grubuna dahil şirketlerimin yönetim kurulu üyeliğine atanan Servet Kaçamak'ın gözaltına alınmasıdır." 
     
</TEXT>
</DOC>
