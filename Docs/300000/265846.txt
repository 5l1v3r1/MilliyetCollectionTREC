<DOC>
<DOCNO> 265846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/gun05.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Albaya zimmet tutuklaması 
</HEADLINE>
<TEXT>


Albay Varol Kutlu ile Yüzbaşı Nevzat Erensoy, Jandarma Asayiş Vakfı Düzce Şubesi aracılığıyla toplanan paraları zimmetlerine geçirdikleri iddiasıyla tutuklandı 

MESUT ÇATAK, HASAN KAYA Düzce DHA 

Düzce İl Jandarma Alay Komutanı Kıdemli Albay Varol Kutlu ile eski Düzce İl Jandarma Merkez Komutanı Yüzbaşı Nevzat Erensoy, Jandarma Asayiş Vakfı Düzce Şubesi aracılığıyla toplanan paraları zimmetlerine geçirdikleri iddiasıyla tutuklandı. 

Müfettişler ortaya çıkardı 
Ardahan'dan Düzce'ye 2002'de atanan Kutlu ile bir yıl önce Düzce'de göreve başlayan Yarbay Şenol Boyu ve 4 yıldır Düzce'de görev yapan Erensoy hakkında 1.5 ay önce Jandarma Genel Komutanlığı'na şik yette bulunuldu. Adı açıklanmayan kişiler, üç subayın, Jandarma Asayiş Vakfı Düzce Şubesi aracılığıyla toplanan paraları zimmetlerine geçirdiğini iddia etti. Bunun üzerine Jandarma Genel Komutanlığı, Düzce İl Jandarma Komutanlığı'na müfettiş gönderdi. Müfettişlerin yaptığı inceleme sonucu Yarbay Boyu, olayla ilgisinin olmaması üzerine soruşturma dışında tutuldu. 
Müfettişler, Kutlu ve Erensoy hakkındaki soruşturmayı sürdürdü. Soruşturma kapsamında, Düzce'nin 2000'de Bolu'dan ayrılarak il olması üzerine Jandarma Genel Komutanlığı'nca yaptırılan İl Jandarma Alay Komutanlığı hizmet binasının 2002'de hizmete girdiği binanın çevre düzenlemesi, istinat duvarı, binanın donanımı, Kutlu'ya lojman yapımı ve içinin donanımı için açılan ihalelerde usulsüzlük yapıldığı, Kutlu ile Erensoy'un zimmete para geçirdiği ileri sürüldü. 


</TEXT>
</DOC>
