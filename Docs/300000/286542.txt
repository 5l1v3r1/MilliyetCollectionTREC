<DOC>
<DOCNO> 286542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/guncel/axgun02.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet'i gören kimse yok mu 
</HEADLINE>
<TEXT>


Ailesinin trende kapkaç terörüne kurban gittiğini öne sürdüğü üniversiteli Ahmet'in beyin ölümü gerçekleşti. Bir kişi polise başvurdu. Şüphelinin robot resmi çizildi 

GÖKHAN KARAKAŞ, DİNÇER ŞEREF İstanbul 

Trende kapkaç terörüne kurban gittiği belirtilen üniversiteli Ahmet'in beyin ölümü gerçekleşti. Polis, olayla ilgili görgü tanığı arıyor. Polise dün başvuran üniversiteli bir genç, saldırı olayına tanık olmadığını ancak, trende şüpheli kişiler gördüğünü söyledi. Gencin ifadesi üzerine robot resim çizildi. Kızıltoprak'ta tren raylarının yanında ağır yaralı halde bulunduktan sonra Haydarpaşa Numune Hastanesi Reanimasyon Servisi'nde tedaviye alınan Kocaeli Üniversitesi İşletme Fakültesi 1. sınıf öğrencisi Ahmet Hakan Canıdemir'in 18 , beyin ölümü dün gerçekleşti. İlaçla sakinleştirilen anne Süheyla Canıdemir, doktor gözetimine alındı. 
İl Milli Eğitim Müdürlüğü İlköğretim Müfettişleri Teftiş Kurulu Başkan Yardımcısı baba Muzaffer Canıdemir, eşiyle yaptığı görüşmeden sonra oğlunun hatırasının başka insanlarda yaşamasını istediğini belirterek organlarını bağışladı. 
Baba Canıdemir, oğlunun Adapazarı Ekspresi'nde oturduğu koltuğa bıraktığı mont ve çantasını bir vatandaşın gar yetkililerine teslim ettiğini belirterek şunları söyledi "Bu kişinin ne ismi ne telefonu var. İnsanlarımızın bu kadar duyarsız olması çok üzücü." 
Kadıköy İlçe Emniyet Müdürü Oktay Bulduk, gelen ihbar doğrultusunda polisin olay yerine gittiğini ve rayların kenarında yatan bir genci bularak hastaneye kaldırdığını söyledi. Canıdemir'in trenden atılıp atılmadığı konusunda h l net bir şey söyleyemediklerini belirten Bulduk, görgü tanığı çıkmaması nedeniyle ellerinde "olayın şekliyle ilgili bilgi" bulunmadığını kaydetti. Soruşturmayı Asayiş Şube Müdürlüğü Gasp Büro Amirliği devraldı. 

Sürpriz başvuru 
Polise dün başvuran bir üniversite öğrencisi, kapkaç ya da trenden atma gibi bir olaya tanık olmadığını ancak, adı geçen trende grup halinde duran şüpheli birkaç kişi gördüğünü söyledi. Polis, bu kişinin verdiği eşk l doğrultusunda, şüpheli kişilerden birinin robot resminin çizildiğini belirtti. Öte yandan Canıdemir'in kapkaççılarca çalındığı iddia edilen cep telefonu da incelemeye alındı. 

'Kapkaççılar grup çalışıyor' 

Kocaeli Üniversitesi Umuttepe Kampusu'nda Ahmet Hakan Canıdemir'in ölüm haberini alan arkadaşları, kapkaççılara lanet yağdırdı. Bir bölümü Canıdemir gibi trenle İzmit'ten İstanbul'a gidip - gelen öğrenciler, trenlerde bu olayların sık sık yaşandığını belirterek, "Trene kalabalık gruplar halinde biniyoruz. Ancak, kapkaççılar da grup halinde hareket ediyor. Bir kişinin yanına yaklaştıklarında, diğerleri de dikkat dağıtmak için kız öğrencilere laf atıp tacizde bulunuyorlar. Sonra da yapacaklarını yapıyorlar" dedi. 

Tren güvenliği 2 kişiye emanet 

Adapazarı Garı'nda görev yapan ve adının açıklanmasını istemeyen bir yetkili, Adapazarı - Haydarpaşa arasında her gün karşılıklı 22 sefer yapıldığını, buna karşılık toplam güvenlik personeli sayısının 15 olduğunu söyledi. Adapazarı'nda 7, İzmit'te 2 ve Haydarpaşa'da da 6 güvenlik görevlisinin çalıştığını belirten yetkili, "8 vagonlu trende 2 güvenlik personeli var. En az 6 olmalı. Güvenlik görevlileri son 10 günde 20 kez, korkutmak için ateş açmak zorunda kaldı" dedi. 


</TEXT>
</DOC>
