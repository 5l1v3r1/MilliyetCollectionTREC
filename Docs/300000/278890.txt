<DOC>
<DOCNO> 278890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun31.html </URL>
<DATE> 2004/10/10/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Fransa hala Türkiye'nin üyeliğini tartışıyor... 
</HEADLINE>
<TEXT>

     Fransa'da Hükümet Sözcüsü Jean-François Cope, ''AB'nin Türkiye ile tam üyelik müzakerelerini açması konusunda, ulusal parlamentoda 17 Aralık tarihinden önce bir oylama yapılması için hiçbir neden olmadığını'' söyledi. 
     RTL radyo kanalının sorularını yanıtlayan Cope, ''anayasanın dış politika konularında cumhurbaşkanına verdiği karar yetkisine'' dikkati çekti ve ''Cumhurbaşkanı, uluslararası taahhütleri, anlaşmaları, sözleşmeleri Fransa adına müzakere etme hakkına sahip'' dedi. 
     Parlamentonun daha sonra bu anlaşmaları onaylama hakkına sahip olduğunu belirten Cope, ''AB Brüksel zirvesinin yapılacağı 17 Aralık tarihinden önce parlamentoda oylama olması için özellikle hiçbir neden yok'' dedi. 
     İktidardaki Halk Hareketi Birliği'nden UMP 50 milletvekili, geçen hafta, Fransa Demokrasi Birliği'nin UDF parlamentoda Türkiye konusunda 17 Aralık tarihinden önce oylamalı bir tartışma yapılması önerisine destek vereceğini açıklamıştı. 
     Daha önce Türkiye konusundaki tartışmanın 17 Aralık tarihinde yapılmasını istediğini belirten Başbakan Jean-Pierre Raffarin, dün yaptığı açıklamada ise tartışmanın, anayasaya saygı koşuluyla parlamentoda her zaman olabileceğini söylemişti. 
     
     CHIRAC ''PARLAMENTODAKİ TARTIŞMA ANAYASANIN RUHUNA UYGUN OLMALI'' 

     Fransa Cumhurbaşkanı Jacques Chirac, parlamentoda Türkiye konusunda düzenlenecek tartışmanın 5. Cumhuriyet Anayasası'nın kurallarına ve ruhuna uygun olması gerektiğini söyledi. 
     Resmi ziyaret için Çin'de bulunan Chirac, France-2 televizyon kanalının Türkiye'nin AB üyeliğine ilişkin sorularını yanıtladı. 
     Chirac'ın konuşmasında AB'nin Türkiye ile tam üyelik müzakerelerine başlamasına karşı çıkmadığı ve daha çok Ankara'nın üyeliğine karşı çıkan Fransız siyasileri yatıştırmayı çalışan bir mesaj verdiği gözlendi. 
     Chirac, ''Müzakerelerin her aşamasında Fransa'nın veto hakkını kullanabileceğini belirterek, ''Fransa bu konuda tamamen özgür'' dedi. 
     AB Komisyonu raporunun, AB Konseyi kararına temel olacağını kaydeden Chirac, ''Fransa'nın her aşamada veto koyabilir, çekilebilir ve reddedebilir, o zaman müzakereler durur'' diye konuştu. 
     Fransız seçmenleri de rahatlatmak için konuştuğu izlenimi veren Chirac, üyeliğin gündeme gelmesi halinde Fransızların referandumla son sözü söyleme hakkına sahip olduğunu hatırlattı. 
     Chirac, Türkiye'nin üyeliğinin en erken 10 ila 15 yıl sonra gündeme gelebileceğin dile getirdi. 
     Parlamentoda tartışma olup olmayacağı yolundaki bir soru üzerine Chirac, ''Parlamento 17 Aralık tarihine kadar ve daha sonra bu uzun sürecek dönemde, bilgilendirilecek, dinlenecek ve danışılacak. Bunun 5. Cumhuriyet Anayasası kurallarına ve ruhuna göre olması gerekiyor'' yanıtını verdi. 
     
</TEXT>
</DOC>
