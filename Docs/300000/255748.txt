<DOC>
<DOCNO> 255748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonyas05.html </URL>
<DATE> 2004/07/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Hey, sen... Çek elini bulutumdan' 
</HEADLINE>
<TEXT>

     İngiliz Guardian gazetesi, Çinli meteorologların birbirlerini yağmur hırsızlığı ile suçladığını yazarken, "Hey, sen.. Çek elini bulutumdan" başlığını kullandı. 
     Gazetenin haberine göre, füzeler ve uçakların yardımıyla suni yağmur teknolojisinin geliştirilmesi, Çin'de kuraklık çeken ve komşularından bir kaç damla fazla yağmur alabilme mücadelesi veren bölgeler arasında gerginlikler yaratıyor. 
     Çin dünya ortalamasından az yağış alan bir ülke olarak suni yağmur teknolojisinden en çok yararlanan ülkelerden biri. Fakat, bir bölgeye yağdırılan yağmur, ona komşu bölgelerin rutubetini de çekmiş oluyor. 
     Henan eyaletindeki Pindingşan bölgesine geçen cumartesi günü 100 milimetre yağmur yağmış, komşusu Joku bölgesine ise 30. Şimdi Joku bölgesinden meteorologlar Pindingshan'lı meslekdaşlarını, aşırı suni yağmur yağdırarak, kendi yağmurlarını çalmakla suçluyor. 
     
</TEXT>
</DOC>
