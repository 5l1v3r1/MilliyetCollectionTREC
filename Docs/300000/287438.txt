<DOC>
<DOCNO> 287438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko35.html </URL>
<DATE> 2004/11/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şener Piyasalara güven hakimdir, bazı halka arz tereddütleri etkilemez 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, başta sermaye piyasaları olmak üzere tüm piyasalara güvenin hakim olduğunu belirterek, ''Bazı kuruluşların halka arz sürecinde tereddüt etmiş olmaları sonucu değiştirmez'' dedi. 
     ''Konut Finansmanı ve Türkiye Konferansı'' sırasında gazetecilerin sorularını yanıtlayan Şener, ''IMF, banka murakıplarının, Kredi Kuruluşları Kanun Taslağı'nda dışarda tutulmasını tercih ediyor. Bu konuda bir çalışma var mı '' sorusu üzerine, üzerinde çalışmaların devam ettiği taslağın, başta Bankalar Birliği olmak üzere konunun taraflarıyla müzakere edildiğini anımsattı. 
     Şener, IMF ile de taslak çerçevesinde görüşmeler yapıldığına değinerek, ''Kendilerince son şekli verildikten sonra bize gelecek. Biz ayrıca değerlendireceğiz. Ama şu safhada bu taslağın içinde olan veya olmayan maddelere yönelik birtakım sonuçlar elde etmeye çalışmak bence erken. Bahsettiğiniz konu da dahil önümüzdeki süreçte netlik kazanacaktır'' diye konuştu. 
     
     COCA-COLA'NIN HALKA ARZININ ERTELENMESİ 
     Abdüllatif Şener, Coca-Cola İçecek A.Ş.'nin halka arzının ertelenmesinin THY ve Petkim'in halka arzını etkileyip etkilemeyeceği sorusu üzerine, bunun diğer halka arzları ertelemeyeceğini ifade ederek, şöyle yanıtladı 
     ''Son 2 yıllık gelişmelere baktığımızda ekonomi güven ortamında yürümektedir. Bu ortam içinde başta sermaye piyasaları olmak üzere tüm piyasalara güven hakimdir. Bu Borsa açısından da böyle. İMKB'de 2 yılda önemli gelişmeler var. 2002 yılına baktığımızda halka arz edilen firma sayısı sadece bir, 2003'de 2'dir. Ama bugün itibariyle 2004 yılında halka arz edilen firma sayısı 12'dir. 7 de değerlendirmede olan firma mevcuttur. Dolayısıyla 2004 yılında 20'ye ulaşacak olması, gerçekten halka arzlar konusunda çok canlı ve hareketli yıl yaşadığımızı göstermektedir. Hatta halka arzı yapılan bu 12 firmanın arz değeri 500 milyon dolar civarındadır. Rakamsal olarak da önemli bir değeri ifade ediyor. Bazı kuruluşların bu arz sürecinde tereddüt etmiş olmaları sonucu değiştirmez. Halka arz konusunda son yılarda böylesine canlı bir dönem, yıl yaşanmamıştır, görülmemiştir. Bu trend, önümüzdeki ayda ve gelecek yıl da artarak devam edecektir.'' 
     
     "ENFLASYON HEDEFİ ÇOK RAHAT BİR ŞEKİLDE TUTACAK'' 
     Şener, ''Enflasyonda yıl sonu hedefi yüzde 12. Ancak şu anda 10 aylıkta yüzde 8 civarındayız. Ertelenmiş KİT zamlarının bu yıl sonuna kadar, bu yılın enflasyon rakamlarına dahil edilmesi için yapılması söz konusu olabilir mi '' sorusu üzerine ise, böyle bir şeyin söz konusu olmadığını söyledi. 
     Enflasyonda yıl sonu hedefinin yüzde 12 olduğunu, bütçe çalışmaları sırasında yüzde 12'lik enflasyon hedefinin yüksek olacağı düşüncesiyle TÜFE hedefinin yüzde 10 şeklinde revize edildiğini anımsatan Şener, ''10 aylık enflasyon oranı yüzde 7.2'dir. Yani önümüzdeki 2 ay için, yüzde 10 hedefe ulaşmamız için daha yüzde 3'lük marj var. Önümüzdeki 2 aylık enflasyonun daha düşük kalma ihtimali de vardır. Dolayısıyla yıl sonu enflasyon hedefi çok rahat bir şekilde tutacaktır'' diye konuştu. 
     Abdüllatif Şener, ''Bir sürpriz olmaz değil mi '' sorusuna da, ''Hiçbir sürpriz beklemiyoruz'' yanıtını verdi. 
     Kamunun gerekli gördüğü zaman gerekli ayarlamaları ertelemeksizin yaptığını ifade eden Şener, ''Dolayısıyla farklı değerlendirmeler, 'enflasyon hedefini yakalamaya yönelik ayarlamalar' şeklindeki düşünceler doğru değil, sağlıklı değil. Neyin vakti geldiyse hükümet onu yapar. Makro ekonomik hedeflerimiz de bu bakımdan sağlıklı şeklide tamamlanmaktadır'' dedi. 
     Şener, uzun vadeli konut kredisine ilişkin bir soru üzerine ise bu sistemin kaçak yapılaşmanın azalmasına katkı sağlayacağını vurguladı. 
     Sistemde kurulacak şirkette kamu payına ilişkin olarak da Şener, bunun ayrıntılarının henüz belirlenmediğini, dünyada başarılı ülke uygulamaları, değişik ülkelerde yaşanan sorunlar ile sorun yaşanmayan yerlerdeki mekanizmaların inceleneceğini ve ayrıntıların bu değerlendirmelerden sonra belirleneceğini söyledi. 
     
     BAŞBAKAN'IN KATILMAMASI 
     Devlet Bakanı ve Başbakan Yardımcısı Abdüllatif Şener, Başbakan Recep Tayyip Erdoğan'ın, Gökkafes adıyla bilinen Süzer Plaza'daki The Ritz Carlton Oteli'nde düzenlenen konferansa katılmamasına dair sorular üzerine de, Başbakan'ın Büyükşehir Belediye Başkanlığı döneminde de İstanbul'un sağlıklı ve planlı yapılaşması ve her şeyin hukuk kurallarına uygun yürümesi açısından binaya karşı olduğunu anımsattı. 
     Şener, daha sonraki süreçte binanın tamamlanmasıyla ilgili bu mücadeleye rağmen, hukuki süreçlerin aşıldığına ve binanın tamamlandığına işaret ederek, şöyle devam etti 
     ''Daha sonra Kentbank'ın Fon'a devredilmesi sebebiyle buradaki özel mülkiyet kamuya intikal etmiştir. Bu dönemde Fon, başka kamu kuruluşlarına bu binadan bazı yerler satmıştır. Yani kamudan kamuya satış olayları yaşanmıştır. Geldiğimiz nokta itibariyle olayı değerlendirdiğimizde, bu binanın ilk başlangıcındaki hukuka aykırılıkların daha sonraki dönemlerde tartışılabilir ama aşılmış olması nedeniyle, bugün itibariyle bir yıkım kararı mevcut değildir. 
     Bu toplantıya benim iştirak etmemin sebebi, böyle bir hukuki duruma gelmiş olmasından. Yani henüz bir yıkım kararının şu anda mevcut olmaması nedeniyle ben böylesine önemli bir toplantıda bulunmayı gerekli gördüm. Ama bir yıkım kararı olsa, mahkemelerce tespit edilmiş, hukuka aykırılık olsa ben de aynı şekilde böyle bir toplantıya veya bir başka gerekçeyle bu binaya gelmezdim.'' 
     
     ''KIZGINLIĞIMIZDAN DOLAYI ADIM ATACAK YER BULAMAYABİLİRİZ'' 
     Abdüllatif Şener, ''Büyükşehir Belediyesi açısından yeni bir hukuksal sürecin başlamasını bekliyor musunuz '' sorusu üzerine ise olayın belediyeyi aşan boyutlar taşıdığını, binanın başlangıcındaki hukuki durumla, şu andaki hukuki durumun aynı olmadığını söyledi. 
     Şener, '' Madem hukuki durum değişti, neden Başbakan gelmedi diye sorarsanız bunun cevabı da şu Başlangıçta hem imara aykırı, hem İstanbul'un estetik ve tarihi güzellikleriyle bağlantılı bir mücadelenin içinde bulunan Sayın Başbakanımız'ın bugün itibariyle de bu binaya gelmiyor oluşunu çok anlamlı kabul etmek lazım'' dedi. 
     ''Siz Başbakan'ın görüşlerini, yaklaşımını paylaşıyor musunuz '' sorusunu ise Şener, ''Saygı duyuyorum. Doğru bir yaklaşımdır. Ancak Türkiye hukuk düzenidir. Biz politikacılar olarak da idare olarak da hukuk düzeni neyi gerektirir, ona göre davranırız'' diye yanıtladı. 
     Binanın talihsiz bir yapı olarak değerlendirilip değerlendirilmeyeceği sorusuna da Şener, İstanbul'un dünyanın en güzel kentlerinden biri olduğunu, sahip olduğu güzelliklerin birçoğunun yok edildiğini ve yağmalandığını, ancak buna rağmen tarihi ve doğal güzelliklerini korumak için dimdik ayakta durduğunu ifade ederek, şu yanıtı verdi 
     ''Geçmişi yargıladığımız takdirde o kadar çok şey söyleyebiliriz ki, sadece Gökkafes hakkında değil, her attığımız adım, her bastığımız nokta hakkında bir değerlendirme yapmak zorunda kalırız. Ve kızgınlığımızdan dolayı da adım atacak yer bulamayabiliriz. Şimdi geldiğimiz noktada her şeyin hukuk düzeni içinde olması, İstanbul'un tarihi güzelliklerinin büyük bir hassasiyetle korunması gerekir diyoruz.'' Abdüllatif Şener, ''Siz binayı güzel buluyor musunuz '' sorusunu ise ''İçine gerdiğiniz zaman binanın güzel olup olmadığı ayrı bir şeydir. Ama dışardan baktığınız zaman, İstanbul'un pek çok güzelliği içinde bu güzelliği kapatan bir yapısı olduğunu açıkça söyleyebilirim'' diye yanıtladı. 
     
</TEXT>
</DOC>
