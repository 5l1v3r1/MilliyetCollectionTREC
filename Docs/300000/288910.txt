<DOC>
<DOCNO> 288910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/yazar/uras.html </URL>
<DATE> 2004/11/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bayramda Bekçi Baba'yı, Polis Amca'yı arıyoruz 
</HEADLINE>
<TEXT>


İstanbul'da 2004 yılının ilk 7 ayında 24.130 olay polise intikal etti. Polis 3.520 olayın failini yakalayabildi. 20.610 olayın faili meçhul. 
Türkiye genelinde 70.725 olay polise intikal etti. 21.590 olayın faili yakalandı. 49.135 olayın faili meçhul. 
İstanbul'da 1.249 gasp olayı polise intikal etti. 679 olayın faili yakalandı. 570 olayın faili meçhul. Türkiye genelinde 2.898 olay polise intikal etti. 932 olayın faili meçhul. 
İstanbul'da 5.860 yaralama olayı polise intikal etti. 4.657 olayın faili yakalandı. 1.173 olayın faili meçhul. Türkiye genelinde 38.660 yaralama olayı polise intikal etti. 2.585 olayın faili meçhul. 
Geçen yıl 12.743 kapkaç ve yankesicilik suçu polise intikal etmişti. İstanbul'da polis 5.175 kapkaç ve yankesicilik suçunu kayda geçirmişti. Bu yıl ise İstanbul'da sadece 9 ayda 5.999 kapkaç olayı polise intikal etti. Kapkaç ve yankesicilik suçlarında bir yılda yüzde 20'lik artıştan söz ediliyor. Bu yıl ise İstanbul'da sadece 9 ayda 5.999 kapkaç olayı polise intikal etti. 
Bayram öncesinin en önemli polisiye olayı, İstanbul Büyükşehir Belediye Başkanı Kadir Topbaş'ın evinin güpegündüz soyulmak istenmesiydi. 
Topbaş, eğer İstanbul yerine New York Belediye Başkanı olsa idi, belki bu olaydan ve yukarıda verilen rakamlardan etkilenir ve de "Belediye başkanı olarak ilk işim, İstanbul'un sokaklarını tinercilerden, kapkaççılardan, yankesicilerden, hırsızlardan temizlemektir" diyerek kendine bir "misyon" biçerdi. 
New York şehri de bir zamanlar İstanbul benzeri sorunlarla karşı karşıya idi. Önceki belediye başkanı Rudolph Gulliani, New York sokaklarını temizlemeyi kendine "misyon" biçti. Ve New York sokaklarını kısa sürede temizleyen adam olarak tarihe geçti. Ama New York Belediye Başkanı ile İstanbul Büyükşehir Belediye Başkanı arasında fark var. New York'ta şehir polisi belediye başkanına bağlı. İstanbul'da polisten Vali ile İstanbul Emniyet Müdürü sorumlu. 
Ve de İstanbul'da sokaklarda artık polise rastlanmaz oldu... Sanki yer yarıldı da polisler yok oldu... Halk, polisi yıldırım gibi giden polis otomobillerinin içinde görür gibi oluyor... İşte o kadar. Polis otomobilleri de ya bir "Büyük Türk Büyüğü"nün makam arabasının önünde ve arkasında koşuşturuyor ya da kırmızı ışığa ve trafik kurallarına aldırış etmeden bir meçhule gidiyor. 
Bu bayram günü halkımız Bekçi Baba'yı, Polis Amca'yı arıyor. Bekçi Baba'lar, Polis Amca'lar mahalle yaşamının en önemli parçaları idi... Bayramda mahalleli namazdan sonra ilk olarak Bekçi Baba ve Polis Amca ile bayramlaşırdı. Çok eski değil, bundan 20 yıl önce bizim Bekçi Baba'mız vardı. Her akşam onun sokaklarda dolaştığını bilir, düdük sesini duyarak huzur içinde uyurduk. Bekçi Baba'yı önce karakola çaycı yaptılar. Sonra attılar. Ama karakolumuzdan 2 Polis Amca, her gece sokaklarda dolaşmaya başladı. Devriye gezen 2 polis, mahalleliye güven veriyordu. Derken, karakolumuza eski bir polis otomobili tahsis edildi. Geceleri sokaklarda o otomobil dolanır oldu. Bir süre sonra o polis otomobili dolaşmak yerine anayolun köşesinde durmaya başladı. Ve birden yok oldu. Mahalleli karakol için satın alınan cadde üzerindeki arsaya güzel bir karakol binası inşa ettirmek çabası içinde iken, bizim karakolu kapattılar. Caddede duran trafik polisimizi doğuya atadılar. İstanbul'da yapılanlar, New York'u suçlulardan temizleyenlerin yaptıklarının tam tersi... 
Çünkü, Rudolph Gulliani'nin New York'u temizlemedeki başarısının ardında karakol sayısını artırmak, mevcut polis kadrosunu, karakollardan, bürolardan sokağa çıkarmak vardı. Polisin sokaklarda görünür olması, polis otomobillerinin devamlı sokaklarda dolanması caydırıcı etki yaptı. Polis müsamaha göstermeden kanunu uyguladı. İstanbul Valisi ile İstanbul Emniyet Müdürü, Gulliani'nin ne yaptığını, nasıl başarıya ulaştığını merak ederek öğrenirler ise, İstanbul'da iyi şeyler yapabilmelerine belki yardımı olur. 



</TEXT>
</DOC>
