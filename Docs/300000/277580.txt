<DOC>
<DOCNO> 277580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas18.html </URL>
<DATE> 2004/10/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tartışılan film, "Eğreti Gelin" Şubat'ta gösterime giriyor... 
</HEADLINE>
<TEXT>

     Atıf Yılmaz'ın yönetmenliğini yaptığı Eğreti Gelin filminin Kastamonu'da 1 aydır süren çekimleri sona erdi. 
     Çekimlerin tamamlanmasının ardından Kastamonu Öğretmen Evi'nde yapılan kutlamaya, Yönetmen Atıf Yılmaz ve sanatçıların büyük bir kısmı ile 50 kişilik set ekibi katıldı. 
     Atıf Yılmaz, yönetmenlik yaşantısı boyunca yüzlerce film yaptığını, Türkiye'nin değişik illerinde Anadolu insanını tanıma fırsatı bulduğunu belirterek, Kastamonuluları çok sevdiğini söyledi. 
     Kastamonu halkından büyük ilgi ve destek gördüklerini ifade eden Yılmaz, ''Kastamonu'nun samimi ve sıcak, gönülden davranan insanları gibisini ilk defa gördüm. Film çekimleri süresince evlerinde yemek yapıp sete götüren insanların sıcaklığını ve samimiyetini asla unutmayacağım'' dedi. 
     Atıf Yılmaz, filmin çekimlerinin yüzde 95'lik bölümünün tamamlandığını belirtti. İstanbul'da birkaç iç mekan çekimi yapılacağını bildiren Yılmaz, seslendirme ve montajın ardından Eğreti Gelin'in Şubat ayında gösterime gireceğini kaydetti. 
     
</TEXT>
</DOC>
