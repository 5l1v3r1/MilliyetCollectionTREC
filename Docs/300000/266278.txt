<DOC>
<DOCNO> 266278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko26.html </URL>
<DATE> 2004/08/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kuveyt Petrol fiyatlarındaki hareketler spekülatörlerin eseri 
</HEADLINE>
<TEXT>

     Kuveyt Dışişleri Bakanı Şeyh Muhammedi Sabah El Selam El Sabah, petrol fiyatlarındaki hızlı yükselişlerin spekülatörler tarafından yönlendirildiğini söyledi. 
     Hindistan ile Kuveyt arasında serbest ticaret görüşmelerine başlanmasını öngören anlaşmaya imza atmak için Yeni Delhi'de bulunan Kuveyt Dışişleri Bakanı El Sabah, gazetecilerin petrol fiyatlarına ilişkin sorularını cevaplandırdı. 
     Uluslararası borsalarda petrol fiyatlarının 50 dolar seviyesinden 45 dolar seviyelerine kadar gerilemesinin yeterli olmadığını belirten El Sabah, ''Daha istikrarlı ve daha düşük seviyelerde petrol fiyatları görmek istiyoruz. Bunu sağlamak için de üretim kapasitemizi sonuna kadar kullanıyoruz'' dedi. 
     Fiyat yükselişlerden bölge ülkelerinin sorumlu olmadığını kaydeden Kuveyt Dışişleri Bakanı El Sabah, ''Petrol fiyatlarındaki hareketler spekülatörlerin eseri. Fiyatlar hala yüksek ve bunda üreticilerin suçu yok'' diye konuştu. 
     Hindistan'a yaptıkları ham petrol ihracatını artırmak istediklerini belirten El Sabah, bu ülkeye rafineri yatırımı konusuyla da ilgilendiklerini ifade etti. 
     
</TEXT>
</DOC>
