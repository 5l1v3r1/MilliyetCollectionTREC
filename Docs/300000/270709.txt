<DOC>
<DOCNO> 270709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo08.html </URL>
<DATE> 2004/09/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'12 Dev Adam' yarın Abdi İpekçi'de Estonya önüne çıkıyor 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu ikinci maçında yarın İstanbul'da Estonya ile karşılaşacak "12 Dev Adam", tarihindeki 797. maçına çıkmış olacak. 
     Türkiye, 68 yıllık tarihinde yaptığı 796 maçın 406'sını kazanırken, 388 maçtan da yenilgiyle ayrıldı. Milliler, 2 karşılaşmada da berabere kaldı. 
     Ay-yıldızlılar tarihindeki ilk maçını, 1936'da Berlin'de düzenlenen Olimpiyat Oyunları'nda Şili ile yaptı. Milliler, 7 Ağustos 1936'da yapılan karşılaşmada rakibine 30-16 yenildi. 
     A Milli Takım, tarihinde en farklı skorlu galibiyetini Libya karşısında elde etti. 
     İzmir'de yapılan İslam Ülkeleri Spor Oyunları'nda 29 Eylül 1980 tarihinde Türkiye, Libya'yı tam 97 sayı farkla, 142-45 yendi. 
     Türkiye, tarihindeki en farklı skorlu yenilgisini Hırvatistan karşısında aldı. 
     Almanya'da yapılan 28. Avrupa Basketbol Şampiyonası'nda 24 Haziran 1993'de Hırvatistan'a 113-63'lük skorla 50 sayı farkla yenilen A milliler, tarihlerindeki en farklı skorlu yenilgilerini elde etti. 
     A Milli Erkek Basketbol Takımı'nın tarihinde iki de beraberlik bulunuyor. 
     Beraberlik halinde uzatmaya gidilmediği dönemde yapılan karşılaşmada, 13 Ekim 1963'de Avrupa Şampiyonası'nda Hollanda ile 62-62 berabere kalan milliler, İstanbul'da da 13 Haziran 1995'de Makedonya ile yaptığı özel maçtan 78-78 beraberlikle ayrıldı. 
     
</TEXT>
</DOC>
