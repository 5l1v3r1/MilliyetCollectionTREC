<DOC>
<DOCNO> 280695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy09.html </URL>
<DATE> 2005/03/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
4 yıllık lise seneye 
</HEADLINE>
<TEXT>

     BAHAR ATAKAN Ankara 

AB'ye uyum kapsamında ortaöğretim müfredatını yenileyen Milli Eğitim Bakanlığı MEB , 3 yıl olan lise eğitim süresini gelecek yıldan itibaren 4 yıla çıkaracak. Kademeli olarak uygulanacak düzenleme ilk olarak gelecek yıl lise 1. sınıfa kaydını yaptıran öğrencileri etkileyecek. Üst sınıflardaki öğrenciler mevcut sisteme göre eğitimlerine devam edecek. 
     MEB'e bağlı 7000 lisede 3 yıl olan eğitim süresi, 2005 - 2006 öğretim yılından itibaren 4 yıla çıkarılacak. Talim ve Terbiye Kurulu Başkanlığı'nca alınacak "4 yıllık liseye geçiş" kararının ardından Ortaöğretim Kurumları Yönetmeliği'nde değişiklik yapılacak. İlköğretimin 8, ortaöğretimin de 4 yıl olmasıyla öğrenciler üniversite öncesi 12 yıl eğitim alacak. MEB bürokratları, çalışmaların sürdüğünü belirterek, "Taslak aşamasında. Uygulamanın gelecek yıl başlamasını planlıyoruz" dedi. 
     Uygulamanın detaylarının şöyle olması bekleniyor 
     Gelecek yıldan itibaren liseye kaydını yaptıran tüm öğrenciler 4 yıl lise okuyacak. Devlet ve özel liseler, anadolu, fen ve sosyal bilimler liselerinde 2006'dan itibaren 4 yıllık eğitim verilecek. 
     Öğrencilerin ders yükü hafifletilecek. Haftalık 40 saat olan ders programı 30 saate düşürülecek. 
     Fen, anadolu, anadolu öğretmen, anadolu güzel sanatlar, anadolu imam hatip, süper, sosyal bilimler liselerindeki yabancı dil hazırlık sınıfları kapatılacak. Yabancı dil eğitimi 4 yıla yayılacak. İkinci yabancı dil eğitimi zorunlu olacak. Öğrenciler İngilizce'nin yanı sıra Fransızca veya Almanca öğrenecek. 
     Lise 1. sınıfa fen bilimlerine giriş, sosyal bilimlere giriş, resim, müzik, beden, girişimcilik tanıtım ve yönlendirme, ortak beceriler, bilgiye erişim ve araştırma ile tarih gibi dersler konulacak. Öğrenciler, 10. sınıfta fen bilimleri, sosyal bilimler, Türkçe - Matematik ve yabancı dil alanlarından birisine yöneltilecek. 
     Ortak derslerin alınacağı lise 1. sınıfta öğrenciler meslekleri tanıyacak. Örneğin endüstri meslek lisesine kayıt yaptıran öğrenci 2. sınıfta avukat olmaya karar verirse genel liseye geçebilecek. 
     Kadıköy Anadolu, Galatasaray gibi "Bakalorya sistemi" uygulayan liseler yine 5 yıl olacak. 
     
</TEXT>
</DOC>
