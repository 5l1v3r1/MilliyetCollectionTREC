<DOC>
<DOCNO> 264259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/guncel/axgun02.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk arsa h l işgal altında 
</HEADLINE>
<TEXT>


Milas'taki trilyonluk belediye arsasını kiralayıp kaçak tersane kuran eski meclis üyesi Mehmet Nabi Uyav, hukuk mücadelesine rağmen işgale son vermedi 

YAŞAR ANTER Bodrum DHA 

Milas'ın turistik Güllük beldesinde denize sıfır trilyonluk belediye arsası, eski meclis üyesinin işgalinden kurtarılamadı. Arsayı meclis üyesiyken aylık 833 bin liradan kiralayıp kaçak tersane kuran Mehmet Nabi Uyav, belediye yönetiminin çabası ve hukuk mücadelesine karşın işgale son vermedi. 
Aralarında gemi yapım ustası Uyav'ın da bulunduğu belediye encümeni, 18 Eylül 1992'de liman bitişiğinde, denize 150 metre cephesi bulunan 1500 metrekarelik belediye arsasına sosyal tesis yaptırma kararı aldı. Ancak 5 Mart 1993'te ANAP'lı Belediye Başkanı İsmail Yiğit başkanlığında yeniden toplanan encümen arsayı, Uyav'ın kardeşiyle ortak olduğu Dedeşan Tekne İmalat adlı şirketine, 5 yıllığına, yıllığı 10 milyon liradan tekne atölyesi olarak kiraladı. Kira sözleşmesinde bedelin 4 eşit taksitte ödeneceği belirtildiği halde, Uyav ilk taksidi 14 Temmuz 1993'te ödedi, bir daha ödeme yapmadı. Ödenmeyen faturalar yüzünden belediye 2.5 yıl önce tersanenin suyunu kesti. 

Direnişe rağmen lokal yıkıldı 
Uyav, kira süresi dolduğu halde arsayı terk etmedi. Belediye 1998'de ruhsatını yenilememesine rağmen, tekne yapımı sürdü. Belediye zabıtası tahliye kararını uygulamak için tersaneye gittiğinde, direnişe rağmen idare bürosu ve personel lokalini yıktı. 
Uyav, AKP'li başkan Mehmet Yavuz Demir'i suçlarken "Tebligat yapılmadan yıkıma geldiler. Belediyeden şimdiye kadar kirayı artırmamı isteyen çıkmadı" diye konuştu. Demir ise "İşletmeler Dalyan'a gitti, Uyavlar taşınmıyor. 5 yıllık dönemde kira ödemediler. Uyav, Muğla İdare Mahkemesi'ne başvurdu ve davayı kaybetti" dedi. 


</TEXT>
</DOC>
