<DOC>
<DOCNO> 293342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun25.html </URL>
<DATE> 2004/11/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İsrail'de yeni koalisyona doğru 
</HEADLINE>
<TEXT>

     İsrail'de, Likud Partisi lideri ve Başbakan Ariel Şaron'un, yarın parlamentoda Knesset yapılacak bütçenin ilk görüşmelerinin ardından, koalisyon hükümetini yeniden biçimlendirmesi bekleniyor. 
     Şaron'un bütçe görüşmelerinde koalisyona destek sağlamak amacıyla koalisyon dışı partilere verdiği ödenek, ortağı Şinui ile arasını açtı. Şaron ile Şinui lideri ve Adalet Bakanı Josef Tommy Lapid arasında gerilen iplerin, yarınki bütçe oylamasında tamamen kopması bekleniyor. 
     120 sandalyeli Knesset'te sayıları 14 olan Şinui'li milletvekillerinin, kabinede yer alan bakanlarla birlikte, bütçeye olumsuz oy vereceklerini açıklamalarının ardından, Likud yetkililerinin, dün geceden başlayarak İşçi Partisi ile görüşmeleri hızlandırdığı belirtildi. 
     Koalisyona, Birleşik Torah Musevileri Partisi'nin de dahil olması için çalışmalar yapılıyor. İşçi Partisi ise daha önce yaptığı açıklamalarda, Şinui'nin de hükümette kalması taraftarı olduğunu belirtmişti. 
     Şaron ile Şinui arasındaki söz düellosu da kızıştı. Şaron'un, Birleşik Torah Musevileri Partisi'ne yakın kurum ve kuruluşlara aktardığı yaklaşık 72.5 milyon dolarlık ödeneği eleştiren ve ''bütçenin hazırladıkları bütçe olmaktan çıktığını'' söyleyerek, olumsuz oy vereceklerini belirten Şinui'ye karşı, Şaron önce Şinui'li bakanları kabineden ''atmakla'' tehdit etti. İsrail Başbakanı, dün gece de ''Diğer partilere nasıl davranacağımıza Şinui karar veremez'' diye konuştu. 
     İsrail Merkez Bankası'nın 50. yıldönümü için düzenlenen toplantıda konuşan Şaron, erken seçimin ülke için ekonomik ve siyasi açıdan bir tehlike oluşturacağını belirtmesine rağmen, ''Gerekirse seçime de gideriz'' dedi. 
     İsrail Başbakanı Şaron, uygulanan ekonomik politikalar konusunda, hükümet aleyhine verilen 3 önergenin oylamasından da kılpayı kurtuldu. İşçi Partisi tarafından verilen önerge, bir oyla reddedilirken, diğer iki önerge, kabul edilmesine rağmen, hükümeti düşürebilecek 61 çoğunluk sağlanamadı. 
     Bu önergelerin görüşülmesi sırasında, Gazze'den çekilme planını destekleyen ve bu amaçla hükümetin düşmesini istemediğini açıklayan sol kanattaki Yahad Partisi'nin 6 üyesinin çekimser kalması, hükümetin düşmesi için gerekli oyun sağlanmasını engelledi. 
     
</TEXT>
</DOC>
