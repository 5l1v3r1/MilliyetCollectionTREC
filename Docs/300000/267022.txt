<DOC>
<DOCNO> 267022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/ekonomi/eko08.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazla hedefi 2.1 katrilyonu aştı 
</HEADLINE>
<TEXT>


ANKARA ANKA 

Türkiye'nin IMF'ye 14.1 katrilyon lira olarak taahhüt ettiği ilk altı aylık konsolide kamu sektörü faiz dışı fazla, hedefin 2.1 katrilyon lira üzerinde gerçekleşti ve 16.2 katrilyon lira oldu. Yıl sonu hedefi için yılın ikinci yarısında 10 katrilyon faiz dışı fazla verilmesi gerekiyor. Hazine'den yapılan açıklamada, konsolide kamu sektörünün faiz dışı fazlası haziranda 1 katrilyon 237 trilyon oldu. 
Haziranda bütçede 387 trilyon faiz dışı fazla oluşurken, bütçe dışı fonlar 77 trilyon, KİT'ler 577 trilyon, sosyal güvenlik kuruluşları 86 trilyon ve İşsizlik Sigortası Fonu 130 trilyon faiz dışı fazla verdi. Ocak - haziran döneminde ise konsolide kamu sektörünün faiz dışı fazlası 16 katrilyon 239 trilyon lira olarak gerçekleşti. Hükümet niyet mektubunda, IMF'ye bu yılın ilk üç ayı için 5 katrilyon 420 trilyon, ilk altı ayı için de 14.1 katrilyon liralık faiz dışı fazla sözü vermişti. IMF'ye yılın ilk dokuz ayı için 22 katrilyon 950 trilyon, yılın tümü için de 26 katrilyon 200 trilyon konsolide kamu sektörü faiz dışı fazlası taahhüdünde bulunulmuştu. 


</TEXT>
</DOC>
