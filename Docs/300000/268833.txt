<DOC>
<DOCNO> 268833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur27.html </URL>
<DATE> 2004/09/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bahçedeki heykelin sırrı ortaya çıktı 
</HEADLINE>
<TEXT>

     Bolu'da emekli öğretmenin 1950'li yıllarda evinin bahçesine yaptırdığı heykelin hikayesini evin yeni sakinleri 10 yıl sonra öğrendiler. 
     Bolu'nun Çıkınlar Mahallesi'nde yaşayan Hasan ve Ümmühani Oflaz çifti 10 yıldır yaşadıkları evin bahçesinde bulunan heykelin sırrını AA muhabirinden öğrendiler. 
     Evi satın aldıklarını anlatan Ümmühani Oflaz, evlerinin hemen girişinde bulunan heykelin hikayesini bilmediklerini belirterek, ''Bugüne kadar heykelin kime ait olduğunu bilmiyordum. Eşim zaman zaman heykelin büyük bir devlet adamına ait olduğunu söylüyordu. Heykelin 2. Cumhurbaşkanı İsmet İnönü'ye ait olduğunu yeni öğrendim'' dedi. 
     
     HEYKELİN HİKAYESİ 

     Bolu Barosu Başkanı Avukat Yener Bandakçıoğlu, Çıkınlar Mahallesi'nde bir evin bahçesinde bulunan 2. Cumhurbaşkanı İsmet İnönü'ye ait heykelin yaklaşık elli yıl önce emekli öğretmen Mustafa Niyazi Çalıkuşu tarafından yaptırıldığını anımsatarak, ''Kendisi İsmet İnönü ve Atatürk'ün kurduğu Cumhuriyet Halk Partisi'ni çok severdi. Bu sevgisini göstermek için İsmet İnönü'nün heykelini yaptırmıştı. Emekli Öğretmen Niyazi Çalışkan yaşamını yitirdikten sonra yakınları evi başkalarına satmışlar'' diye konuştu. 
     Tek katlı bir evin bahçesinde bulunan 2. Cumhurbaşkanı İsmet İnönü'ye ait heykelin aradan elli yıl geçmesine rağmen oldukça iyi korunduğu dikkati çekti. 
     
</TEXT>
</DOC>
