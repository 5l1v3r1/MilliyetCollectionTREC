<DOC>
<DOCNO> 284501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas18.html </URL>
<DATE> 2004/10/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kırmızı biber satışına yasak 
</HEADLINE>
<TEXT>

     BBC 

Macaristan'da, hükümet toz kırmızı biber satışlarını yasakladı. 
     Bu karar, bir başka ülkede kriz yaratmayabilir. Ancak kırmızı biberin Macarların ulusal yemeği kabul edilen gulaş için vazgeçilmez malzemeler arasında olduğu düşünülünce durum değişiyor. 
     Üstelik sadece toz biber değil bu malzemenin kullanıldığı bazı hazır yiyeceklerin de bugünden itibaren piyasadan çekilmesi gerekiyor. 
     Biber yasağının gerekçesi, üç gıda toptancısının depolarında, kırmızı bibere karışmış halde zehirli bir madde bulunması. 
     Aflatoksin adlı bu maddeyi bir çeşit mantar üretiyor. Aflatoksin insanlarda karaciğeri etkileyen, nekroz, siroz ve karaciğer kanserine yol açabilen bir madde. 
     Macar yetkililere göre, zehirli maddenin sorumlusu ise Macar biberi değil. 
     Macaristan Sağlık Bakanı Jeno Racz, bu maddeye sadece tropik bölgelerden ithal edilen kırmızı biber içinde rastladıklarını açıkladı. 
     Racz'a göre, bununla birlikte Macar etiketli biberlere de güvenmemek gerek çünkü bazı üreticiler yasadışı olmasına rağmen, yerli ürünlerle ihraç ürünlerini karıştırıyor olabilir. 
     Racz bazı numunelerde aflatoksin miktarının normalde izin verilenden 10 kat daha fazla olduğunu belirtti. 
     Bununla birlikte, yetkililer tüketicilerin yüreğine su serpen bir açıklama da yaptı. 
     'Haftada yarım kilo kırmızı biber yemiyorsanız bu zehir düzeyi sizi etkilemez.' 
     
</TEXT>
</DOC>
