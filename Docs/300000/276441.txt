<DOC>
<DOCNO> 276441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun08.html </URL>
<DATE> 2004/10/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Blair, hastaneye kaldırıldı 
</HEADLINE>
<TEXT>

     Dilek Kocabaş bildiriyor 
Kalp atışlarındaki ritim bozukluğu aritmi nedeniyle bu sabah hastaneye yatırılan İngiltere Başbakanı Tony Blair'in rahatsızlığının kateter yöntemiyle giderilmeye çalışılacağı bildirildi. 
     İngiltere Kalp Vakfı, Blair'in aritmisinin lokal anestezi altında kateter yöntemiyle giderilmeye çalışılacağını, başbakanın pazartesi günü taburcu edileceğini ve salı günü Afrika seyahatine çıkabileceğini açıkladı. 
     Açıklamada, her yıl binlerce hastaya uygulanan tekniğin büyük bir riskinin bulunmadığı belirtildi. 
     Blair de rahatsızlığının çok önemli olmadığını, ancak tedavi edilmesi gerektiğini, yapılacak işlemin basit bir müdahale olduğunu söyledi. 
     Blair, BBC'ye demecinde, yeniden ayağa kalkıp görevinin başına döneceğini, çok daha güçlü şekilde politikaya sarılacağını ve üçüncü dönem başbakanlığa talip olduğunu açıkladı. 
     Üçüncü kez başbakan seçilmesi halinde dördüncü kez aday olmayacağını da ifade eden Blair, hala ülkesi için verebileceği hizmetler bulunduğunu kaydetti. 
     Bu arada, Başbakanlık ve parti liderliğinde Blair'in en güçlü rakibi olarak görülen Maliye Bakanı Gordon Brown ile ana muhalefet partisi lideri Michael Howard, Blair'in bir an önce sağlığına kavuşması dileğinde bulundular. 
     Öte yandan, Blair ailesinin Londra'nın lüks semtlerinden birinde bulunan Connaught meydanında yeni bir ev satın aldığı haberleri tartışma yarattı. 
     Başbakanlık, yeni bir evin satın alındığını doğruladı, ancak fiyatının 3,5 milyon sterlin olduğu iddiasına yanıt vermedi. 
     
</TEXT>
</DOC>
