<DOC>
<DOCNO> 295232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy38.html </URL>
<DATE> 2004/12/06/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
AB Türiye ilişkileri... 
</HEADLINE>
<TEXT>

     Avrupa Birliği AB Genişleme Dairesi Genel Müdürü Fabrizio Barbaso, ''Türkiye'nin entegrasyonu AB'nin geleceği için son derece temel bir konudur'' dedi. 
     Barbaso, Galatasaray Üniversitesi Aydın Doğan Oditoryumu'nda ''Aralık 2004 Avrupa Zirvesi Öncesinde AB ve Türkiye İlişkileri'' konulu bir konferans verdi. 
     AB İlerleme Raporu'nda Türkiye'nin, Kopenhag siyasi kriterlerini yeterince yerine getirdiğinin ifade edildiğini 17 Aralık tarihinde de AB ülkeleri hükümet ve devlet başkanlarının Türkiye'ye müzakere tarihi verip vermeme konusunda karar vereceklerini hatırlatan Barbaso, ''Ancak asıl olan, AB üyesi ülkelerin büyük çoğunluğunun Türkiye'nin kriterleri yerine getirdiği yönündeki inancıdır. Az sayıda ülke ise komisyon raporundan memnun değil'' diye konuştu. 
     Türkiye'ye müzakere tarihi verilmesi konusunda ülkelerin iç faktörlerinin de önem taşıdığını vurgulayan Barbaso, Almanya, Fransa ve Avusturya'nın tarihi nedenler ve bu ülkelerde yaşayan Türkler nedeniyle bazı çekincelerinin olduğunu belirtti. 
     Müzakereler konusundaki önemli bir faktörün de Kıbrıs konusu olduğuna işaret eden Barbaso, şunları kaydetti 
     ''Türkiye'nin Kıbrıs Cumhuriyeti'ni tanımaması bir engel olarak görülüyor, ancak AB Konseyi Türkiye'nin Kıbrıs Cumhuriyeti'ni tanıması için hiçbir zaman bir tarih de vermedi. Kıbrıs sorununun diyalogla çözülmesi öngörülüyor. Ancak 25 ülkenin olduğu bir birlikte, üyelerden birinin tanınmaması da mümkün değil. 17 Aralık öncesinde Türkiye'nin Kıbrıs Cumhuriyeti'ni tanıması da beklenmiyor.'' 
     
     2007'DE MALİ YARDIMLAR 
     Barbaso, Türkiye'nin AB'ye üyelik sürecinde önemli reformları gerçekleştirdiğini ve bu reformların sürmesinin önemli olduğunu vurgulayarak, Türkiye'nin reformları esas olarak kendi vatandaşları için yapmak zorunda olduğunu dile getirdi. 
     Müzakerelerin hızının, reformların hızıyla paralel olduğunu da belirten Barbaso, Türkiye'nin müzakere sürecinde ekonomik ve sosyal gelişiminin de önem taşıdığını kaydetti. 
     Barbaso, AB'nin 2007 yılından itibaren ekonomik yardımlar konusunda radikal değişiklikler yapacağını ifade ederek, Türkiye'nin de önemli mali yardım imkanlarına kavuşabileceğini söyledi. 
     İlerleme Raporu'ndaki, ''müzakerelerin ucunun açık olması'' ifadesinin Türkiye tarafından ''AB'nin irade eksikliği'' olarak algılandığına işaret eden Barbaso, bunun bir yanlış anlamadan kaynaklandığını savundu. 
     Barbaso, ''AB 17 Aralık'ta Türkiye'ye müzakere tarihi verme kararı alırsa bunun hedefi çok açıktır. O hedef de Türkiye'nin AB'ye tam katılımıdır. Tabii, süreç sonunda hedefe ulaşır mı Bu Türkiye'nin reformlara devam etmesine ve Türkiye'nin önemli alanlarda egemenliğinden feragat etmesine bağlıdır'' diye konuştu. 
     
     AYRIMCILIK, FARKLILIK ALGILAMASI 
     Fabrizio Barbaso, AB üyesi ülkelerin ekonomi, sağlık, adalet, güvenlik, kişisel özgürlükler konusunda egemenliklerinin sınırlandığını, birçok konuya Brüksel'in karar verdiğini dile getirerek, bunun her ülke için geçerli olduğunu söyledi. 
     ''Türkiye'de, diğer AB üyesi ülkelerle kendisi arasında ayrımcılık yapıldığı duygusunun da bulunduğunu'' ifade eden Barbaso, ''Farklılık ve ayrımcılık aynı şey değildir. Türkiye, nüfus, coğrafi büyüklük, ekonomi, askeri imkanlar nedeniyle diğer ülkelerden farklıdır. Tarım, serbest dolaşım gibi konular özellik arz etmektedir. Bu konularda bir adaptasyon gerekir'' diye konuştu. 
     AB'ye katılan 10 yeni ülkenin maliyetinin Türkiye'nin birliğe maliyetine yakın olduğuna da işaret eden Barbaso, ''Türkiye hem büyük, hem yoksul, hem göç veren Müslüman bir ülke'' dedi. 
     Barbaso, Türkiye'nin AB ülkeleri tarafından kendisine ''kültürel ve dinsel nedenlerle ayırımcılık uygulandığını, kendisine ikiyüzlü ve riyakar bir tavır sergilendiğini'' düşündüğünü ifade ederek, bu tür yargıların aşılabilmesi için AB ile Türkiye arasındaki diyalogun artırılması ve güvenin tesis edilmesi gerektiğini, bu konuda da sivil toplum kuruluşlarına büyük görevler düştüğünü vurguladı. 
     
     SORULAR 
     Öğrencilerin sorularını da yanıtlayan Barbaso, bir soru üzerine, Türkiye'nin AB için stratejik bir önemi olduğunu belirterek, bölgedeki istikrar için AB'nin Türkiye'yi iyi anlaması gerektiğini kaydetti. Barbaso, ''Türkiye'nin entegrasyonu AB'nin geleceği için son derece temel bir konudur'' dedi. 
     Fabrizio Barbaso, ''AB Türkiye'ye çeşitli önlemler ileri sürüyor, ancak Romanya da yoksul bir ülke olmasına rağmen bu önlemler ona uygulanmadı. Bunun nedeni nedir '' şeklindeki bir soru üzerine ''AB bir hukuk birliğidir. Dolayısıyla Türkiye'ye uygulanan kriter ve ölçütler Romanya'ya da uygulanmıştır. Romanya siyasi kriterleri yerine getirmiştir. Bunu eleştirmek yerine, bunun size güven vermesi gerekir. Fazla gelişmemiş bir ülke üye olduğuna göre, bu sizi de rahatlatmalı'' yanıtını verdi. 
     
</TEXT>
</DOC>
