<DOC>
<DOCNO> 262455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo12.html </URL>
<DATE> 2004/08/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Olimpiyat meşalesini taşıyacaklar arasında Naomi Campbell da var 
</HEADLINE>
<TEXT>

     Atina Olimpiyat Oyunları'nın olimpiyat meşalesini taşıyacaklar arasında, 9 kez Olimpiyat Şampiyonu olan ABD'li atlet Carl Lewis ve ünlü manken Naomi Campbell da bulunuyor. 
     Yunanistan Olimpiyat Komitesi'nin ATHOC açıklamasına göre, Carl Lewis meşaleyi yarın, Naomi Campell ise açılış töreninin yapılacağı cuma günü taşıyacaklar arasında yer alıyor. 
     İstanbul'da düzenlenen Eurovision Şarkı Yarışması'nda 3. olan Yunan şarkıcı Sakis Rouvas, Yunan ressam Alekos Fassianos, ünlü okyanusbilimci Jacques-Yves Cousteau'nun oğlu Jean-Michel Cousteau ve eski Yunan basketbolcu Panayotis Fassoulas da meşaleyi taşıyacaklar arasında. 
     Yunanistan'ın Mora Yarımadası'nda bulunan antik Olimpia kentinde 25 Mart'ta yakılan Olimpiyat meşalesi, 13 Ağustos'ta olimpiyatların başladığının temsili olarak Atina Olimpiyat Stadı'na yerleştirilecek. 
     Antik Yunanistan'da ''Yeniden doğuş ve bahar'' anlamına gelen ve bölgedeki savaşların durdurulması için ''ilan'' anlamı taşıyan olimpiyat ateşinin Atina'da dolaştırılması ve stada yerleştirilmesi için polisin yoğun güvenlik önlemleri alacağı belirtiliyor. 
     Yunanistan'a getirilmeden 27 ülkede toplam 33 kentte dolaştırılan olimpiyat meşalesini, eski Güney Afrika Devlet Başkanı Nelson Mandela, Brezilyalı futbol yıldızı Pele ve ABD'li aktör Tom Cruise gibi ünlü isimler taşımıştı. 
     Olimpiyatların açılış törenine eski basketbolcu Çek Cumhurbaşkanı Vaclav Klaus da katılacak. 
     
     AÇILIŞ TÖRENİNDE İLK KEZ DİSKJOKEY 
     Yunanistan Olimpiyat Komitesi'nin açıklamasında, olimpiyat oyunları tarihinde ilk kez bir diskjokeyin DJ açılış töreninde görev yapacağı belirtildi. 
     ATHOC'un açıklamasında, Tiesto adıyla bilinen Hollandalı diskjokey Tijs Verwest'in uluslararası alanda çok beğenilen bir diskjokey olduğu ve iki kez ''dünyanın bir numaralı DJ'i'' olarak seçildiği kaydedildi. 
     Daha önce hiçbir diskjokeyin olimpiyat oyunlarında görev almadığı belirtilen açıklamada, Tiesto'nun atletlerin açılış törenindeki geçişi sırasında 90 dakika boyunca ''törenin ruhuna uygun olarak seçilen şarkılar'' çalacağı ifade edildi. 
     Açılış törenini yaklaşık 4 milyar kişinin televizyondan izleyeceği sanılıyor. 
     
</TEXT>
</DOC>
