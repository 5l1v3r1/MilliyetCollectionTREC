<DOC>
<DOCNO> 265153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/guncel/gun02.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kenti hemen boşaltın' 
</HEADLINE>
<TEXT>


FERAH IŞIK Denizli DHA 

Denizli Belediye Başkanı AKP'li Nihat Zeybekci, belediyenin hazırlattığı jeolojik haritayı gönderdikleri uluslararası toplantıdan, "Kenti hemen boşaltın" uyarısı geldiğini açıkladı. Zeybekci, kentte meydana gelecek 6 - 6.5 büyüklüğündeki bir depremde insanlık dramı yaşanacağını söyledi. Denizli Genç İşadamları Derneği'nin DEGİAD düzenlediği "Ayın konuğu" söyleşisine katılan Zeybekci, belediyenin, 2 yıl önce Pamukkale Üniversitesi'ne hazırlattığı jeolojik haritayı İstanbul'da yapılan uluslararası bir toplantıya gönderdiklerini anlattı. Zeybekci, toplantıdan sonra "Kenti hemen boşaltın" uyarısı aldıklarını söyledi. 
Denizli Belediye Başkanı Nihat Zeybekci, haritayı gönderdikleri toplantının yerini ve adını hatırlayamadığını belirterek, "Uluslararası bir toplantıydı. Bana sözlü olarak söylenen, 'Siz o kenti boşaltın' oldu" dedi. Başkan Yardımcısı Şamil Çınar, toplantının adını Uluslararası Deprem ve Zemin Etütleri Sempozyumu olarak açıkladı. Denizli Belediyesi'nden akşam saatlerinde yapılan açıklamada ise şunlar kaydedildi "Uluslararası finans kuruluşları raporları inceledikten sonra gayri resmi olarak bize 'Denizli'de deprem riskinin yüksek olduğunu ve bir an evvel konut sorununun çözümünün gerekliliğini' vurgulamışlardır. İlimizde bir deprem olacağı veya kentin bir an önce boşaltılacağı ile ilgili herhangi bir resmi belge ve bilgi yoktur." 

Ege beşik gibi 

MUĞLA DHA 
EGE Bölgesi'nde önceki gece yarısından itibaren biri orta, ikisi hafif şiddette 3 deprem meydana geldi. Önceki gece saat 00.26'da Aydın'ın Kuyucak ilçesinde 3.1 büyüklüğünde bir sarsıntı kaydedildi. Saat 03.14'te ise merkez üssü Muğla Gökova Körfezi olarak belirlenen 3.2 büyüklüğünde ikinci bir deprem meydana geldi. Dün de saat 14.12'de merkez üssü Muğla'nın Datça ilçesinin 32 km. güneydoğusunda 4.6 büyüklüğünde bir deprem kaydedildi. 


</TEXT>
</DOC>
