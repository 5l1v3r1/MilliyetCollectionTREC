<DOC>
<DOCNO> 285844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur24.html </URL>
<DATE> 2004/11/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çocuğun babası 'evleneceğim' dedi, 13 tecüvüzcü serbest 
</HEADLINE>
<TEXT>

     Neşet KARADAĞ ADANA, DHA 

ADANA'da uğradığı tecavüz sonucu bir kız çocuğu dünyaya getiren 11 yaşındaki B.O.'ya tecavüz ettiği iddia edilen 13 kişiden tutuklu olan 8 kişi tahliye edildi. Nüfus kayıtlarında 11 yaşında olmasına karşın 17 yaşında gibi görünen B.O.'nun tecavüz zanlıları tahliye üzerine sevinçten ağladı. 
     Merkeze bağlı Sarıhamzalı Köyü'nde 2003 yılında B.O.'ya tecavüz ettikleri iddiasıyla yaklaşık 10 ay önce gözaltına alınan 13 kişiden 8'i tutuklandı. Tecavüz sonucu hamile kalan B.O. bir kız çocuğu dünyaya getirirken tecavüz sanıklarının yargılanmasına Adana 4'ncü Ağır Ceza Mahkemesi'nde devam edildi. Duruşmaya, tutuklu yargılanan 23 yaşındaki Kasım Çağlayan, 17 yaşındaki S.T., 17 yaşındaki M.A.T., 19 yaşındaki Ramazan Tozkoparan, 18 yaşındaki Hüseyin Demirbağ, 19 yaşındaki Musa Acar, 23 yaşındaki Tahir Dalçek ve 19 yaşındaki Mahmut Balkaya katıldı. Tutuksuz sanıklar 22 yaşındaki Adem Akgönül, 17 yaşındaki M.Ç., aynı yaştaki amca oğlu M.Ç., ile gıyabi tutuklu sanıklar 23 yaşındaki Sait Ayvaz ve 18 yaşındaki Recep Çağlayan ise duruşmaya gelmedi. 
     
     EVLİLİK SÖZÜ TAHLİYE ETTİRDİ 

     DNA testi sonucunda B.O.'nun dünyaya getirdiği ve halen Çocuk Yuvası'nda koruma altında tutulan N' adlı kız bebeğin babası olduğu belirlenen Kasım Çağlayan, B.O. ile evlenmek istediğini tekrarladı. B.O. ile çocuğunun babası olduğu için evlenmek istediğini, bu yüzden eşinden boşandığını belirten Çağlayan, "Tecavüzle suçlanmaktan değil, çocuğumun annesi olduğu için B. ile evlenmek istiyorum. Eşimden de boşandım. Evlenebilmem için beni serbest bırakın'' dedi. 
     Diğer tutuklu sanıklar da B.O.'ya tecavüz eden kişinin Kasım Çağlayan olduğunun DNA testi ile ortaya çıktığını öne sürerek, suçsuz olduklarını söyledi ve tahliyelerini istedi. Kasım Çağlayan'ın avukatı Uçar Erdal da, müvekkili Çağlayan'ın, B.O. ile yaş sorunu nedeniyle evlenemediğini belirterek, "B.O.'nun yaşı ile ilgili raporun Adli Tıp Kurumu'ndan ne zaman geleceği belli değil. Hem müvekkilim, hem evlenmek istediği B.O. ve hem de bebekleri mağdur durumda. Aziz mübarek günde tahliyesini istiyoruz'' dedi. 
     Daha önceki duruşmalara 50 yaşındaki babası A.O. ile gelen B.O. ise, bebeğinin babası Kasım Çağlayan ile iki kez cinsel ilişkiye girdiğini söyleyerek, "2003 yılının Mart ayında düğüne gitmiştim. Kasım ile mısır tarlasına gidip ilişkiye girdik. Bir sonraki düğünde ikinci kez ilişkiye girdik'' demişti. B.O., kendisiyle evlenmek isteyen Kasım Çağlayan ile evlenebileceğini de belirtmişti. 
     Mahkeme heyeti, tahliye taleplerini görüşmek üzere duruşmaya ara verdi. Kısa süre sonra devam edilen duruşmada heyet, tüm tutuklu sanıkların tahliyesine karar verdi. Tahliye kararını duyan bazı sanıklar sevinçten gözyaşı döktü. 
     Doktora götürmüş 
     B.O., jandarmada verdiği ifadesinde hamile kalınca sanıklardan Kasım Çağlayan'ın kendisini doktora götürdüğünü söylemişti. B.O., nasıl tecavüze uğradığını da şöyle anlatmıştı 
     "Kardeşimi okula götürürken Sait Ayvaz önüme çıkıp beni sevdiğini, evlenmek istediğini söyledi. Kendisine inandım. Beni mısır tarlasına götürüp ırzıma geçti. Daha sonra arkadaşı S.T.'ye söylemiş. Köydeki bir düğünde S. beni el işaretiyle yanına çağırdı. Bir şey söyleyecek diye kendisini takip ettim. Mısır tarlasında Sait ile ilişkiye girmişsin. Benimle de gireceksin, yoksa aileni söyler seni rezil ederim' diyerek beni tehdit etti. Ben de korkumdan ilişkiye girdim. S. de ilişkiye girdiğimizi diğer arkadaşlarına söylemiş. Onlar da durumu aileme söyleyeceklerini belirterek benimle cinsel ilişkiye girdiler. Karnımın şiştiğini gören Kasım Çağlayan hamile misin ' dedi. Hamile olduğumu söyleyince doktora götürdü. Doktor 2 hafta sonra doğuracağımı söyleyince Kasım beni tekrar köye getirdi.'' 
     
</TEXT>
</DOC>
