<DOC>
<DOCNO> 251629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun37.html </URL>
<DATE> 2004/06/29/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
AB'nin komisyon başkanlığına Barroso seçildi. 
</HEADLINE>
<TEXT>

     Romano Prodi'den Kasım ayında boşalacak Avrupa Birliği AB Komisyon Başkanlığı'na Portekiz Başbakanı Jose Manuel Durao Barroso seçildi. 
     AB Komisyonu Başkanı'nı seçmek üzere olağanüstü zirvede Brüksel'de biraraya gelen AB üyesi ülkelerin devlet ve hükümet başkanları, kısa süren bir toplantının ardından Barroso'nun komisyon başkanlığına getirildiğini bir basın toplantısıyla açıkladılar. 
     AB Dönem Başkanı İrlanda Başbakanı Bertie Ahern, ''Başbakan Barroso'nun komisyon başkanlığına oybirliğiyle getirildiğini bildirmekten mutluluk duyarım'' dedi. 
     Konsey tarafından belirlenen ismin komisyon başkanlığı görevine başlayabilmesi için kararın Avrupa Parlamentosu'nun onayına sunulması gerekiyor. 
     Ahern, komisyon başkanlığının zor bir görev olduğuna, AB'nin önünde başta genişleme, anayasanın onaylanması ve mali konular olmak üzere pek çok aşılması gereken sorun bulunduğuna dikkat çekti. 
     Basın toplantısında konuşan Barroso da, başkanlığı süresince dengeli olmaya çalışacağını ifade ederek, ''hem AB'nin ortak çıkarı için çalışmak ve hem de farklı ülkelerin çıkarları arasında denge sağlamak mümkündür'' dedi. 
     
     SOLANA, AB DIŞİŞLERİ BAKANI OLACAK 

     Olağanüstü zirvede görev süresi 19 Ekim'de son bulacak olan eski NATO Genel Sekreteri ve AB Ortak Dış Politika ve Güvenlik Yüksek Temsilcisi İspanyol Javier Solana'nın aynı göreve yeniden atanması ve AB Anayasası yürürlüğe girdiğinde AB Dışişleri Bakanı olması da karara bağlandı. 
     Basın toplantısında konuşan Solana, 1999 yılında göreve geldiğini, bu süre içinde AB'nin uluslararası arenada çok önemli süreçlerden geçtiğini ifade etti. Solana, ''Avrupa'nın bundan sonraki değişikliklere de uyum sağlaması gerekiyor'' diye konuştu. 
     
</TEXT>
</DOC>
