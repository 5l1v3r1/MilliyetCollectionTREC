<DOC>
<DOCNO> 261654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/guncel/gun06.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbuğ Atatürk panosuna tepki 
</HEADLINE>
<TEXT>


DOĞAN ÇİZMECİ Manisa DHA 

Atatürkçü Düşünce Derneği ADD Turgutlu Şubesi, üç yıl önce MHP'li Belediye Başkanı Yunus Erkan döneminde yapılan ve Atatürk'e "Başbuğ" denilen ışıklı panonun kaldırılmasını istedi. Turgutlu'yu ziyareti sırasında dinlendiği Karpuzkaldıran Parkı'na Atatürk'ün bir büstü konuldu. Büstün kaidesi ve parkın bir başka yerine yerleştirilen ışıklı panoda, "Sonrasız Türk" başlıklı yazıda da "Yüce Atatürk, başbuğu bulunduğu ordumuza..." ifadesi yer aldı. Atatürk'e "Başbuğ" denilmesine tepki gösteren ADD Turgutlu Şube Başkanı Ali Tezcan, şöyle konuştu "Mustafa Kemal Atatürk, TBMM ordularının başkomutanıdır. Bu unvan kendisine TBMM tarafından verilmiştir. Ayrıca Turgutlu'ya geldiği tarihte TBMM ordularının Başkomutanı Mareşal Gazi Mustafa Kemal'di. Başbuğ gibi bir unvanı hiç taşımadı. TBMM, O'na böyle bir unvanı asla vermedi." 


</TEXT>
</DOC>
