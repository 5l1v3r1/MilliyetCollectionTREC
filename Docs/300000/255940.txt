<DOC>
<DOCNO> 255940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo13.html </URL>
<DATE> 2004/07/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Fikstür çekilişinin ardından ilk yorumlar... 
</HEADLINE>
<TEXT>

     Birinci Süper Futbol Ligi'nde 2004-05 sezonun fikstür çekimi İstanbul'da yapılırken, şampiyonluğun en güçlü adayları Beşiktaş, Fenerbahçe ve Galatasaray'ın yöneticileri yeni sezon ile ilgili umutlu konuştular. 
     Beşiktaş Kulübü İkinci Başkanı Murat Aksu, yeni sezonun şölen havasında geçmesini dileyerek, ''Biz, Beşiktaş olarak bunun hazırlığını yaptık'' dedi. 
     Yeni sezonun kazasız ve kavgasız geçmesini arzuladıklarını ifade eden Aksu, şunları söyledi 
     ''Yeni sezon Türk futbol camiasına hayırlı olsun. Ligin fair play çerçevesinde geçmesini umuyoruz. Temiz bir lig olması en büyük isteğimiz. Eminim diğer takımlar da başarılı olmak için bütün hazırlıklarını yaptılar. Biz de transferlerimizi yaptık ve stadımızı bitirmek üzereyiz. Taraftarlarımızı ayağa kaldıracak bir takım kurmaya çalıştık.'' Ligin ilk haftasında Beşiktaş'ı konuk edecek Malatyaspor'un yöneticisi Şaban Taçyıldız da siyah-beyazlı takımla kendi sahalarında oynamalarının avantaj olduğunu savunarak, Beşiktaş'ı yenmemek için bir nedenlerinin bulunmadığını dile getirdi. 

     
</TEXT>
</DOC>
