<DOC>
<DOCNO> 278712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo13.html </URL>
<DATE> 2004/10/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Trabzonspor'da altyapının hedefi büyük... 
</HEADLINE>
<TEXT>

     Trabzonspor Altyapı Koordinatörü İhsan Derelioğlu, Trabzonspor'un altyapısından sadece Türk futboluna değil, dünya futboluna da futbolcu yetiştireceklerini söyledi. 
     Derelioğlu, Trabzonspor Dergisi'nde yer alan röportajda, bu sezon Trabzonspor profesyonel takımının ilk 11'inde yer alan ortalama 6 oyuncunun özkaynaklardan geldiğini belirtti. 
     Trabzonspor'un özkaynak modeline Özkan Sümer'in önderlik ettiğini, oluşumun meyvelerinin bugün toplandığına dikkati çeken Derelioğlu, Türkiye liglerinde çok sayıda Trabzon kökenli oyuncu bulunduğunu ve sıranın dünya liglerine geldiğini ifade etti. 
     Derelioğlu, dünya futbolunu yakından takip ettiklerini vurgulayarak, şunları kaydetti 
     ''Sadece futbol öğreten bir merkez olmayacağız. Kişiyi komple insan, komple oyuncu formatına göre işleyeceğiz. Oyuncu, hayatı da futbolu da iyi bilecek. Trabzonspor'un altyapısından sadece Türk futboluna değil, dünya futboluna da futbolcu yetiştireceğiz.'' Oyuncunun vizyon sahibi ve entelektüel olmasının çok önemli olduğunu ifade eden Derelioğlu, şöyle devam etti 
     ''Trabzonspor altyapısından yetişen futbolculara bu özelliğin yanı sıra ayaklarının üzerine basmayı ve bir bakış açısı kazandırmayı hedefliyoruz. En üst hedef neyse biz oraya adam hazırlıyoruz. Genç oyuncu, o hedefe inanacak ve bilecek ki, bugün altyapıdayım yarın Avrupa'nın şu takımında oynayacağım . Zaten hedefi olmayan kişinin burada olma şansı yok.'' 
     
</TEXT>
</DOC>
