<DOC>
<DOCNO> 272328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko34.html </URL>
<DATE> 2004/09/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
FT Avrupa'nın gözü Volkswagen'in üzerinde 
</HEADLINE>
<TEXT>

     Avrupalı patronların Volkswagen işçilerinin dün başlayan toplu sözleşme müzakerelerini dikkatle izlediği bildirildi. 
     İngiliz Financial Times FT gazetesinde yer alan habere göre, Volkswagen toplu sözleşme görüşmelerinde işçilik ücretleri kısılırken çalışma saatleri uzatılabilirse, kıta sanayisinde maliyetleri kısmaya yönelik başlayan hareket güç kazanacak ve bu sürecin devamında yatırım ortamında yeni bir döneme girilmiş olacak. 
     DaimlerChrysler, Siemens ve Robert Bosch gibi Alman sanayi devlerinin toplu sözleşmelerde elde ettikleri sonuçların çok önemli olduğunu yazan FT, birçok ekonomistin bunu ''2. Dünya Savaşı'ndan sonra ülkedeki en önemli gelişme'' olarak yorumladığını kaydetti. 
     Keskinleşen global rekabet nedeniyle sendikaların bir çok ülkede baskı altında olduğunu vurgulayan FT, 20 yıl öncesine kıyasla sendikalı çalışan oranlarında da önemli gerilemeler yaşandığını bildirdi. 
     Avrupa'da ortalama işsizliğin yüzde 9'a ulaştığını hatırlatan FT, rekabet gücünde elde edilen son kazanımları korumak için işverenlerden daha kararlı davranmalarını isterken hükümetlere ''Daha az korkak olun'' çağrısı yaptı. 
     
</TEXT>
</DOC>
