<DOC>
<DOCNO> 299987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur12.html </URL>
<DATE> 2004/12/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sarıyer'de taksiciyi gasp edemeyen saldırgan, aracı yaktı 
</HEADLINE>
<TEXT>

     Sarıyer'de, para ve cep telefonunu vermek istemeyen taksiciyi bıçakla yaralayan zanlı, gasp ettiği aracı yakarak kaçtı. 
     AA muhabirinin aldığı bilgiye göre, müşteri gibi bindiği 34 TFB 56 plakalı taksiyle Barbaros Bulvarı'na gelen bir kişi, bıçağını çekerek sürücü Mehmet Demir'den para ve cep telefonunu istedi. 
     Gaspçıya direnen Demir, boğuşma sırasında bıçakla elinden hafif şekilde yaralandı. Bu sırada aracı kaldırıma çarpan Demir, daha sonra taksiden inerek gaspçının elinden kurtuldu. 
     Ticari otomobili alarak olay yerinden uzaklaşan gaspçı ise aracı Sarıyer Derbent Mahallesi Ata Caddesi Dereiçi Sokak'ta ateşe verdi. 
     Taksideki yangın, olay yerine giden itfaiye ekiplerince söndürüldü. Ancak araçta, büyük çapta maddi hasar oluştu. 
     Gaspçının elinden kurtulduktan sonra bir taksi durağına giderek yardım isteyen Demir, meslektaşlarınca Baltalimanı Kemik Hastalıkları Hastanesi'ne kaldırıldı. 
     Burada ayakta tedavi gören Demir, daha sonra ifadesine başvurulmak üzere İstinye Polis Merkezi'ne götürüldü. 
     Polis, kaçan zanlının tespiti ve yakalanması amacıyla çalışma başlattı. 
     
</TEXT>
</DOC>
