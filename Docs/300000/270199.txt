<DOC>
<DOCNO> 270199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas05.html </URL>
<DATE> 2004/09/08/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kalp hastalığı, cinsel yaşamı olumsuz etkiliyor 
</HEADLINE>
<TEXT>

     Metin FERAH DHA 
ABANT İzzet Baysal Üniversitesi Tıp Fakültesi Dekanı Prof. Dr. Cihangir Uyan, kalp hastalıklarının cinsel yaşam üzerinde olumsuz etkilerinin görüldüğünü söyledi. 
     Kalp krizi geçiren veya kalp damar hastalığı teşhisi konulan erkek ve kadınların kafasını "Cinsel hayatım sürecek mi Kalbim heyecana dayanır mı '' gibi soruların kurcaladığını söyleyen Prof. Dr. Cihangir Uyan "Cinsel aktiviteyle ilgili sorunlar, kalp hastalığı olan hasta grubunun önemli bir kısmını etkiler. Bu sorunların başında da geçirilen kalp hastalıklarından ve tedavi amaçlı girişimlerden sonra cinsel aktiviteye yeniden başlamadaki tereddütler gelir'' dedi. 
     Kalp hastalarının büyük bir çoğunluğunun, normal cinsel aktivitelerine geri dönemediklerini söyleyen Prof. Dr. Uyan, bu sorunu yaratan faktörler arasında, kalp hastalığının ruhsal etkisine bağlı istek azalması, isteğin normal olmasına rağmen korku nedeniyle cinsel ilişkiden kaçınma, depresyon, cinsel aktivitede yaşa bağlı değişiklikler, ilaçlara bağlı fonksiyon bozukluğu, risk faktörlerine şeker hastalığı ve kan yağlarının yüksekliği bağlı damarsal değişiklikler sayılabileceğini belirtti. 
     Prof. Dr. Cihangir Uyan'a göre, bu faktörlerin tek başına veya değişik şekillerde bir arada bulunması, cinsel bozukluğun ortaya çıkmasına yol açabilir. 
     
     YÜZDE 25'İ CİNSEL AKTİVİTEDEN VAZGEÇİYOR 
     Prof. Dr. Cihangir Uyan, kalp krizi geçiren hastaların yüzde 25'inin cinsel aktiviteyi bıraktığını, kalbe bağlı göğüs ağrısı olanların cinsel yaşamının ise daha az etkilendiğini söyleyerek, "Cinsel aktivitedeki en dramatik bozukluk, kalp yetersizliği olan hastalarda görülüyor. Kalp yetersizliği olan hastaların yaklaşık yüzde 70'inin cinsel yaşamında belirgin azalma veya tamamen bırakma görülmektedir'' dedi. 
     Kalp hastalıklarına yönelik tedavi girişimlerin, cinsel yaşam üzerinde değişik etkiler gösterebildiğini söyleyen Prof. Dr. Uyan, "Koroner by-pass cerrahisi sonrasında hastaların yüzde 36'sında cinsel aktivitede azalma, yüzde 8'ninde tamamen bırakma, yüzde 12'sinde ise artış gözlenmektedir. Kalp nakli yapılan hastaların yüzde 29'unda cinsel aktivitede artış olurken, yüzde 23'ünde azalma görülmektedir. Kalıcı kalp pili takılan hastaların yüzde 8'inde cinsel aktivitede azalma olurken, öldürücü ritim bozukluğu olan ve otomatik olarak şok veren kalp pili takılan hastaların yüzde 41'inde cinsel yaşamda bozulma bildirilmektedir'' dedi. 
     
</TEXT>
</DOC>
