<DOC>
<DOCNO> 285397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko05.html </URL>
<DATE> 2004/11/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Petrol fiyatları 50 doların altına indi... 
</HEADLINE>
<TEXT>

     Kuzey Yarımküre'de yaklaşan kış mevsimi öncesi petrol arzında sıkıntı oluşabileceğine yönelik korkuların hafiflemesiyle uluslararası borsalarda petrol fiyatları 50 dolar seviyesinin altına geriledi. 
     ABD'de başkanlık seçiminin dikkatle izlendiği New York Borsası'nda 30 sent gerileyen hafif petrolün varil fiyatı 49.87 dolara indi. 
     Aynı borsada işlem gören doğalgaz ise yükseliş eğilimini sürdürdü. Borsada doğalgazın 300 metreküp fiyatı 8.765 dolarda bulunuyor. 
     Londra Borsası'nda satılan Brent petrolü de dünkü 2 dolarlık gerilemesinin ardından 47.06 dolardan işlem görüyor. 
     Demokrat başkan adayı Kerry'nin seçildiği takdirde stratejik petrol rezervlerini kullanıma açabileceğini seslendirmesi, enerji piyasalarında ABD başkanlık seçiminin dikkatle izlenmesine neden oluyor. 
     Piyasaların merakla beklediği diğer bir konu ise ABD'nin yarın açıklanacak haftalık rafineri ürün stokları. Geçen hafta stokların beklentilerin üzerinde açıklanması, uluslararası borsalarda petrol fiyatlarının tarihi zirvelerinden hızlı gerilemesine zemin hazırlamıştı. 
     
</TEXT>
</DOC>
