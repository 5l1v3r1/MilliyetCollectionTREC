<DOC>
<DOCNO> 257839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun14.html </URL>
<DATE> 2004/07/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İspanya, AB'nin ambargosuna rağmen Sudan'a silah satıyor... 
</HEADLINE>
<TEXT>

     İspanya'nın Avrupa Birliği'nin ambargosuna rağmen Sudan'a hafif silah ve cephanelik sattığı belirtildi. 
     Uluslararası Af Örgütü Amnesty International ve çevre örgütü Greenpeace'in raporlarına göre İspanya, 2003 yılında çok ciddi insan hakları ihlallerinin yaşandığı ve AB tarafından ambargo uygulanan Sudan'a silah ihraç etti. 
     Raporda, İspanya'nın toplam değeri 8000 euro olan silahları Sudan'a sattığı belirtildi. AI ve Greenpeace, İspanyol hükümetinden AB'nin kurallarına saygı göstererek, silah ticareti politikalarında daha ''sorumlu'' hareket etmesini istedi. 
     Sivil savaştan dolayı ''dünyadaki en kötü insanlık krizinin olduğu yer'' olarak gösterilen Sudan'da, ülkenin batısındaki Darfur'da hükümet yanlılarıyla Sudan Halk Kurtuluş Ordusu arasında çıkan çatışmalarda, 2003 yılından bu yana 10 bin ile 30 bin arasında kişinin öldüğü belirtiliyor. 
     
</TEXT>
</DOC>
