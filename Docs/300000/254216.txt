<DOC>
<DOCNO> 254216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur38.html </URL>
<DATE> 2004/07/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hem yaşıyor, hem yaşamıyor... 
</HEADLINE>
<TEXT>

     Mersin'de yaşayan yaşlı kadının vefat eden eşinden aldığı emekli aylığı ''Öldü'' gerekçesiyle kesildi. 
     AA muhabirinin aldığı bilgiye göre, Emine Tokat 79 , uzun süre önce ölen öğretmen emeklisi eşi Mustafa Tokat'tan kendisine bağlanan aylığı aldığı Ziraat Bankası Mersin Şubesi yetkililerinden, Emekli Sandığı'nın kendisinin ''öldüğüne ilişkin'' bir yazı göndererek, maaşın kesilmesini istediğini, aksinin ispat edilmemesi halinde maaşını bir daha alamayacağını öğrendi. 
     Emekli Sandığı Genel Müdürlüğü'nün bankaya gönderdiği yazıda, ''Emine Tokat'ın ölümü nedeniyle maaş ödenmemesi'' yönündeki yazı üzerine yaşlı kadın, nüfusa kayıtlı olduğu Diyarbakır Nüfus Müdürlüğü'nden ''sağ'' olduğuna ilişkin evrak çıkarmaya çalışırken, Emekli Sandığı'ndan bu kez de Tokat'ın bekar olan ve babasından emekli maaşı alan kızı Naciye Tokat'a da 55 , ''Annesinin ölüm belgesini göndermesi gerektiğini'' bildiren bir yazı geldi. 
     Bu arada, Bursa'nın Gemlik İlçesi'ne kız kardeşini ziyarete geldiğinde muayene olmak amacıyla İstanbul Göz Hastanesi'ne giden Emine Tokat, buradaki bilgisayar kayıtlarından da ''öldüğü gerekçesiyle'' sağlık karnesine el konulduğunu öğrendi. 
     Tokat, AA muhabirine, yaşarken, devlet nezdinde ölmüş görünmenin şaşkınlığını yaşadığını, sorunun çözümü için kızıyla birlikte ilgili kurumlara başvurduklarını söyledi. 
     Emine Tokat, araştırmasında, hatanın, 1989 yılında Ziraat Bankası'nın başka bir şubesinde açtırdığı hesabında 10 yıldır hiçbir hareket olmamasından kaynaklandığını belirlediğini bildirdi. Tokat, bankanın, hesabındaki 4 milyon lirayla ilgili olarak 1994-2004 yılları arasında işlem yaptırmayınca, öldüğünü zannederek durumu Emekli Sandığı'na bildirdiğini ve söz konusu hesabı Merkez Bankası'na devrettiğini öğrendiğini anlattı. 
     Tokat, ''Allah'a şükür sağlığım yerinde. Yaşadığıma dair gerekli belgeleri aldım, sorunun en kısa sürede çözüleceğine inanıyorum'' dedi. 
     
</TEXT>
</DOC>
