<DOC>
<DOCNO> 266576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko34.html </URL>
<DATE> 2004/08/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Babacan Kredi konusunda herkes ayağını yorganına göre uzatacak 
</HEADLINE>
<TEXT>

     Ekonomiden Sorumlu Devlet Bakanı Ali Babacan, kredi kartı ve tüketici kredileri konusunda bankalar ve halkın, ''ayağını yorganına göre'' uzatması gerektiğini söyledi. 
     Babacan, NTV'de ekonomiye ilişkin açıklamaları sırasında, devletin, bir yandan düzenleme yaparken, diğer yandan herkesin başına bir polis koyamayacağını ifade ederken, 'Halkımız geliri ne ise ona göre harcayacak'' dedi. 
     Bankaların, sanayiye, KOBİ'lere ve tüketicilere daha fazla kredi vermesinin sağlıklı bir şey olduğunu anlatan Babacan, bankaların kredi kartlarıyla ilgili takipteki alacaklarının oranlarının düşük olduğunu kaydetti. 
     Devletin, bankacılıkla ilgili düzenleyici görevi olduğunu, bunu da yapacağını anlatan Devlet Bakanı Babacan, şunları söyledi 
     ''Bu yapılırken, serbest piyasanın rahat işlemesiyle ilgili özelliklerin de göz önünde bulundurması lazım. Burada anahtar şu Herkes ayağını yorganına göre uzatacak. Bankalarımız da, tüketicilerimiz de, halkımız da böyle yapacak. Devlet bir yandan düzenleme yaparken bir yanda da herkesin başına bir polis koyamaz. Halkımız da geliri neyse o kadar harcayacak.'' 
     
     BAKAN, DEDESİNDEN ÖRNEK VERDİ 
     Babacan, banka kredileri ve borç ödeme konusunda dedesinden örnek verirken, ''rahmetli dedem veresiye mal da satardı. Bir lafı vardı İtimadı bir lütuf sayıp borca sarılma, bir gün gelir senden istenir şeklinde. Bunun bilincinde olunması lazım'' diye konuştu. 
     Bankacılık yasasında amaçlarının, Türkiye'deki bankacılık sisteminin mevzuat çerçevesinin Avrupa Birliğine daha da yaklaştırmak olduğunu söyleyen Babacan, ''temel amacımız, dünyadaki iyi uygulamalar neyse, Türkiye'de de öyle olsun istiyoruz. Bunun ötesinde farklı bir şey yok'' dedi. 
     Bankaların durumunun daha iyiye gittiğini ifade eden Babacan, ''Açık pozisyon konusu ortadan kalkmış BDDK, Merkez Bankası bunları günce gün takip ediyor'' şeklinde konuştu. 

     
</TEXT>
</DOC>
