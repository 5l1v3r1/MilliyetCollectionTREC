<DOC>
<DOCNO> 296264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy03.html </URL>
<DATE> 2004/12/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Mehmet Ağar'ın 'icazet' korkusu 
</HEADLINE>
<TEXT>

     DYP Genel Başkanı Mehmet Ağar, kamuoyunda yaygın bir dışarıdan "icazet" alma ön yargısı olduğuna işaret ederek, böyle algılanabileceği kaygısıyla, bazı Atlantik aşırı seyahatlerini iptal ettiğini söyledi. 
     Ağar, katıldığı bir televizyon programında Türkiye'de dışarıdan icazetli olmayanların başbakan olamadığı yolunda bir kanaat bulunduğu anımsatılarak, "İcazete talip olacak mısınız" diye sorulması üzerine, "Böyle bir yaygın kanaat var. Bu kanaat olduğu için de ben gitmem lazım gelen bazı Atlantik aşırı seyahatleri de iptal ettim" karşılığını verdi. 
     Ağar, şöyle konuştu 
     "Özellikle bu tür hiçbir seyahat yapmayacağım. Mecburiyet olmazsa yurt dışına da gitmeyeceğim. Bizim icazet alacağımız yegane yer millet. Bir icazet düzenine girmenin hiç bir doğru tarafı yok. Birtakım siyasetçilerimiz tabii bunu bir refarans olarak özellikle medyaya taşıyarak daha bir güç sahibi olurum diye algılıyor. Benim böyle bir algılamam yok. Bizim seçmenimiz Türkiye'dedir. Washington'da, Brüksel'de, Paris'te filan biz seçmen arayamayacağız." 
     
     "DYP KİLO ALIYOR" 
     Ağar, 9'uncu Cumhurbaşkanı Süleyman Demirel'in "Doğru Yol'da toparlanın" çağrısını, "Manevi değeri var. Dolayısıyla motive etmiştir, ivme kazandırmıştır" diye değerlendirdi. 
     Anadolu'da dile getirilen "et tuttu" sözünü anımsatan Ağar, "Parti et tuttu. Zafiyet dönemini geçirdi. Parti kiloyu almaya devam edecek" diye konuştu. 
     
     KENDİ ADAMINI KENDİR KURTAR 
     Irak'ta Türkler'e yönelik saldırılara da değinen Ağar, Türk şoförlerin yoksulluk ve çaresizlikten ölüme karşı gittiklerini söyledi. 
     Ağar, "Orada adamlarımız kaçırılıyor. Kimsenin ilgilendiği falan yok. Özel teşebbüs. Allah eksikliğini vermesin. Türkiye'de her işin altından kalkarız. İngiltere'den fazla olduk aşağı yukarı verdiğimiz kayıplar. Bizim özel sektör o işin de sektörünü yakalamış. Organizasyon yoluyla kendi adamlarını kurtarıyorlar. Bizimkilerden bir teşekkür, ilgi bile göremiyorlar. Kendi adamını kendin kurtar" diye konuştu. 
     
</TEXT>
</DOC>
