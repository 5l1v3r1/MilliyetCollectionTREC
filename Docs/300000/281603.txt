<DOC>
<DOCNO> 281603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo31.html </URL>
<DATE> 2004/10/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Canaydın 100. yılda camiamıza iyi günler yaşatacağız... 
</HEADLINE>
<TEXT>

     Galatasaray Yönetim Kurulu'nu kabul eden Devlet Bakanı ve Başbakan Yardımcısı Mehmet Ali Şahin, ''Bir kulübün 100 yıllık geçmişe sahip olması iftihar edilecek bir konu'' dedi. 
     Galatasaray'ın 100. yılı kutlamaları çerçevesinde Ankara'da ziyaretlerde bulanan Galatasaray Kulübü Başkanı Özhan Canaydın ve yönetim kurulu üyelerini kabul eden Bakan Şahin, Galatasaray Kulübü ve yönetimini kulübün 100. yılı nedeniyle tebrik ettiğini belirterek, ''Sarı-kırmızılı kulüp ve camiası 100 yıllık geçmişini, gelecek arzusuyla kutluyor. Sıkıntıları aşmış ve özellikle futboldaki başarılı sonuçlarıyla ilerliyor. Hangi kulübe sempati duyduğumu söylememe gerek yok'' diye konuştu. 
     Kulüp başkanı Özhan Canaydın ise Galatasaray'ın şanlı tarihinin 100. yaştan gün almaya başladığını ve bunu 2005 Ekim ayına kadar kutlayacaklarını ifade ederek, ''100. yılda camiamıza ve Türk halkına iyi günler yaşatacağız'' dedi. 
     Türk sporuna ve Galatasaray'a hizmetlerinden dolayı Bakan Şahin'e teşekkür eden Canaydın, 100. yılını kutlayan bir camia olarak çok mutlu olduklarını söyledi. 
     
     BAKANA UEFA KUPASI VE FORMA 
     Özhan Canaydın, kabulde Bakan Şahin'e minyatür bir UEFA Kupası ile Kamerunlu futbolcu Song'un 4 numaralı formasını hediye etti. 
     Bakan Şahin, Galatasaray formasının saklanmak için değil giyilmek için olduğunu ifade ederken, Avrupa Kupası'nda mücadele eden takımların bu haftaki maçlarıyla ilgili olarak, ''Türkiye'yi temsil eden takımların Avrupa'da Galatasaray'ın başarısını göstermelerini arzu ediyorum. Bu akşam Fenerbahçe'den de galibiyet bekliyorum'' diye konuştu. 
     Bu akşamki karşılaşmayı izleyeceğini vurgulayan Canaydın da Fransa'nın Olympique Lyon takımıyla karşılaşacak Fenerbahçe'ye başarılar dileyerek, ''Alınacak her galibiyet Türkiye'nin puanını artırarak tüm kulüplerimiz için avantaj sağlayacak'' dedi. 
     
     BAŞBAKAN ERDOĞAN DA KUTLADI 
     Devlet Bakanı ve Başbakan Yardımcısı Mehmet Ali Şahin'in kabulünden sonra Galatasaraylı yöneticiler binadan ayrılırken, aynı sırada Başbakanlık binasını terketmekte olan Başbakan Recep Tayyip Erdoğan da ayaküstü sarı-kırmızılılarla bir araya geldi. 
     Galatasaray Kulübü İkinci Başkanı Ergun Gürsoy, Başbakan Erdoğan'ın kısa süren görüşmede 100. yılı nedeniyle kendilerini tebrik ettiğini belirterek, Seyrantepe'de yapılacak tesislerin de kendilerine hayırlı olmasını dilediğini söyledi. 
     
</TEXT>
</DOC>
