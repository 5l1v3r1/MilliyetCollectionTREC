<DOC>
<DOCNO> 263215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur28.html </URL>
<DATE> 2004/08/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TOKİ'nin inşaatında hatalı kazı iddiası .. 
</HEADLINE>
<TEXT>

     Rize'de, Toplu Konut İdaresi TOKİ tarafından yaptırılan ve yıl sonuna kadar bitirilmesi planlanan afet evlerinin bulunduğu alanda, inşaatı gerçekleştiren firma tarafından yapılan hatalı kazı sonucu, 7 katlı apartmanın temelinde çatlaklar oluştuğu iddia edildi. 
     Rize Belediye Başkan Yardımcısı Mehmet Çolakoğlu, AA muhabirine, belediye görevlilerinin bölgede inceleme yaptıklarını ve tedbirsizlikten dolayı Receboğlu Apartmanı'nın oturulamaz duruma geldiğini söyledi. 
     Apartman sakinlerine evlerini bir an önce boşaltmaları konusunda tebligatta bulunduklarını belirten Çolakoğlu, ''Müteahhit firmanın gerekli tedbiri almaması sonucunda bu durum ortaya çıktı. Ayrıca çalışmalar sonucu belediye yollarında da zarar oluştu. Firmaya tebliğ ettik, eğer istinat duvarı yapmazsa çalışmaları durdurma kararı alacağız'' dedi. 
     Rize Valisi Enver Salihoğlu da, afet konutlarının kontrolünün TOKİ'ye ait olduğunu belirterek, şunları kaydetti 
     ''Bu konu ile ilgili bize bir yazı gelirse gereğini yaparız. Vatandaşımız mağdur edilemez. Eğer gerçekten vatandaş mağdur edilmiş ise hukuki süreç başlatılabilir. Bu da vatandaşın lehine sonuçlanır ve müteahhit firma cezalandırılır. Bu tür işlerde kim olursa olsun devlete iş yapıyorum diye keyfi davranamaz. İş başlangıcında gerekli tedbirleri almaları gerekirdi. Belediye eğer bu binanın boşlatılması konusunda bir karar verirse, ailenin mağdur edilmemesi için elimizden geleni yaparız.'' Bina sahibi Abdurrahman Delihasan ise, yetkili firmayı çalışmalara başlamadan önce gerekli önlemleri almaları için uyardıklarını, ancak önlem almadığını ve mahkemeye başvurmaktan başka çareleri kalmadığını söyledi. 
     Firma yetkilileri, vatandaşın hakkını hukuk kuralları çerçevesinde aramasının doğal olduğunu, kendilerinin çalışmalarına devam edeceklerini belirttiler. 
     
</TEXT>
</DOC>
