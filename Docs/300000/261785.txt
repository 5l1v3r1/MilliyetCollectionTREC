<DOC>
<DOCNO> 261785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy12.html </URL>
<DATE> 2004/08/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
AKP'li Köşdere Attan sonra, Malta adası'ndaki kaleyi de getireceğiz 
</HEADLINE>
<TEXT>

     AK Parti Çanakkale Milletvekili İbrahim Köşdere, Troy filminde kullanılan tahta atın ardından, Malta Adası'nda bulunan kaleyi Çanakkale'ye getireceklerini söyledi. 
     Köşdere, düzenlediği basın toplantısında, Gelibolu Yarımadası'ndan sonra Troya'nın Çanakkale'ye ikinci bir dinamizm kazandırdığını belirtti. Truva atının Türkiye'ye getirilmesinin ardından, yine filmde kullanılan kalenin de Çanakkale'ye kazandırılması için girişim başlattıklarını ifade eden Köşdere, Gelibolu Yarımadası ve Truva'nın, Çanakkale için iki önemli turizm merkezi olduğunu vurguladı. 
     İbrahim Köşdere, Gelibolu Yarımadası'na ve şehitliklere yapılan yatırımın ardından, Truva filmi ile birlikte meydana gelen gelişmelerin son derece olumlu olduğuna dikkati çekti. Köşdere, ''Troy filminde kullanılan atın Çanakkale'ye getirilmesinin ardından, yine filmde kullanılan ve orijinaline uygun olarak yapılan Malta Adası'ndaki kaleyi Çanakkale'ye kazandırma çalışmalarına başladık. Bu konu ile ilgili görüşmeler devam ediyor ve olumsuz bir cevap almadık'' dedi. 
     Köşdere, Kültür ve Turizm Bakanlığı'nın, kalenin Türkiye'ye getirilmesi için gerekli olan ödeneği vermeye hazır olduğunu sözlerine ekledi. 

     
</TEXT>
</DOC>
