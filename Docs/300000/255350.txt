<DOC>
<DOCNO> 255350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko14.html </URL>
<DATE> 2004/07/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk Telekom özelleştirmesinde bilgilendirme süreci uzatıldı 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirilmesiyle ilgili bilgilendirme sürecinin bazı firmalardan gelen talep üzerine ay sonuna kadar uzatıldığını açıkladı. 
     Yıldırım, PTT tarafından Ahlatlıbel tesislerinde düzenlenen sempozyuma gelişinde, gazetecilerin Türk Telekom'un özelleştirmesiyle ilgili sorusunu yanıtlarken, bilgilendirme sürecini 15 Temmuz diye planladıklarını, ancak özelleştirmeyle ilgilenen bazı yabancı firmaların ek süre istediklerini, bunun üzerine bilgilendirme sürecini ay sonuna kadar uzattıklarını söyledi. 
     Yıldırım, ihale sürecinin ne zaman başlayacağının sorulması üzerine, ''Çok fazla sapma yok. Ay sonunda durumu değerlendirip, takvimi açıklayacağız'' dedi. 
     Yıldırım, blok satış ihale ilanının ne zaman yayınlanacağına ilişkin soruyu yanıtlarken, bu ayın sonunda takvimin belli olacağını tekrarlayarak, bu takvime göre açıklanacağını ifade etti. 
     Türk Telekom'un özelleştirilmesiyle ilgili bilgilendirme sürecinin daha önce 15 Temmuz'da tamamlanacağı açıklanmıştı. 
     
     THY 
     Yıldırım, Türk Hava Yolları'nın THY özelleştirilmesi konusunda daha önce yapılan açıklamalar anımsatılarak, ''THY ile Ulaştırma Bakanlığı ters düştü'', şeklinde bir değerlendirme yapıldığını, bu konuda bilgi istenmesi üzerine, THY ile her zaman görüşüldüğünü, daha önce yaptığı açıklamaların da yetirince açık olduğunu söyledi. 
     Yıldırım, THY'nin verilen süre içerisinde özelleştirilmediği takdirde, bakanlığa bağlanmasının Özelleştirme Üst Kurulu'nca değerlendirileceğini, bunun zaten rutin bir işlem olduğunu sözlerine ekledi. 
     
</TEXT>
</DOC>
