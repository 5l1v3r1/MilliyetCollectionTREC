<DOC>
<DOCNO> 253777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun09.html </URL>
<DATE> 2004/07/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Financial Times Avrupa'nın başı Kıbrıs'ta derde giriyor... 
</HEADLINE>
<TEXT>

     AB Komisyonu'nun dün açıkladığı Kıbrıs paketi İngiliz Financial Times gazetesinde... Gazetenin yazarlarından Quentin Peel'e göre "Kıbrıs konusunda Avrupa'nın başı derde giriyor". Peel, Avrupa Komisyonu'nun dün açıkladığı ekonomik pakede Kıbrıslı Rum liderlerin bütün güçleriyle karşı çıkacağı tahmininde bulunuyor. 
     Bu pakette kuzey Kıbrıs'a 259 milyon Euro yardım verilmesi, limanlarının ticarete açılması ve yüzde 14'e varan gümrük vergilerinin kaldırılması gibi kararlar yer almıştı. 
     Financial Times'ın yazarı şöyle diyor 
     "Kıbrıs hükümeti, Kuzey Kıbrıs yönetiminin Avrupa Birliği'nin yapısal fonlarıyla desteklenmesine razı. Ama kuzey Kıbrıs'la diğer Avrupa Birliği limanları arasında doğrudan ticaretin başlamasına, karşı. Gerekirse Avrupa Adalet Divanı'na kadar çıkarak bu öneriyle mücadele edeceklerini söylüyorlar. 
     "Liderleri Tasos Papadopulos, kuzeyin bütün ticaretinin kendi topraklarından geçmesini istiyor bu da Kuzey Kıbrıslı ihracatçıların katma değer vergisi ödemek için uzun bir bürokratik süreçten geçmesi demek. 
     "Yasal ayrıntılarda ısrarcı olan bu can sıkıcı tavır, Kıbrıs Cumhuriyeti'nin, Kıbrıslı Türklerin refahını düşünmediği izlenimi yaratıyor. Sanki amaç, Kıbrıslı Türklerin dünyayla olan ilişkilerinde daima Rumların aracı olmasını güvenceye almak." Financial Times'taki yazının devamında Kıbrıslı Türk Başbakan Mehmet Ali Talat'ın sözlerine yer veriliyor. Talat'ın 'hedefimiz bağımsızlık değil özyönetim' sözleri aktarılıyor. 
     
     Rumlara eleştiri 

     Ve Kıbrıslı Rum liderlere bir eleştiri daha getiriliyor 
     "Lefkoşa'daki hükümet anlaşma için ne ekonomik ne de siyasi hazırlık yapmış anlaşılan. Çünkü Rauf Denktaş'ın 'Hayır' diyeceğine emindiler. Bugün bile, birleşme görüşmelerini nasıl yeniden rayına oturtacakları konusunda bir stratejileri yok... 
     "Bu konuda her iki tarafın da siyasi jestler yapması ve anlaşma için şart olan karşılıklı güveni sağlaması gerek Türkiye kuzeydeki askerlerinin sayısını tek taraflı olarak azaltabilir. 
     "Talat, Rumların haksız rekabetten endişe etmemesi için AB müktesebatını uygulamaya başlayabilir. Kıbrıslı Rumlar da ardı arkası gelmeyen şekilci yasal tartışmaları bir kenara bırakarak Kıbrıslı Türklerin dünyaya yeniden katılmasına izin vermeli. İç politika meselelerini Brüksel'de halletmeye çalışan bir Kıbrıs, teşekkür beklemesin." 
     
</TEXT>
</DOC>
