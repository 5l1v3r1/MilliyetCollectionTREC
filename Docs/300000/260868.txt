<DOC>
<DOCNO> 260868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo26.html </URL>
<DATE> 2004/08/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
12 Dev Adam'da yüzler gülüyor... 
</HEADLINE>
<TEXT>

     Antrenör Bogdan Tanjeviç yönetiminde oynadığı ilk 2 hazırlık maçında da Yeni Zelanda'yı yenen A Milli Erkek Basketbol Takımı'nda yüzler gülüyor. 
     A Milli Takım Genel Menajeri Doğan Hakyemez, Tanjeviç'in takıma oturtmaya çalıştığı sistemin yavaş yavaş meyvelerini vermeye başladığını vurgulayarak, ''Yeni Zelanda karşısındaki mücadelemiz beni çok mutlu etti, ileride çok daha iyi olacağız'' dedi. 
     Hakyemez, AA muhabirine yaptığı açıklamada, 34. Avrupa Şampiyonası Eleme Grubu maçları için 25 Temmuz'da hazırlıklara başladıklarını hatırlatarak, henüz çok kısa bir süre çalışma olanağı bulduklarını antrenör Bogdan Tanjeviç'in, takıma oynatmayı düşündüğü sistemi oturtmaya çalıştığını kaydetti. 
     Tanjeviç'in Türk basketboluna bir mesaj vermeye çalıştığını anlatan Doğan Hakyemez, şöyle konuştu 
     ''Ülke olarak çok genç ve yetenekli bir altyapıya sahibiz. Ancak bugüne kadarki dönemde bu genç yetenekler takımlarında yeterince oynama şansı bulamadı. Yeni Zelanda ile yapılan 2 maç gösterdi ki, geçen sezon kulüplerinde çok az oynama dakikaları bulabilen, hatta hiç oynatılmayan bu gençlere A Milli Takım'da süreler verildi. Üstelik de kritik anlarda oyuna sokuldu ve onlardan gerekli verimin alındığını herkes gördü. Tanjeviç'in ilk aşamada bu konuda çok başarılı olduğunu sevinerek gördük. Mehmet Okur, İbrahim Kutluay ve Hidayet Türkoğlu gibi deneyimli oyunculara yardımcı oldular ve milli takıma faydalar sağladılar.'' Yeni Zelanda'nın, Türkiye'nin 9., ABD'nin 6. olduğu 2002'deki Dünya Şampiyonası'nda 4.'lüğü elde ettiğini, 2 aydır da Atina Olimpiyat Oyunları'na hazırlanan, uzun süredir yanyana oynayan oyunculardan kurulu bir karoya sahip olduğunu anlatan Hakyemez, ''Böyle bir takımı üst üste 2 kez bu sistemle yenmek çok önemliydi. Takımımızın performansından çok mutluyum, ileride çok daha iyi olacağımızı düşünüyorum'' diye konuştu. 
     
</TEXT>
</DOC>
