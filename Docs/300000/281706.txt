<DOC>
<DOCNO> 281706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/guncel/gun04.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Af' sahipsiz kaldı 
</HEADLINE>
<TEXT>


Yükseköğretim öğrencilerine af konusunda AKP, "İlk adımı biz atarsak türban için derler. CHP teklif getirsin", CHP ise, "AKP affı tek başına da çıkarabilir" diyor 

BAHAR ATAKAN Ankara 

Başbakan Recep Tayyip Erdoğan'ın yükseköğretim öğrencilerine yönelik af konusunda topu CHP'ye atması, partide tartışma yarattı. CHP yönetimi, "AKP bunu tek başına da çıkarabilir" görüşünü savunurken, TBMM Eğitim Komisyonu üyesi milletvekilleri, konuyu daha önce Genel Başkan Deniz Baykal'a ilettiklerini ve son sözü Baykal'ın söyleyeceğini ifade etti. 
Türkiye genelinde yaklaşık 80 bin öğrenciyi ilgilendiren af, hükümet ve TBMM'de tartışma yarattı. Milli Eğitim Bakanlığı bürokratlarının af çalışmasını gelecek hafta sonuçlandıracağı belirtilirken, Başbakan Recep Tayyip Erdoğan başkanlığında önceki akşam toplanan AKP Merkez Yürütme Kurulu'nda da af tartışıldı. Toplantıda, "Biz yapınca türban için deniyor. CHP getirirse destek verelim" düşüncesi öne çıktı. 
CHP yönetimi de AKP'nin "teklifi CHP hazırlasın" önerisine soğuk bakarken, işbirliğine dayalı ortak çalışmaya yeşil ışık yaktı. 

'İdeolojik yaklaşmayın' 
TBMM Eğitim Komisyonu'nun CHP'li üyeleri ise farklı görüşleri savundu. Ankara Milletvekili Mehmet Tomanbay, "AB'de 'af' yok. AKP, topu bize atarak kendi amaçlarına hizmet edecek" dedi. İstanbul Milletvekili Berhan Şimşek de "Başbakan, CHP'nin bugüne kadar getirdiklerinin hangisine 'evet' demiş" diye konuştu. Affa iki partinin de ideolojik yaklaşmamasını isteyen öğrenci temsilcileri, "Biz bütün öğrenciler için bunu istiyoruz. Herkes buna göre değerlendirmeli" şeklinde konuştu. 


</TEXT>
</DOC>
