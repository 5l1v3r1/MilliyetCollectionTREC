<DOC>
<DOCNO> 283408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun53.html </URL>
<DATE> 2004/10/26/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Uluslararası af örgütü ABD'yi kınadı 
</HEADLINE>
<TEXT>

     Uluslararası Af Örgütü, ABD'nin ''teröre karşı savaş''ta, işkenceyi, zalim ve insani olmayan muameleyi reddetme konusundaki yükümlülüklerini yerine getirmediğini bildirdi. 
     ABD yönetiminin 11 Eylül saldırılarından sonraki tutumunu kınayan örgütün raporunda, ''Hükümetin benimsediği savaş zihniyeti, savaş yasalarına saygı gösterme taahhüdüyle uyuşmuyor. Hükümet bu yolda temel insan hakları ilkelerini göz ardı etti'' denildi. 
     Raporda Washington, ulusal güvenlik ve ''askeri gereklilik'' gerekçesiyle temel hakları ayaklar altına almakla suçlandı. 
     Raporda, ''Washington'ın en hafifinden, korumayı azaltarak ve kötü muamele suçlamalarına yeterli cevabı vermeyerek, işkence ve kötü muamele koşulları yaratmaktan suçlu olduğu'' kaydedildi. Örgüt, ''ABD'nin, her koşulda işkence ve kötü muameleyi reddetme konusundaki uluslararası yükümlülüklerine aykırı olarak, çeşitli sorgulama tekniklerinin kullanılmasına izin verdiğini'' bildirdi. 
     ABD'nin uyguladığı çifte standardın, bu ülkenin insan hakları konusundaki küresel söylemine olan güvenilirliğini büyük ölçüde zayıflattığı da raporda vurgulandı. 
     Uluslararası Af Örgütü, Washington'dan uluslararası haklarla ilgili hukuka uyma konusunda, tavrını temelden değiştirmesini de istedi. Raporda, ''Bu raporun mesajı, işkence ile zalimce ve insani olmayan muamelenin önlenmesinin, tamamıyla siyasi irade meselesi olduğudur'' denildi. 
     
</TEXT>
</DOC>
