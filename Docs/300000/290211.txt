<DOC>
<DOCNO> 290211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo28.html </URL>
<DATE> 2004/11/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gençlerbirliği, A. Sebatspor'u zorlu rakip olarak görüyor... 
</HEADLINE>
<TEXT>

     Teknik direktör Oğuz Çetin'in gelmesiyle çıkışa geçen Gençlerbirliği, Birinci Süper Lig'de pazar günü karşılaşacağı Akçaabat Sebatspor'u zorlu rakip olarak görüyor. 
     Kulüp basın sözcüsü Muammer Akyüz, son haftalarda çıkışta olan takımlarını lige verilen aranın olumsuz yönde etkilediğini belirterek, ''Akçaabat Sebatspor karşılaşması bana göre sahamızda yapacağımız en zor maçlardan biri olacak'' dedi. 
     Rakiplerinin puan cetvelindeki yerine bakarak bu maçın kolay geçeceği inancında olmadıklarını vurgulayan Akyüz, ''Rakibimiz özellikle son haftalarda çok iyi futbol oynuyor. Bunun bariz örneği de İstanbul'daki Galatasaray maçıdır. Bunun bilincinde olan futbolcularımız herşeyini sahaya yansıtacak ve bu maçtan 3 puanla ayrılmasını bileceklerdir. Yoksa son haftalardaki başarımızın sekteye uğraması bundan sonraki maçlarımızı etkiler'' diye konuştu. 
     Gerek teknik kadrolarına, gerekse futbolcularına inançlarının tam olduğuna dikkati çeken Akyüz, sözlerini şöyle tamamladı 
     ''Ankaralı futbolseverleri ve taraftarlarımızı bu maçta da yanımızda görmek istiyoruz. Onların desteğiyle bu maçtan mutlaka 3 puan alacağız. Tüm futbolseverlerin de bizler gibi futbolu özlediklerine inanıyorum.'' 
     
</TEXT>
</DOC>
