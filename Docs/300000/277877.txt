<DOC>
<DOCNO> 277877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas09.html </URL>
<DATE> 2004/10/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gribi soğuk algınlığıyla karıştırmayın 
</HEADLINE>
<TEXT>

     
     Sinan KORKMAZER NEVŞEHİR, DHA 
     

NEVŞEHİR Sağlık Müdürü Dr. Salim Altekin, gribin soğuk algınlığı ile karıştırılmaması gerektiğini söyledi. Soğuk algınlığının hafif kırgınlık, burun akıntısı ve hapşırma ile kendini gösteren bir hastalık olduğunu belirten Dr. Altekin, gribin ise ateş, kas ve eklem ağrıları, halsizlik, titreme, baş ağrısı ve kuru öksürük gibi belirtiler ile başlayan bir enfeksiyon hastalığı olduğunu belirtti. 
     Dr. Aytekin, gribe yol açan influenza virüsünün çok kolay ve hızlı bulaşan bir özelliğe sahip olduğunu ifade etti. Dr. Aytekin, gribin, öksürük ve hapşırıklar ile etrafa saçılan damlacıkların hava yoluyla alınması, hasta kişi ile direk temas edilmesi ve eşyalarının kullanılması sonucu bulaştığına dikkat çekerek, özellikle çocuklarda, yaşlılarda ve kalp hastalarında oldukça ağır seyredebileceğini vurguladı. 
     Dr. Aytekin, hastalığın tedavisinin, ateşin düşürülmesi, burun akıntısının, halsizlik ve kırgınlığın giderilmesiyle mümkün olduğunu belirterek, yatak istirahatinin de gerekli olduğunu bildirdi. 
     
     VÜCUT DİRENCİNİ DÜŞÜRMEYİN 
     Gripten korunmanın başlıca yolunun vücut direncinin düşmesini engellemekten geçtiğini ifade eden Aytekin, şunları söyledi 
     "Gripten korunmak için mevsim özelliklerine uygun giyinin, bol sıvı gıdalar ile taze sebze ve meyve tüketin. Hasta olan kişilerle yakın temastan, ortak eşya kullanımından kaçının.'' 
     
</TEXT>
</DOC>
