<DOC>
<DOCNO> 266504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun07.html </URL>
<DATE> 2004/08/26/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Irak Savaşı'nın ABD'ye maliyeti, dakikada 123 bin dolar 
</HEADLINE>
<TEXT>

     Bülent Keneş AA 

Irak'ta devam eden savaşın her dakikası ABD'ye 123 bin dolara mal oluyor. Başlangıcından bu yana ise sebep olduğu maliyet, dün itibariyle, 134.5 milyar doları buluyor. 
     New York'un meşhur Times Meydanı'na konan dev bir saat Irak'ta devam eden savaşın ABD'ye maliyetini dakika dakika gösteriyor. Meydana, eski ABD Başkanı Bill Clinton'un Beyaz Saray ekibinde çalışan John Podesta'nın liderliğini yaptığı liberal bir stratejik araştırma kuruluşu olan Amerikan İlerlemesi Merkezi tarafından yerleştirilen saat, günde 177 milyon, saatte 7,4 milyon ve dakikada 122,820 dolarlık bir maliyet artışını gösteriyor. 
     New York'ta yapılacak olan Cumhuriyetçi Parti Ulusal Kongresi'nden sadece günler önce yerleştirilen 'Irak savaşı maliyet saati' şehrin en kalabalık caddesinde yayaların büyük ilgisini çekiyor. Benzer saatlere alışık olan New Yorklular, bir kaç blok ötede bulunan ve ABD'nin ulusal borcunun saniye saniye artışını gösteren bir saati ise artık kanıksamış durumdalar. 

     
</TEXT>
</DOC>
