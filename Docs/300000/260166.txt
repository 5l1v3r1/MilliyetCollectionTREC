<DOC>
<DOCNO> 260166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun04.html </URL>
<DATE> 2004/08/03/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Washington'ta "olağanüstü" güvenlik önlemleri... 
</HEADLINE>
<TEXT>

     ABD'de, IMF, Dünya Bankası ve New York borsası gibi büyük finansal kuruluşlara yönelik terör tehdidinin ortaya çıkmasının ardından başkent Washington'da özellikle ABD kongresi çevresinde olağanüstü güvenlik önlemleri alındı. 
     Kongre çevresindeki bazı yollar, süresiz kapatıldı. Otomatik silahlar taşıyan polisler, Amerikan demokrasisinin en güçlü simgesi olarak gösterilen kongrenin etrafında 14 kontrol noktası kurarak, araç trafiğini sıkı izlemeye aldı. 
     ABD kongre polis şefi Terrence Gainer, Russell ve Dirksen senato çalışma binaları arasındaki caddenin süresiz trafiğe kapatıldığını açıkladı. Gainer, sadece ABD kongresi civarında değil, ABD Federal Yüksek Mahkemesi çevresinde de araçların, oluşturulacak kontrol noktalarından geçmek zorunda olduğunu belirtti. 
     Washington polisi ise, 19'uncu caddede karşı karşıya bulunan Dünya Bankası ve IMF binalarının bulunduğu bölgede kontrol noktaları oluşturulacağını ve trafiğin dikkatle izleneceğini bildirdi. 
     ABD İç Güvenlik Bakanı Tom Ridge'in, IMF, Dünya Bankası, New York borsası, Citigroup ve Prudencial Financial kurumlarına yönelik spesifik terör tehdidine işaret etmesinin ardından çok sayıda Washington polisi, Dünya Bankası ve IMF'nin bulunduğu bölgeye yerleştirildi. Bu finansal kuruluşların ve Beyaz Saray'ın yakınındaki Foggy Bottom, Farragut North, Farragut West metro istasyonları çevresinde köpeklerle dolaşan polisler görüldü. Ridge, El Kaide'nin bu kuruluşlara bombalı araçla saldırı düzenleyebileceğine ilişkin sağlam istihbarat bilgileri aldıklarını söylemişti. 
     
     WASHINGTON BELEDİYESİ İLE KONGRE POLİSİ KARŞI KARŞIYA 
     Tom Ridge'in terör uyarısında yer almamasına karşın ABD kongresi etrafında da güvenlik önlemleri alınması ise eleştiri topladı. Ancak kongre polis şefi Gainer, tehdit düzeyinin sadece bu finans merkezlerinde değil, bütün Washington'da artırıldığını savundu. Tom Ridge ise, ülke genelinde tehdit düzeyinin sarı alarmda kalmaya devam ettiğini söylemişti. 
     Gainer, ABD kongresinin 11 Eylül komisyonu raporunda, kongrenin terör hedefi olduğuna işaret edildiğini belirterek, alınan önlemlerin de bu çerçevede olduğunu kaydetti. 
     Kongre civarında alınan önlemler, Washington Belediye Başkanı Anthony Williams ile kongre polisini karşı karşıya getirdi. 
     Williams, bölgede büyük trafik sıkışıklığına yol açan bu önlemlerin gereksiz olduğu düşüncesiyle, kapatılan yolların açılmasını talep ediyor. Anthony Williams'ın sözcüsü Tony Bullock, kongre polisinin yolları kapatmasına izin verilirse Washington'daki çeşitli federal kuruluşların da aynı yöntemi izlemesinden endişe edildiğini ve bunun bütün kentte trafiği felç edeceğini kaydetti. Bullock, ''Bu tip önlemler insanları korkutuyor. Burası Beyrut değil'' dedi. 
     ABD kongresinde 300 polis yetkilisi haftada 6 gün çalışacak. Bu durumun ayda 3 milyon dolarlık fazla mesai harcamasına yol açması bekleniyor. Olağanüstü güvenlik önlemlerinin, ABD başkanlık seçiminin yapılacağı 2 Kasım tarihine kadar sürmesi bekleniyor. 
     Washington polisi, bazı caddelere park yasağı getirdi. Yetkililer ayrıca, kamyonların kentten geçtiği yolların sayısını azaltmayı da planlıyor. 
     
</TEXT>
</DOC>
