<DOC>
<DOCNO> 296768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/kohen.html </URL>
<DATE> 2004/12/11/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
"Z Günü"ne kadar, yılmadan... 
</HEADLINE>
<TEXT>


AB zirvesine 6 gün kala, heyecanın, gerilimin doruk noktasında olması gayet doğal. Ne de olsa, 17 Aralık'ta Türkiye'nin geleceğini belirleyecek tarihi bir olay söz konusu... 
Ama bu heyecanın, her gün bilmem kaç kez değişen haberlere göre, bıkkınlığa, kızgınlığa dönüşmesine gerek yok. Türk yetkililer ve diplomatlar, her yeni taslak -ve de taslağın her kelimesi- üzerinde gereken sıkı pazarlığı yapıyorlar. 
Bunun "Z Günü"ne kadar hatta son günün son saatine kadar böyle devam edeceği biliniyor. Dolayısıyla "çoğu giden" geri sayma sürecinin "azı kalan" son bölümünde, aynı çabaları yılmadan sürdürmekten başka çare yok... 

ŞİMDİYE kadar ortaya konan her taslakta, Türkiye'nin kabul edilemez saydığı veya hoşlanmadığı maddeler üzerinde adeta bir "diplomatik savaş" verildi. Bazı cümleler değiştirilmiş veya yumuşatılmıştır. Bir kısmı -şimdilik- öyle duruyor. Halen bunlar üzerinde de "savaş" devam ediyor. 
K ğıt üzerinde henüz yer almayan, ancak bir mutabakatın sağlanacağına kesin gözüyle bakılan önemli bir husus var O da müzakere sürecinin muhtemelen Ekim 2005'te başlamasının öngörüldüğüdür. "Z Günü" karar böyle net biçimde ortaya çıkarsa, bu önemli bir başarı sayılacaktır. 
Ancak müzakere sürecinin esas amacı, kuralları, yöntemleriyle ilgili maddelerin, Türkiye'nin istek ve beklentilerini karşılaması için, daha "törpülenmesi" gerekiyor. 
Gerek Türk, gerekse yabancı diplomatlar, bu konuda umutlu görünüyorlar. Yani "Z Günü"ne kadar, müzakere sürecinden dolaşım serbestisine kadar tartışmalı maddelerin, "tüm tarafları tatmin edecek" veya bir diplomatın deyişiyle "gemiyi batırmayacak" tarzda kaleme alınabileceğine inanıyorlar. 
Dolayısıyla önümüzdeki birkaç gün içinde, bir "wording" savaşı verilecek, her kelime tartılacak ve tartışılarak taraflarca "kabul edilebilir" bir ifadenin çıkmasına çalışılacak. 
AB'de -ve genelde uluslararası kuruluşlarda- bu tür savaşlar hep verilir. Karar suretinde veya sonuç bildirgesinde, anlaşmazlıkları tam olarak halletmese de geri plana iten bir "orta yol" bulunur, bu da "lastikli" sözcüklerle ifade edilir. 
Büyük olasılıkla 17 Aralık'ta karşılaşacağımız durum da bu doğrultuda olacaktır. 

PEKİ, mutabakat sağlanamazsa, Türkiye'nin beklentileri yerine gelmez ve "Z Günü" Başbakan Tayyip Erdoğan AB liderlerinin kararını reddederse, ne olur 
Böyle kötü bir senaryodan şimdiden söz etmek doğru değil ama görüyoruz ki Türkiye'de bazı çevreler bu olasılığı işlemeye başladılar bile. 
Tabii ki, Türkiye'nin çıkarlarına karşı sayılan, onu üyelik hedeflerine tam götürmeyecek olan veya ona değiştirilmesi olanaksız koşullar empoze eden bir kararı kabul etmesi söz konusu olamaz. O takdirde Ankara -daha önce 1997'de Lüksemburg zirvesinden sonra yaptığı gibi- AB'yle diyaloğu askıya alabilir. 
Şimdiden öne sürülen olumsuz senaryo hakkında söylenebilecek şey, 2004 Brüksel zirvesi sonrasının 1997 Lüksemburg zirvesi sonrasından farklı sonuçlara yol açabileceğidir. Bu kez şartların ve konjonktürün farklı olması nedeniyle, AB'nin daha ileri bir tarihte Türkiye'nin istekleri doğrultusunda üyelik sürecini başlatması ihtimali zayıflayacaktır. Yani bu durumda üyelik perspektifi tamamen rafa kalkabilir. Bunun Türkiye'nin politikaları, ekonomisi, AB vizyonu çerçevesindeki kazanımları üzerindeki olumsuz etkilerini de iyi hesaplamak lazım. 
Şu anda doğru olan şey, Çetin Altan'ın sloganlaşmış deyimiyle "enseyi karartmamak" ve "Z Günü"ne kadar bu mücadeleyi bıkmadan, yılmadan sürdürmektir... 



</TEXT>
</DOC>
