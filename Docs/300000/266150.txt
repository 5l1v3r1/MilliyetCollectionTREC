<DOC>
<DOCNO> 266150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun07.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniversiteli otobüs şoförlerine talep çok' 
</HEADLINE>
<TEXT>


Dumlupınar Üniversitesi'nin yetiştirdiği otobüs şoförleri, piyasadan gelen talebi karşılayamıyor 

HABER MERKEZİ 

Kütahya Dumlupınar Üniversitesi, "otobüs kaptanlığı" eğitimini de içeren eğitim programında yetişen öğrencilere piyasadan yönelen talebi karşılayamadıklarını açıkladı. 
Üniversitenin açıklamasında, yılın ilk 5 ayında, kazaların 2003'ün aynı dönemine göre yüzde 16, ölümlerin de yüzde 22.2 arttığına dikkat çekildi. Yetersiz bilinçlenme ve trafik kültürüne karşı harekete geçilmedikçe kayıpların artacağı kaydedildi. 
Ulaşımda karayolunun ağırlıkta olması nedeniyle şehirlerarası yolcu taşımacılığının otobüslerle yapıldığı, "dünyada Türkiye dışında 1500 kilometrelik otobüs yolculuğunun yapılmadığı" anlatılan açıklamada, üniversitenin şoförlerin eğitimi için bir ilke imza attığı vurgulandı. 
Açıklamaya göre, Dumlupınar Üniversitesi, 1996-97 öğretim yılında, Kütahya Meslek Yüksekokulu Karayolu Taşımacılık Hizmetleri Bölümü'nü kurdu. "Şoförlük" kaptanlık , "host" ve "hosteslik" ile "otobüs işletmeciliği" programlarında 30 öğrenci eğitim görüyor. Bu sayı, şirketlerden gelen talepleri karşılamaya yetmiyor. Üniversite, sektörde çalışan şoförlere de eğitim hizmeti sunuyor. 


</TEXT>
</DOC>
