<DOC>
<DOCNO> 268371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun04.html </URL>
<DATE> 2004/09/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Cheney, Kerry'yi eleştiri bombardımanına tuttu... 
</HEADLINE>
<TEXT>

     Bülent Keneş AA 

Tema olarak gün boyu ''Fırsatlar Ülkesi'' konusunun işlendiği New York'taki Cumhuriyetçi Parti Kongresi'nin üçüncü gününün ana konuşmalarına Demokrat Parti adayı John F. Kerry'ye yönelik sert eleştiriler damgasını vurdu. 
     Cumhuriyetçi Parti'nin ağır topu ABD Başkan Yardımcısı Dick Cheney ve Cheney'den hemen önce söz alan Demokrat Parti'den senatör Zell Miller, yaptıkları konuşmalarda, Kerry'ye kongre boyunca yapılan en sert eleştirileri yönelttiler. 
     Konuşmasına ABD Başkan Yardımcılığına yeniden aday olmayı kabul ettiğini açıklayarak başlayan Cheney, bir dönüm noktasında olduğunu söylediği ABD'nin içinde bulunduğu tehlikenin en yüksek seviyede olduğunu ileri sürdü. 
     Cheney, ''Bu büyük ülkenin mucizesini gelecek nesiller için korumak üzere Başkan Bush yeniden Beyaz Saray'daki ofisine getirilmelidir'' dedi. 
     
     ''KERRY YANLIŞ YOLDA'' 
     ABD siyasi tarihinin en güçlü başkan yardımcılarından biri olan Cheney, ''Tarih boyunca liderlerimizin, yurtdışından gelen tehditleri nasıl göğüsleyeceği ve Amerikan halkını güven içinde nasıl tutacağı konusunda hayati kararlar almaları gereken anlar olmuştur. Bu ulus bu tür belirleyici anlardan birini daha yaşamaktadır'' şeklinde konuştu. 
     Cheney konuşmasında, başkan seçilmesi durumunda ABD'nin Birleşmiş Milletler onayı olmaksızın güç kullanmayacağını söyleyen Kerry'ye sert eleştiriler yöneltirken, salondakiler BM sözünü duyar duymaz yuhalamada bulundular. 
     ABD ne zaman dış politikada kritik bir meydan okumayla karşılaşsa Senatör Kerry'nin hep yanlış hareket ettiğini ileri süren Cheney, Demokrat liderlerin 11 Eylül saldırılarının ülkeyi ne kadar ciddi derecede tehdit ettiğini bile gereğince algılayamadığını iddia etti. 
     Cheney şöyle konuştu 
     ''Tarih güçlü ve amacı olan bir Amerika'nın özgürlüğümüzü korumak ve bizi güvende tutmak için ne kadar hayati önemde olduğunu göstermiştir. Ancak yine bu konuda da Senatör Kerry yanlış bir tutum içindedir. Hatta 11 Eylül sonrası dönemde bile Senatör Kerry dünyanın nasıl değiştiğini anlamış gibi gözükmemektedir. Bir senatör ulusa zarar vermeden 20 yıl boyuna yanlış yolda olabilir. Fakat bir başkan kararlarında isabetli olmalıdır. Tehlikelerle dolu bu zamanda Amerika doğru karar veren bir başkana ihtiyaç duymaktadır.'' 
     
     ''KERRY'DEN BAŞKOMUTAN OLMAZ'' 
     Kerry'nin bir başkomutan olamayacağını ifade ederek, ABD Başkanı olacak kişinin aynı zamanda başkomutan olacağını da hatırlatan Cheney, savaş zamanında başkomutanın temel sorumluluğunun savaştaki askerlerine destek olmak olduğunu kaydederek Kerry'yi yerden yere vurdu. 
     Büyük bir lider olmak için Kerry'nin gerekli vizyona sahip olmadığını da ileri süren, ancak Başkan Bush'ta bu vizyonun bulunduğunu söyleyen Cheney, ''Amerika'nın dünyadaki rolü konusunda Senatör Kerry ile Başkan Bush arasındaki fark çok keskindir, dolayısıyla ülke için tehlike fırsat da çok yüksektir'' dedi. 
     Diğer konularda ABD için iyimser bir tablo çizen Cheney, ''İnanarak büyük hayaller kuran insanların bu hayalleri, kendileri için olmazsa bile, çocukları ve torunları için gerçek olur... Bize hediye olarak verilen sınırsız olanakları biz de bizden sonra geleceklere aktarmalıyız'' dedi. 
     Başkan Bush'u dünya tarihinde Amerika'yı eşsiz bir noktaya getiren geleneklerden ilham alan bir başkan olarak tanımlayan Cheney, zamanın en büyük meydan okuması olarak tanımladığı kararlı düşmanlara karşı Amerikalıların güvenliği ve özgürlüğünün korunmasını asla ihmal etmeyeceklerine söz verdi. 
     
     DEMOKRAT ADAYA DEMOKRAT DARBE 
     Cheney'den önce bir konuşma yapan Demokrat Partili senatör Zell Miller de, kendi partisinin adayı Kerry'yi yerden yere vururken Cumhuriyetçi Parti adayı Başkan Bush'a övgüler yağdırdı. 
     Kendisi için ailesinin partisinden çok daha önemli olduğunu kaydeden Miller, ailesinin geleceği için Kerry'ye değil Başkan Bush'a güvendiğini ifade etti. 
     Dünyanın kararsız bir Amerika'ya tahammülü olmadığını söyleyen Miller, ''Bu tehlike zamanında, başkanımız dik durmak için gerekli cesarete sahip. Ve bu Demokrat da onun yanında dimdik durmaktan gurur duyuyor'' dedi. 
     ''Son 20 yıldır özgürlük ve güvenlikle alakalı her önemli meselede John Kerry hep en zayıf, en yanlış ve en zigzaglar çizen ulusal figür olmuştur'' diyen Miller, Başkan Bush'un teröristleri boğazlarından yakalayarak ortadan kaldırmaya çalıştığını, Kerry'nin ise ''evet-hayır-belki'' gibi ifadelerle sadece ABD'nin düşmanlarına cesaret verip, müttefiklerin kafasını karıştırdığını ileri sürdü. 
     Miller, Kerry ile Bush arasındaki farkı da, ''John Kerry dünün savaşını yeniden yapmak istiyor. George Bush ise bugünün savaşını vermemiz ve yarının meydan okumalarına hazır olmamız gerektiğine inanıyor'' dedi. 
     
     ''DEMOKRAT LİDERLER YARGILAMA YOKSUNU'' 
     Tarih içinde Demokratlarla Cumhuriyetçilerin tehlikeler karşısında ulusun özgürlüğünü korumak için defalarca birlikte çalıştığını hatırlatan Miller, ''Fakat bugün böyle değil. Milli güvenlikten ziyade partizan siyasetten hareket eden bugünün Demokrat liderleri Amerika'yı bir kurtarıcı olarak değil, bir işgalci olarak görüyorlar'' dedi. 
     Demokrat liderlerin dünyada bugün ABD'nin izlediği yanlış yönlendirilmiş dış politikanın sebep olduğu tehlike dışında gerçek bir tehlike görmediklerini de iddia eden Miller, ''Bunlarda eksik olan yurtseverlik değil, sadece muhakeme noksanlığı'' şeklinde konuştu. 
     72 yaşındaki Miller'in, 1992 yılında yine New York'ta Madison Sqauer Garden'da yapılan Demokrat Parti Ulusal Kongresi'nde de esas konuşmalardan birini yaptığı kaydediliyor. Miller'in bu durumunun nadir rastlanan bir durum olduğu ifade ediliyor. 
     Bu arada, Çarşamba akşamı geç saatlerde Kongre'nin yapıldığı New York'a gelen Başkan Bush, New York itfaiyecileri ile biraraya geldi. Aktif ve emekli itfaiyecilerden oluşan 20 bin üyesi bulunan New York İtfaiye Derneği, Başkan Bush'la buluşmalarında desteklerini ifade ettiler. Başkan Bush bu gece yapacağı kapanış konuşmayla partisinin başkanlık adaylığını kabul edecek ve dört gün süren Kongre sona erecek. 
     
</TEXT>
</DOC>
