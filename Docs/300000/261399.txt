<DOC>
<DOCNO> 261399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo19.html </URL>
<DATE> 2004/08/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hagi Ligdeki ilk maçımızdan 3 puanla ayrılmak istiyoruz 
</HEADLINE>
<TEXT>

     Galatasaray Teknik Direktörü Gheorghe Hagi, yarın yapacakları Konyaspor maçında tek hedeflerinin galibiyet olduğunu söyledi. 
     Hagi, Florya Metin Oktay Tesisleri'nde düzenlediği basın toplantısında, çok iyi bir hazırlık dönemi geçirdiklerini belirterek, ''Artık bu çalışmalarımızın karşılığını almak istiyoruz. İlk maçımızdan mutlak 3 puanla ayrılmalıyız. Bu bizim hedefimiz ve gerçekleştirmek için elimizden geleni yapacağız'' dedi. 
     Konyaspor'un İstanbul'a iddialı geldiğini gazetelerden okuduğunu anlatan Hagi, ''Rakibimiz güçlü bir ekip. Çok zor bir maç olacak. Ancak her şey bize bağlı. İyi konsantre olup maça çıkarsak, sahadan 3 puanla ayrılırız'' şeklinde konuştu. 
     
     ''OYUNCULARIMIN HEPSİ OYNAMAYA HAZIR'' 
     Rumen teknik adam, oyuncularının hepsinin çok iyi durumda olduklarını, bu nedenle kadro kurmakta zorluk çektiğini kaydetti. 
     Sahaya 18 kişilik kadroyla çıkmak zorunda olduklarını belirten Hagi, ''Oyuncularımın hepsi oynamaya hazır. Henüz yarınki kadro konusunda karar vermedim. Ama tüm oyuncularımın oynayacak düzeyde olması beni memnun ediyor'' diye konuştu. 
     Basın mensuplarının, yeni transfer Tomas'ı yarın oynatıp oynatmayacağı sorusuna Hagi, ''Tomas bize geç katıldı. Belli bir adaptasyon dönemi var. Bu konuda kararımı vermedim. Yarın durumu belli olur'' diye yanıt verdi. 
     
     ''EN GÜZEL ÖRNEK YUNANİSTAN MİLLİ TAKIMI'' 
     Hagi, Fenerbahçe'nin ilk maçında Çaykur Rizespor karşısında puan kaybının hatırlatılması ve bunun kendi başlarına da gelip gelmeyeceğini sormaları üzerine, şunları söyledi 
     ''Maçtan önce sadece kağıt üzerinde favori vardır. Ancak her şey sahada belli olur. Sahada çok çalışmazsan galibiyete ulaşamazsın. Sadece isimle galip gelinmez. Futbolda artık dengeler sağlanmaya başladı. Benim için en güzel örnek Yunanistan Milli Takımı'dır. Yunanistan, galibiyet için çok çalışmanın ve disiplinin ne kadar önemli olduğunu kanıtladı.'' 
     
     TARAFTARA MESAJ 
     Gheorghe Hagi, sarı-kırmızılı taraftarlara yarınki Konyaspor maçı öncesi mesaj vererek, ''Eminim ki yarın stat dolu olacak. Bu takımı seven ve yanında olmak isteyenler yarın maça gelecektir. Ancak taraftarlarla birlikte olursak başarılı oluruz'' dedi. 
     Ali Sami Yen Stadı'nda oynayacak olmalarından memnunluk duyduğunu kaydeden Hagi, bir basın mensubunun, Saidou'nun gönderilmesinin gündemde olup olmadığı ile ilgili sorusuna, Konyaspor maçını konuşmak için toplantı yapıldığını belirtip yanıt vermedi. 
     
</TEXT>
</DOC>
