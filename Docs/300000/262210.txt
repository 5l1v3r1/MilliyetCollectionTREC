<DOC>
<DOCNO> 262210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas10.html </URL>
<DATE> 2004/08/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İlk kervansarayın ortasından şehirlerarası yol geçiyor .. 
</HEADLINE>
<TEXT>

     Selçuklular'ın Anadolu'daki ilk kervansarayı olan Aksaray'daki Alayhan'ın tam ortasından 50 yıldır şehirlerarası yol geçiyor. Taşları yol yapımında kullanılan tarihi kervansaray daha sonra da bakımsızlık ve geçen araçların neden olduğu sarsıntı nedeniyle zarar görmeye devam etti. 
     Ege Üniversitesi Edebiyat Fakültesi Sanat Tarihi Bölümü Öğretim Üyesi Prof. Dr. Bekir Deniz, AA muhabirine yaptığa açıklamada, Aksaray-Nevşehir karayolunun 35. kilometresindeki Alayhan'ın halinin içler acısı olduğunu söyledi. 
     1150 yılında Selçuklu Sultanı I. Mesut tarafından yaptırılan Alayhan'ın Anadolu'daki ilk kervansaray olma özelliğini taşıdığını vurgulayan Deniz, tarihi yapının bugün halen ayakta olan girişinde I. Mesut'un simgesi olan çift başlı aslan figürünün göze çarptığını ifade etti. 
     Deniz, Alayhan'ın Anadolu'daki bu figürü taşıyan tek kervansaray olduğunu belirtti. 
     
     ORTASINDAN YOL GEÇİRDİLER 
     Uzun yıllar ayakta kalan kervansarayın, 1952 yılında Konya-Aksaray-Kayseri yolu yapılırken akıl almaz bir şekilde yok edildiğini savunan Deniz, şöyle konuştu 
     ''Kervansaray yıkılarak, duvar ve avlu taşları tam ortasından geçen yolun yapımında kullanıldı. Bunu Aksaray Müze Müdürlüğü'yle burada yaptığımız kazılar sonucunda belirledik. Alayhan, kasıtlı bir şekilde taşları kullanılmak için yıkılmıştır. 50 yıldır ortasından şehirlerarası yol geçen kervansarayın kalan kısımları bu yolda seyreden araçların neden olduğu sarsıntı nedeniyle daha da tahrip olmuştur. Buradaki tahribat gerçekten korkunç boyutlarda, bunu ancak tarih düşmanlığı ile açıklayabiliriz.'' Aksaray Müze Müdürlüğü'nün başkanlığındaki kazının ardından burada küçük çapta bir restorasyon yaptıklarını anlatan Deniz, ''Yaklaşık 10 yıldır bu yolun başka bir yerden geçirilmesi için Kültür Bakanlığı dahil birçok yere başvurularımız oldu. Ancak bir sonuç alamadık. Tarihi miras göz göre göre yok edildi'' dedi. 
     Ortasından yol geçtikten sonra köylülerin de kervansarayın taşlarını alarak yapı malzemesi olarak kullandığını ifade eden Deniz, Alayhan'daki tahribatın bir an önce yolun başka bir yerden geçirilmek suretiyle durdurulmasını ve Selçuklu mirasının restore edilmesini istedi. 
     Deniz, Alayhan'ın Kapadokya bölgesini ziyarete gelen turistlerin geçiş güzergahında olduğunu belirterek, ''Turistler buradan geçerken, yolun iki tarafındaki han kalıntılarını görünce şaşırıyor. Kendi tarihi mirasımıza yaptığımız muamele ile yabancıları da hayrete düşürüyoruz'' diye konuştu. 
     
     50 YILDAN SONRA YOLUN YERİ DEĞİŞTİRİLECEK 
     Aksaray Valisi Hüseyin Avni Coş ise Aksaray-Nevşehir arasında duble yol yapım çalışmalarının devam ettiğini anımsatarak, ''Yolun genişlemesinin Alayhan'ı tamamen yok edeceğini gördük. Bu nedenle yaptığımız girişimlerle projenin değiştirilmesini sağladık. Aksaray-Nevşehir Yolu artık Alayhan'a zarar vermeyecek bir yerden geçirilecek'' dedi. 
     Bu konuda sanat tarihi uzmanlarının da görüşünün alındığını ifade eden Coş, karayollarının yol projesinin değişmesinin herhangi bir sıkıntı yaratmadığını kaydetti. 
     
</TEXT>
</DOC>
