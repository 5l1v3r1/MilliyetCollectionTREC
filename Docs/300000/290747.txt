<DOC>
<DOCNO> 290747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/guncel/axgun02.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkana asker dayağı 
</HEADLINE>
<TEXT>


Sulama borcu olan 4 kişiyi gece yarısı sorgulamaya götüren jandarmanın peşine otomobille takılan Akçaşehir Belediye Başkanı Hakkı Karaduman ve meclis üyesi Yaşar Gökdemir, feci şekilde dövüldü 


Karaman merkeze bağlı Akçaşehir Beldesi Belediye Başkanı Hakkı Karaduman ve meclis üyesi Yaşar Gökdemir, jandarma tarafından dövüldü. Karaduman ve Gökdemir tedaviye alınırken, Karaman Jandarma İl Komutanlığı idari soruşturma başlattı. 
Karaduman, önceki gece Karaman Jandarma İl Komutanlığı'ndan gelen ekiplerin, beldede yaşayan 4 kişiyi sulama borcuyla ilgili olarak ifadelerine başvurmak için Merkez Komutanlığı'na götürmek istediğini söyledi. Karaduman, bunun üzerine güvenlik güçlerine, "Geç oldu. Yarın sabah dün gelsinler. Ben kefilim, kendim getireceğim" dediğini belirtti. Karaduman, "Sen işine bak" diyen jandarmanın 4 kişiyi beraberinde götürdüğünü ifade etti. 

Peşlerine takıldılar 
Daha sonra Gökdemir ile başka araçla jandarmanın peşine takıldıklarını belirten Karaduman, şöyle devam etti 
"Beydilli köyü yakınlarında jandarma bizi durdurup silah zoruyla otomobilden indirerek yol kenarındaki sulama kanalına götürdü. Burada bizi darp ettiler. Yediğim dayak yüzünden kaşım açıldı. Daha sonra arkamızdan gelen 3 araç dolusu 12 - 13 kişiyi de arbede çıkmaması için havaya ateş açıp yere yatırdılar. Arkasından da merkeze götürdüler. Durdurdukları otomobillerin plakalarını bile söktüler." 
Olay yerine üst rütbeli komutanların da geldiğini kaydeden Karaduman, "Daha sonra Gökdemir'le birlikte Karaman Devlet Hastanesi'ne getirildik. Bize terörist muamelesi yaptılar" dedi. 
Vücutlarındaki ezikler nedeniyle ortopedi servisine kaldırılan Karaduman ve Gökdemir'i ziyaret eden Karaman Belediye Başkanı Ali Kantürk de "Arkadaşlarımıza kötü davranmışlar. Bu hareketler, şerefli TSK ve jandarmayı bağlamaz. Suçlular cezasını bulacaktır" diye konuştu. 
Karaman İl Jandarma Komutanlığı yetkilileri ise jandarmanın olay yerine aranan kişileri almak için gittiğini, ancak bir grubun jandarmaya mukavemette bulunduğunu söyledi. Yetkililer, olayla ilgili idari soruşturmanın başlatıldığını ifade etti. 


</TEXT>
</DOC>
