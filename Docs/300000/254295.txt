<DOC>
<DOCNO> 254295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/siyaset/axsiy01.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP bir bir eksiliyor 
</HEADLINE>
<TEXT>


'Çapulcu' sözü nedeniyle Baykal'ı örgütten 'özür dilemeye' çağıran Adana Milletvekili Atilla Başoğlu, partisinden istifa etti 

ANKARA Milliyet 


CHP Genel Başkanı Deniz Baykal'ın son kurultayda "çapulcular" olarak nitelediği parti içi muhalefetten bir istifa daha geldi. Edirne Milletvekili Necdet Budak'ın ardından dün de "CIA ajanı" iddialarında adı geçen Adana Milletvekili Atilla Başoğlu, partiden istifa etti. 
Baykal'dan "CIA'ci milletvekilini" açıklamasını isteyen ve "çapulcu" sözü nedeniyle Baykal'ı örgütten "özür dilemeye" çağıran Başoğlu, dün kendisini ikna etmeye çalışan CHP Mersin Milletvekili Hüseyin Özcan'ın çabalarna karşın kararından geri dönmedi. Başoğlu, istifasını açıklarken, "Partimizin demokrasiden bu kadar uzaklaştığının farkında olmadığım için CHP'de geleceği ve Türkiye'yi kucaklayabilecek dönüşüm sağlayabileceğimizi düşündüm. Ancak Türkiye'nin gördüğü aksaklıkları yönetime gösteremedik" dedi. 
Atatürk'ün partisinde "Bırakın bu pis Kemalistleri" ifadeleriyle karşılaştıklarını, altı oktan birinin atıldığını söyleyen Başoğlu, sözlerini şöyle sürdürdü 
"Parti işleyişine akılcı değil duygusal, kişisel ilkelerin h kim olduğunu görmek, seçimlerde adayların bilimsel araştırmalarla değil adamcılıklar, diyet borçları ve dedikodularla tespit edildiğine şahit olmak, beni derinden yaralamıştır." 

Muhalifler de bölündü 
CHP'de, Genel Başkan Deniz Baykal'ın muhalefete karşı tavrı nedeniyle gelen ikinci istifa, bazı muhalifler milletvekillerinin tepkisini çekti. "İktidar yürüyüşü" adıyla yola çıkan muhalifler, Başoğlu'nun istifasına "partiyi Baykal ve ekibine terk etmek" anlamına geleceğini savunarak karşı çıktı. 
İstanbul Milletvekili Hasan Aydın, Başoğlu'nun iktidar yürüyüşü hareketine imzasıyla destek verdiğini, ancak bu grupla ortak değerlendirme yapmadan istifa ederek kişisel hareket ettiğini söyledi. İstifayı onaylamadıklarını kaydeden Aydın, Başoğlu'nun istifa ederken getirdiği eleştirilerin de CHP'ye zarar verdiğini ifade etti. Aydın, istifanın siyasi bir nedene dayanmadığını, iç dünyasındaki bunalımların yansıması olduğunu da iddia etti. 

5 kişi gitti 

CHP bu istifayla 177 sandalyeyle girdiği Meclis'te 171 sandalyeye indi. Bir milletvekili Siirt seçimleri nedeniyle yitirilirken, Ağrı Milletvekili Cemal Kaya, İstanbul Milletvekili Yaşar Nuri Öztürk, Mardin Milletvekili Muharrem Doğan ve Edirne Milletvekili Necdet Budak istifa etti. Başoğlu'nun istifasının ardından TBMM'deki sandalye dağılımı şöyle oldu AKP 367 CHP 171 DYP 4 Bağ 8 


</TEXT>
</DOC>
