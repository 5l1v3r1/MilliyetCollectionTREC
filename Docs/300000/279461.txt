<DOC>
<DOCNO> 279461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonsiy14.html </URL>
<DATE> 2004/10/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Barzani ''Kerkük birlikte yaşamanın sembolüdür" 
</HEADLINE>
<TEXT>

     Irak Kürdistan Demokratik Partisi IKDP lideri Mesut Barzani, Kerkük'ün, ''içinde Kürt kimliği de bulunan bir Irak kenti olduğunu'' belirterek, ''Kerkük birlikte yaşamanın sembolüdür, orada insanların birlikte barış içinde yaşaması önemlidir'' diye konuştu. 
     Ankara'daki temaslarını tamamlayan Barzani, Ürdün'e hareketinden önce Esenboğa Havaalanı'nda yaptığı açıklamada, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül ile temaslarında çok sayıda konuyu ele aldıklarını belirtti. 
     Temasları sırasında birçok konuda görüş birliğine vardıklarını ifade eden Barzani, Türk tarafının Irak halkına desteğini sürdürme ve seçim sürecinde deneyimlerini paylaşma istediğini kendilerine ilettiğini söyledi. Barzani, görüşmelerde ekonomik ve ticari ilişkilerin güçlendirilmesi konusunun da ele alındığını kaydetti. 
     ''Bazı medya kuruluşlarında aktarıldığının tersine, toplantılar son derece olumlu ve dostane bir havada geçti'' diyen Barzani, görüş ayrılıklarının da bulunduğunu, ancak bunların ikili ilişkilerin zarar göreceği anlamına gelmediğini belirtti. 
     Irak Başbakanı İyad Allavi'nin Kürtlere self determinasyon hakkı verilmesinin kabul edilemez olduğu yönündeki açıklamalarının hatırlatılması üzerine Barzani, Allavi'nin açıklamaları hakkında bilgi sahibi olmadığını söyledi. Barzani, Allavi'nin daha önce yaptığı açıklamaların federal çözüme destek veren nitelikte olduğunu belirtti. 
     Barzani, ikinci sınır kapısının açılmasına ilişkin bir soru üzerine de, ''Bu konu teknik bir konudur, Iraklı ve Türk teknik uzmanlara bırakılmalıdır'' dedi. 
     
</TEXT>
</DOC>
