<DOC>
<DOCNO> 278546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas18.html </URL>
<DATE> 2004/10/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Devekuşu, erkeğinin ölümüne dayanamadı... 
</HEADLINE>
<TEXT>

     Afyon'da bir parkta yaşayan iki devekuşundan erkek olanı ölünce, strese giren dişi, ''daha fazla acı çekmesin'' diye mezbahada kesildi. 
     Belediyeye ait Devlet Parkı'na konulan, gündüzleri parkta serbest dolaşan, akşam olduğunda kafese konulan ve birbirinden hiç ayrılmayan iki devekuşundan erkek olanı, parka gelen ziyaretçilerin verdiği yiyecekten zehirlenerek öldü. Erkeğinin ölmesinin ardından tek başına kalan dişi, üzüntüden strese girdi. 
     Dişi devekuşunun kafesinden çıkmadığını, ''adeta yasa bürünüp'' yemek yemediğini, su içmediğini belirten belediye görevlileri, bunun günlerce sürmesi üzerine çareyi, kuşu kesmekte bulduklarını söylediler. 
     
     HAYVANLARDA DUYGUSALLIK 

     Afyon Kocatepe Üniversitesi Veteriner Fakültesi Dekanı Prof. Dr. Yılmaz Dündar, olayla bağlantılı olarak A.A muhabirine, hayvanlarda duygusal yaklaşımların olabileceğini belirterek, stresin ise bilimsel açıklamasının olmadığını, ancak yaşayabildiklerini söyledi. 
     Dündar, hayvanlardaki stresin geçici veya kalıcı olabileceğini ifade ederek, şunları kaydetti 
     ''Hayvanlar üzerinde insanların çeşitli gözlemleri var. Bugüne kadar hayvanların mutluluk, aşk, duygusal ve stresli anlar yaşadıkları gibi birçok davranış gözlenmiştir. Hayvanlarda stres çeşitli nedenlere bağlanabilir. Hayvanların yerini değiştirmek, eşinden ayırmak gibi durumlarda stres yaşarlar. Bu stres geçici de olabilir, kalıcı da.'' Bu arada, belediyeye ait mezbahada kesilen devekuşunun etinin Afyon Belediyesi aşevinde yemeklik olarak kullanılacağı bildirildi. 
     
</TEXT>
</DOC>
