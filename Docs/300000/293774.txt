<DOC>
<DOCNO> 293774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko09.html </URL>
<DATE> 2004/12/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kasım ayında hisse senetleri ortalama yüzde 1.81 değer kaybetti 
</HEADLINE>
<TEXT>

     Şenol Aydoğan AA 

Borsa, Kasım ayını ortalama yüzde 1.81 oranında düşüşle kapadı. 
     Altın, yüzde 4'e yaklaşan artışlar gösterirken, dolar dışındaki döviz türleri de Kasım ayını artışla tamamladı. Yatırım fonları yüzde 0.82 oranında artış kaydederken, sabit getirili enstrümanlardaki artışlar yüzde 1-2 aralığında gerçekleşti. 
     Geçen ay, Avrupa piyasalarının olumlu bir seyir izlediği, yurt içinde Avrupa Birligi'ne yönelik beklentilerin sürdüğü gözlendi. Kasım ayında önemli bir beklentisi bulunmayan piyasada, Coca-Cola halka arzının ertelenmesi ve Türkiye'nin Avrupa Birliği'ne üyeliğine ilişkin gelişmelerin yanında IMF ile anlaşma yapılacağına yönelik beklentiler ağırlık kazandı. 
     Yakalanan yükseliş trendi ile Kasım ayında borsa tarihi rekorları da yeniledi. 24 Kasım günü seans içinde görülen 23,705.79 puanla tarihi zirve rekoru kırılırken, aynı günün kapanışında ulaşılan 23,516.34 puanla da tarihi kapanış rekoru kırıldı. 
     
     BORSA 

     İMKB Ulusal-100 Endeksi, Kasım ayında 413.69 puan düşerek 22,899.89 puandan 22,486.20 puana geriledi. İMKB'de işlem gören hisse senetlerinin aylık ortalama değer kaybı yüzde 1.81 oldu. Böylece endeks üstüste beş aylık artışın ardından ilk kez kayıp yaşamış oldu. 
     Kasım ayında, İMKB Ulusal Mali Endeks 230.16 puanlık düşüşle 30,600.01 puana, İMKB Ulusal Sanayi Endeksi 673.46 puanlık düşüşle 20,162.66 puana ve İMKB Ulusal Hizmetler Endeksi 312.44 puanlık düşüşle 12,962.71 puana geriledi. 
     Mali grup hisselerin aylık ortalama değer kaybı yüzde 0.75, sanayi grubundaki hisselerin aylık ortalama değer kaybı yüzde 3.23 ve hizmetler grubundaki hisselerin aylık ortalama değer kaybı yüzde 2.35 oldu. 
     
     KAZANANLAR VE KAYBEDENLER 

     Ekim sonunda fiyatı 2 bin 260 lira olan ve Kasım sonunda 5 bin 150 liraya çıkan UKİ Konfeksiyon hisseleri, yüzde 127.88'lik artışla Kasım ayının en çok kazandıran kağıdı oldu. 
     Raks Ev Aletleri hisseleri yüzde 72.03'lük artışla ikinci ve Usaş hisseleri de yüzde 60.95'lik artışla üçüncü oldu. 
     Tümteks hisseleri Kasım ayında yüzde 64.91 oranında gerileyerek en çok değer yitiren hisse senedi oldu. Alternatif Yatırım Ortaklığı hisseleri yüzde 37.36'lık düşüşle ikinci, Doğusan hisseleri de yüzde 28.72'lik düşüşle üçüncü sırada yer aldı. 
     Kasım ayında İMKB'deki değişik pazarlarda işlem gören toplam 304 hisse senedinden 104'ü değer kazanırken, 194 hisse senedi değer yitirdi, 6 hissenin fiyatı da aynı kaldı. 
     
     DÖVİZ 

     Kasım ayında dövizde Dolar değer yitirirken, öteki döviz türleri artış kaydetti. İstanbul Serbest piyasada alınıp satılan dövizlerden ABD Doları Kasım ayında Türk Lirası karşısında yüzde 2.78 düşüş göstererek 1 milyon 433 bin liraya gerilerken, Euro yüzde 1.87 artış göstererek 1 milyon 905 bin liraya, İngiliz Sterlini yüzde 1.86 artış göstererek 2 milyon 740 bin liraya ve İsviçre Frangı yüzde 4.10 artış göstererek 1 milyon 270 bin liraya yükseldi. 
     
     ALTIN 

     Kasım ayında 24 ayar külçe altının gram satış fiyatı yüzde 3.97, Cumhuriyet altının satış fiyatı da yüzde 3.68 oranında arttı. 
     Cumhuriyet altınının satış fiyatı ay boyunca 5 milyon lira yükselerek 141 milyon liraya, 24 ayar külçe altının gram satış fiyatı da 800 bin lira yükselerek 20 milyon 950 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Kasım ayı boyunca yüzde 3.46'lık artışla 20 milyon 640 bin lira oldu. 
     
     YATIRIM FONLARI 

     Menkul kıymet yatırım fonlarına katılma belgelerinin Kasım ayındaki ortalama değer artışı yüzde 0.82 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 8.00 ile İş A Teknoloji Endeks Fon, yüzde 7.48 ile Tekstil A Tipi Hisse Fon ve yüzde 6.67 ile Tekstil Menkul Değerler A Tipi Değişken Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 11.83'lük düşüşle İş A Metal Eşya Endeks Fon, yüzde 7.23'lük düşüşle Gedik A Tipi Hisse Senedi Fon ve yüzde 5.42'lik düşüşle Bayındır A Tipi Karma Fon oldu. 
     Yatırım fonlarının fiyat seyrini izleyen A.A Bileşik Fon Endeksi Kasım ayında 4,398 puan artarak 541,054 puana yükseldi. 
     
     TAHVİL, BONO, FAİZ, REPO 

     İMKB Tahvil Bono Piyasası'ndaki ortalama oranlardan parasını tahvil ve bonoda değerlendirenlerin Kasım ayında vadelerine göre kazançları yüzde 1.41 ile yüzde 1.97 arasında oldu. 
     Banka faizlerinin ortalamalarında ay içinde yarım puan dolayında değişen düşüşler oldu. Önde gelen ve değerlendirmeye alınan 10 kamu ve özel bankanın Eylül 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.48 olarak gerçekleşti. 
     Ekim sonunda İMKB Repo Ters Repo Pazarındaki ağırlıklı ortalama oranlardan parasını repoda değerlendiren yatırımcılar Kasım ayında yüzde 1.28 dolayında kazanç elde ettiler. 

     
</TEXT>
</DOC>
