<DOC>
<DOCNO> 294951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/soneko05.html </URL>
<DATE> 2004/12/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vakıfbank'a 500 milyon dolarlık sendikasyon kredisi... 
</HEADLINE>
<TEXT>

     Vakıfbank'ın yurt dışından sağladığı 500 milyon dolarlık sendikasyon kredisinin imza töreni yarın Dubai'de gerçekleştirilecek. 
     Vakıfbank'tan yapılan yazılı açıklamada, sendikasyon kredisinin anlaşmasının, Birleşik Arap Emirlikleri Merkez Bankası Başkanı Sultan Bin Nasser Al Suwadi'nin ev sahipliğinde Dubai'de yapılacak toplantıda imzalanacağı bildirildi. Vakıfbank'ın sağladığı 500 milyon dolar tutarındaki bir yıl vadeli libor artı 0.60 faiz oranlı sendikasyon kredisi, ihracatın finansmanında kullanacak. 
     Banka tarafından 27 Ekim 2004 tarihinde 24 bankaya, 350 milyon dolarlık yetki verilmiş, daha sonra bu oran uluslararası bankacılık piyasasından gelen taleple 500 milyon dolara çıkarılmıştı. 
     Vakıfbank'tan yapılan açıklamada, 25 uluslararası bankanın liderliğinde, 28 ülkeden 56 bankanın katılımıyla düzenlenen ve Körfez bölgesi dışında Avrupa, Amerika ve Japon bankalarından da büyük katılımın beklendiği sendikasyon kredisinin imza töreninin Türk, Orta Doğu ve küresel finans çevreleri arasındaki işbirliğinin bir yansıması olduğu ifade edildi. 
     Vakıfbank yetkilileri, imza töreninin Dubai'de düzenlenmesinin amacının, Körfez bölgesinden Türk bankacılık sektörüne ve özellikle Vakıfbank'a artan ilginin desteklenmesi ve iki bölge arasındaki ticaret ve iş hacminin artmasına katkıda bulunmak oluduğunu belirtiyor. 
     Bu etkinliğin Vakıfbank'ın yanı sıra Türk bankacılık sektörünün de tanıtımına büyük katkı sağladığı belirtilen açıklamada, petrol fiyatlarının artmasıyla birlikte Türkiye'ye likiditeleri yüksek olan sermaye aktarımının hızlanmasının beklendiği de kaydedildi. Dubai'de gerçekleştilecek imza töreninin Suudi Arabistan, Birleşik Arap Emirlikleri, Bahreyn, Katar, Umman, Kuveyt, Ürdün, Mısır ve Tunus gibi bölge ülkeleriyle Türkiye arasındaki ilişkilerin geliştirilmesine katkı sağlayacağı ifade edildi. 
     Bu girişimin Dubai'deki resmi otoriteler tarafından da olumlu karşılanarak desteklendiği belirtilen açıklamada, "Vakıfbank'ın uluslararası piyasalardan sağladığı sendikasyon kredilerinde toplam 22 körfez bankasının düzenleyici ve diğer düzeylerde katılımcı olarak yer alması da bir diğer önemli gelişme olacak" denildi. 

ANKA 
     
</TEXT>
</DOC>
