<DOC>
<DOCNO> 254286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/guncel/gun13.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Vedat Günyol öldü 
</HEADLINE>
<TEXT>


İSTANBUL Milliyet 

Yazar Vedat Günyol 93 , İstanbul'da dün vefat etti. Günyol, bugün Erenköy Galippaşa Camii'nde ikindi vakti kılınacak cenaze namazının ardından Zincirlikuyu Mezarlığı'nda toprağa verilecek. Günyol için bugün 14.00'te Maltepe'deki "Teknoloji Channel Televizyonu" önünde de bir tören düzenlenecek. İstanbul'da 1911'de doğan Günyol, yükseköğrenimini İ.Ü. Hukuk Fakültesi'nde, doktorasını da Paris'te tamamladı. Milli Eğitim Bakanlığı Neşriyat Müdürlüğü'nde Klasik Eserler Müşavirliği görevinde bulunan Günyol, daha sonra Hasanoğlan Yüksek Köy Enstitüsü'nün Fransızca öğretmenliğine atandı. Bir süre Yücel dergisinde çalışan ve Yeni Ufuklar dergisini çıkaran Günyol, uzun süredir Marmara Eğitim Kurumları Radyo TV Gazetecilik Teknik Meslek Lisesi'nde "Demokrasi ve İnsan Hakları" konulu dersler veriyordu. Günyol'un, aralarında "Gün Ola Harman Ola", "Orman Işırsa", "Çalakalem", "Değişim" ve "Güleryüzlü Ciddilik" adlı kitaplarının da yer aldığı çok sayıda eseri bulunuyor. 


</TEXT>
</DOC>
