<DOC>
<DOCNO> 292622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy04.html </URL>
<DATE> 2004/11/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kutan "Irak'tan sonra sırada Türkiye de var" 
</HEADLINE>
<TEXT>

     Saadet Partisi Genel Başkan Vekili Recai Kutan, ''Irak'taki vahşeti ve Felluce'deki olayları 'münferit bir olay' olarak değerlendirmenin fevkalade yanlış olduğunu'' belirterek, ''Irak'tan sonra sırada Suriye, İran, Sudan, Suudi Arabistan var. İfade edilmiyor, ama bilesiniz ki Türkiye de var'' dedi. 
     Partisinin İstanbul İl Merkezi'nde Saadet Partisi il başkanlarının katıldığı toplantıda konuşan Kutan, ''Irak'taki zulüm ve zalimleri lanetlemek için yarın Çağlayan Meydanı'nda gerçekleştirecekleri miting nedeniyle, bu ayki İl Başkanları toplantısının İstanbul'da yapıldığını'' söyledi. 
     Saadet Partisi İstanbul İl Başkanı Osman Yumakoğulları'nın Irak'taki olayları protesto etmek amacıyla yakasına siyah bir kurdele taktığı Kutan, konuşmasında, İslam alemi ve Türkiye'nin tarihlerinin en tehlikeli ve badireli günlerini yaşadığını bildirdi. 
     Kutan, ''küreselleşme, ABD'nin 11 Eylül saldırısının ardından gündeme getirdiği Büyük Ortadoğu Projesi BOP ve Türkiye'nin Avrupa Birliği'ne AB katılım talebinin hem Türkiye, hem de İslam dünyasını yakından ilgilendirdiğini'' vurguladı. 
     ''Uzun asırlardır Türkiye'nin İslam aleminin bayraktarlığını yaptığını'' ifade eden Kutan, sözlerini şöyle sürdürdü 
     ''Türkiye, Batı alemi için büyük önem taşımaktadır. Bundan dolayı asırlardan beri Türkiye üzerinde çok büyük oyunlar oynanmaktadır. Batı, Türkiye'nin kalkınmasını, İslam alemine bayraktarlık yapmasını, ekonomi, siyasi ve teknik yönden kendisine rakip olmasını istemiyor. Bütün bu gelişmeleri önlemek için haince senaryolar hazırlandı ve maalesef sahneye kondu.'' Kutan, ''Türkiye'nin karşı karşıya bulunduğu en büyük tehdidin 'ülkenin parçalanmak istenmesi' olduğuna'' işaret ederek, ''bunun yanı sıra Türk ekonomisinin çökertilmek ve kardeş Müslüman ülkelerle bağlantısının kopartılmak istendiğini, milli, manevi ve ahlaki değerlerin yozlaştırılmaya çalışıldığını'' kaydetti. 
     
     ''SALDIRILAR IRAK'LA SINIRLI KALMAYACAK'' 
     Recai Kutan, ABD'nin BOP ile Fas'tan Endonezya'ya İslam coğrafyasını yeniden şekillendirmek istediğini belirterek, ''Biz buna BOP değil BİP, yani 'Büyük İsrail Projesi' diyoruz. Çünkü asıl hedef budur'' dedi. 
     ABD ve İngiltere'nin Irak ve Felluce'deki operasyonlarını ''insanlık dışı'' olarak nitelendiren Kutan, ''Bu olaylar cereyan ederken, Batı alemi, Birleşmiş Milletler ve milletlerarası çeşitli yardım kuruluşlarının sesleri solukları çıkmadı. Çünkü onlar da bu eylemlere ortaktırlar'' diye konuştu. 
     ''Felluce'deki saldırılarda nükleer, biyolojik ve kimyasal silahlar kullanıldığını, cami, okul ve hastanelerin bombalandığını'' ifade eden Kutan, ''Felluce'de 6 bin binanın yerle bir edildiğini, 5 bine yakın sivilin de katledildiğini'' söyledi. 
     Saadet Partisi Genel Başkan Vekili Kutan, ''Irak'taki vahşeti ve Felluce'deki olayları 'münferit bir olay' olarak değerlendirmek fevkalade yanlış. Türkiye de dahil İslam alemi, bu olaylar karşısında umursamaz tavırdadırlar'' dedi. 
     ''Yapılan saldırıların Irak'la sınırlı kalmayacağını'' da öne süren Kutan, ''Irak'tan sonra sırada Suriye, İran, Sudan, Suudi Arabistan var. İfade edilmiyor, ama bilesiniz ki Türkiye de var'' diye konuştu. 
     Recai Kutan, ''Türkiye ile ilgili sadece ABD, İngiltere ve İsrail'in 'hain senaryoları' olmadığını'' savunarak, ''AB Komisyonu'nun İlerleme Raporu'nun incelenmesi durumunda ne haince planlar olduğunun görüleceğini'' kaydetti. 
     ''Raporun tuzaklarla dolu olduğunu'' ileri süren Kutan, ''Eğer tedbir alınmazsa Türkiye parçalanmakla karşı karşıya kalacaktır'' dedi. 
     Kutan, ''Irak ve Felluce'deki olayları lanetlemek için partisinin bazı eylemler gerçekleştireceğini'' anlatarak, ilk mitingin de ''Zalimlere Lanet Mitingi'' adı altında yarın İstanbul Çağlayan Meydanı'nda yapılacağını, bunu Bursa, Trabzon, Adana ve Şanlıurfa mitinglerinin takip edeceğini sözlerine ekledi. 
     
</TEXT>
</DOC>
