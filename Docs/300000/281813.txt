<DOC>
<DOCNO> 281813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun36.html </URL>
<DATE> 2004/10/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan Fransa Türkiye'den neden çekiniyor, anlamıyorum .. 
</HEADLINE>
<TEXT>

     Başbakan Recep Tayyip Erdoğan, Fransız kamuoyunun Türkiye'den neden çekindiğini anlamakta güçlük çektiğini bildirdi. 
     Ekonomik İşbirliği ve Kalkınma Örgütü'nde OECD temaslarda bulunmak, Fransız siyasi ve iş çevreleriyle görüşmek üzere Paris'te bulunan Erdoğan, Fransız haber kanalı LCI'nın sorularını yanıtladı. 
     Fransa'nın Türkiye'nin önemli bir ekonomik ortağı olduğunu belirten Erdoğan, yatırımlar açısından da Fransa'nın Türkiye'de önemli bir yer aldığını belirtti. 
     Erdoğan, AB sürecinde Fransa'nın Türkiye'ye örnek olduğunu söyledi. 
     Türkiye'nin AB üyeliğinin birliğe zenginlik katacağını ifade eden Erdoğan, ''Medeniyetlerarası uzlaşmanın ispatı olarak da Türkiye AB'ye girmelidir'' dedi. Türkiye ile müzakereler başladıktan sonra ileride askıya alınması ihtimaline yönelik bir soru üzerine Erdoğan, bunun diğer ülkeler için de geçerli olduğunu hatırlattı ve Türkiye'nin sorumluluklarını yerine getirmesiyle bunun söz konusu olamayacağını bildirdi. 
     Türkiye'de başörtüsü yasağına ilişkin bir soru üzerine Erdoğan, ''Türkiye'de bu konuda halka yönelik bir yasak olmadığını, ancak öğrencilere yönelik böyle bir uygulama olduğunu'' belirtti. 
     ''Bu konu şu anda bizim gündemimizde değil'' diyen Erdoğan, eğitim özgürlüğü açısından yaklaşıldığında Avrupa ülkelerinde böyle bir uygulama olmadığını hatırlattı. İnsanların inançlarının gereğini yerine getirmesine saygı göstermek gerektiğini kaydeden Erdoğan, ''ancak farklı ideolojik yaklaşımlarla konuya yaklaşılıyorsa bunun da farklı değerlendirilmesi gerektiğini'' ifade etti. 
     Erdoğan, bu konunun toplumsal mutabakat içinde çözülmesi gerektiğine inandıklarını söyledi. Kendisinin Türkiye'de söylediği şiir yüzünden mahkum olduğunu hatırlatan muhabirin, ''Bu şiiri hala seviyor musunuz '' sorusu üzerine Erdoğan, ''Özgürlükler ülkesi Fransa'da böyle bir şeyi tasvip etmek mümkün değil'' dedi. 
     İnsanların, düşüncesi ne olursa olsun karşısındaki insanlara zarar vermedikleri taktirde düşünceden korkmamak gerektiğini kaydeden Erdoğan, ''Bırakalım insanlar masada anlaşsınlar, birbirlerini yaralamasınlar'' diye konuştu. 
     ''AB içinde eşcinsellerin evlenmeleri ve evlat edinmeleri hakkını nasıl değerlendiriyorsunuz'' sorusu üzerine Erdoğan, ''Bizim hukukumuzda bu konu tam oturmuş değildir, tartışma aşamasındadır'' dedi. 
     Başbakan Erdoğan, AB Komisyonu'nun İtalyan üyesinin homoseksüellikle ilgili açıklamalarından sonra görevinden alınmasına ilişkin bir soruyu, ''Ben dini lider olarak karşınızda değilim, dini otorite de değilim, bu konuya dinsel, sosyal ve hukuki yaklaşımlar var'' diye yanıtladı. 
     
</TEXT>
</DOC>
