<DOC>
<DOCNO> 296531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko03.html </URL>
<DATE> 2004/12/10/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Anamur muzuna soğuk darbesi 
</HEADLINE>
<TEXT>

     Mithat ÜNAL DHA 

MERSİN'in Anamur ve Bozyazı ilçelerinde son günlerde yaşanan aşırı yağış ve fırtınanın ardından gelen soğuk hava, muza zarar verdi. Meyvelerde meydana gelen çatlamalar nedeniyle Anamur muzunun fiyatı yarı yarıya düştü. 
     Muz seralarındaki sıcaklık, geceleri 5 derece olurken, gündüz güneşin etkisiyle 40 dereceyi buldu. Ani sıcaklık değişikliği ise muzda çatlamalara neden oldu. Bunun sonucunda, kilosu 1,5 milyon liraya satılan muzun fiyatı 750 bin liraya kadar düştü. 
     Yaklaşık 15 yıldır muz üretimi yapan 60 yaşındaki Aydın Şimşek, hava şartları nedeniyle zarara uğradıklarını söyledi. 
     İlçe Tarım Müdürü Niyazi Sarıoğlu ise fırtına ve yağış sonrası soğuk havanın etkili olduğunu hatırlatarak, "Soğukların ardından havaların ısınması, seralardaki ısı dengesini bozdu. Muz kabuğunun esnekliği soğuklara dayanamadı ve çatlaklar meydana geldi. Muz seralarının yüzde 50'si zarar gördü. Çiftçinin zararı büyük'' dedi. Sarıoğlu, bu tür hava değişikliklerinde, özellikle gündüzleri seraların havalandırılması gerektiğini belirtti. 
     Öte yandan, İlçe Tarım Müdürlüğü tarafından hazırlanarak merkez ve beldelerde belediye görevlilerince asılan ilanlarda, yaşanan hava değişimleri nedeniyle muzlarda çatlamalar olduğu ve bu meyvelerin de pazar değeri olmadığı vurgulanarak, üreticiler, seralarını havalandırmaları için uyarıldı. 
     
</TEXT>
</DOC>
