<DOC>
<DOCNO> 282889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun01.html </URL>
<DATE> 2004/10/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
CIA, Irak'taki bazı mahpusları gizlice ülkeden çıkarmış... 
</HEADLINE>
<TEXT>

     Amerikan Merkezi Haberalma Teşkilatı'nın CIA , son 6 ayda bir düzine kadar mahpusu Irak'tan gizlice çıkardığı öne sürüldü. 
     The Washington Post gazetesi, adı açıklanmayan hükümet yetkililerine dayanarak verdiği haberde, mahpusların, Uluslararası Kızılhaç Teşkilatı, Savunma Bakanlığı ve CIA müfettişlerine bilgi verilmeden ülkeden çıkarıldığını yazdı. 
     Haberde, Adalet Bakanlığı'nın 19 Mart 2004 tarihli bir yazıyla, CIA'e sorgulama için mahpusların Irak'tan çıkarılması yetkisini verdiği belirtildi. 
     Bakanlık yazısında, ''Iraklılar kısa bir süre için, ülkeye yasadışı giren yabancılar ise yerel göçmen yasasına göre ülkeden temelli çıkarılabilir'' denildiği kaydedildi. 
     Bazı mahpusların Irak'tan çıkarılmasının, işgal altındaki topraklarda koruma altındaki kişilerin sınır dışı edilmesi, toplu ya da bireysel taşınmaya zorlamayı yasaklayan Cenevre Sözleşmeleri'ni ihlal etmiş olabileceği bildirildi. 
     Irak'tan çıkarıldığı bildirilen Iraklıların kimlikleri açıklanmadı. 
     Beyaz Saray sözcüsü Sean McCormick ise Amerikan politikasının, savaş ve işgal döneminde sivilleri koruyan uluslararası anlaşmaya uymak olduğunu söyleyerek, Irak'taki durumda da Cenevre Sözleşmeleri'nin geçerli olduğunu kaydetti. 
     Amerikan yönetimi, Afganistan'daki El Kaide savaşçılarını, Cenevre Sözleşmesi çerçevesinde koruma altında olan kişilerden varsaymıyor. Bu yüzden Afganistan'da yakalanan çok sayıda kişi Küba'daki Guantamo üssüne gönderildi. 
     
</TEXT>
</DOC>
