<DOC>
<DOCNO> 272867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun04.html </URL>
<DATE> 2004/09/18/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
ABD'de Kıbrıs için Türkiye karşıtı yeni tasarı 
</HEADLINE>
<TEXT>

     ABD Kongresi'ndeki Rum-Yunan lobisi, KKTC sınırlarında malları kalan Amerikan vatandaşlarının zararının tazmin edilmesini amaçlayan bir tasarıyı, Kongre'nin alt kanadı olan Temsilciler Meclisi'ne sundu. 
     Tasarıda, ''1974'ten sonra Kuzey Kıbrıs'ta çok sayıda Kıbrıslı Rum'un yanı sıra bazı Amerikan vatandaşlarının da toprak ve mallarına el konulduğu'' savunularak, söz konusu Amerikalıların zararlarının, Türkiye veya o mal ve toprakların şimdiki kullanıcıları tarafından tazmin edilmesi istendi. 
     Gözlemciler, söz konusu Amerikan vatandaşlarının büyük çoğunluluğunun Rum asıllı olduğuna dikkat çekti. 
     HR 5071 numaralı yeni tasarı, Rum-Yunan lobisi üyelerinden New Jersey eyaletinin Demokrat milletvekilleri Frank Pallone ve Carolyn Maloney ile Florida eyaletinin Rum asıllı Cumhuriyetçi milletvekili Michael Bilirakis tarafından hazırlandı. 
     Bu tasarının yasalaşması durumunda ABD Başkanı'na, söz konusu zararların tazmini için girişim başlatma yetkisi verilmesi, ayrıca ABD mahkemelerinin bu meseleye ilişkin yetkili kılınması öngörülüyor. 
     ABD Dışişleri Bakanlığı sözcüsü Adam Ereli, görüşünün sorulması üzerine, konunun Kongre'yi ilgilendirdiğini belirterek, ''bu, üzerinde özellikle pozisyon belirlememizi gerektiren bir mesele değil'' dedi. 
     ABD'deki Rum-Yunan kuruluşlarını biraraya getiren Amerikan Elen Enstitüsü, uzun zamandır başlatılmasını istediği bu girişimi büyük memnuniyetle karşıladığını belirterek, tasarıyı hazırlayan milletvekillerine teşekkür etti. 
     Tasarının yasalaşması için Kongre'nin iki kanadı olan Temsilciler Meclisi ve Senato'da kabul edilmesi ve ABD Başkanı tarafından onaylanması gerekiyor. 
     Washington'daki gözlemciler, bu gelişmede de görüldüğü gibi, Türkiye ile Yunanistan arasında son yıllarda gerçekleşen yakınlaşmanın, ABD'deki Rum-Yunan lobisine yansımadığına işaret ediyor. Aynı gözlemciler, tasarının hazırlayıcılarından Frank Pallone'nin aynı zamanda Kongre'deki Ermeni lobisinin liderlerinden olduğuna dikkati çekerek, iki lobi arasındaki işbirliğinin yine sergilendiğini belirtiyor. 
     
</TEXT>
</DOC>
