<DOC>
<DOCNO> 292546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/spo01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew çileden çıktı 
</HEADLINE>
<TEXT>


Beşiktaş'ın Norveçli yıldızının, Steaua Bükreş maçında "Beni çıkarın" uyarısına karşın sahada kalınca sakatlığının daha da ilerlediği iddia edildi. Golcü futbolcunun soyunma odasını birbirine kattığı öğrenildi 

HALİL ÖZER 


Kendini kaybetti 
SİYAH - Beyazlı takımın gol yollarındaki etkili ismi Carew'in, Steaua maçının bitiminde soyunma odasında fırtınalar estirdiği öğrenildi. Norveçli oyuncunun, teknik heyete tepki göstererek, ilk sakatlandığı andaki "Çıkarın" uyarısının neden ciddiye alınmadığını sorduğu bildirildi. Carew'in, "İşaret ettiğimde beni oyundan almalıydınız" dediği iddia edildi. 

Kontrole girmedi 
İKİNCİ yarının hemen başında girdiği ikili mücadelenin ardından sahayı sedyeyle terk etmek zorunda kaldığını hatırlatan Carew'in tepkisini bağıra bağıra göstermesi, diğer oyuncuları da şaşırttı. Zorlukla sakinleştirilen tecrübeli futbolcu, doktor kontrolüne de girmedi. Carew, bileğine bakmak isteyen doktorları sert bir dille geri çevirdi. 

Bağlarda yırtık var 

JOHN Carew'in yaklaşık üç hafta sahalardan uzak kalacağı açıklandı. Kulüp doktoru Ayhan Optur, Norveçli oyuncunun dün MR'ının çekildiğini belirterek, "Sağ ayak bileğinde bağ yırtığı tespit ettik. Oyuncumuz yaklaşık üç hafta takımdaki yerini alamayacak. Akçaabat Sebatspor ile oynanacak olan ilk yarının son maçına yetişmesi için elimizden geleni yapacağız" dedi. 

Demirören desteği 

BAŞKAN Yıldırım Demirören, Steaua Bükreş yenilgisinin ardından takıma sahip çıktı. Romanya dönüşünde havaalanında teknik heyet ve kaptanlarla toplantı yapan Demirören, "Bükreş maçı bizim adımıza bir kazaydı. Bu kazayı fazla büyütmeden, ders çıkarmamız gerekiyor. Daha Standard Liege ve Parma ile oynayacağımız maçlar var. Şimdi her şeyi bir kenara bırakıp Samsun'u düşünün" dedi. 

Pancu formayı kaptı 

Formayı kaptı 
STEAUA Bükreş maçında ortaya koyduğu futbolla beğeni toplayan Daniel Pancu'nun, Samsunspor karşılaşmasında da ilk on birde forma giymesi bekleniyor. Teknik Direktör Del Bosque'nin, kritik 90 dakikada beklenen verimi gösteremeyen İbrahim Üzülmez, Ahmet, Okan, Ali Güneş ve kaleci Ramazan gibi as isimleri de yarınki maçta kulübede oturtmayı planladığı öğrenildi. 

Yoğun program 
BEŞİKTAŞ, Steaua Bükreş maçı ve yol yorgunluğuna rağmen Samsunspor karşılaşmasının hazırlıklarını dün yaptığı tek idmanla sürdürdü. Ümraniye Tesisleri'nde yapılan çalışmaya bileğinde sorun olan John Carew katılmadı. Bu arada İnönü'de yaşanan cinayetin ardından olağanüstü toplanma kararı alan Divan Kurulu bugün saat 10.30'da Divan Lokali'nde buluşacak. 

Rumen basını 
'Tebrikler Steaua' 

Rumenler övdü 
BÜNYAMİN OSMAN 

STEAUA Bükreş'in, Beşiktaş önünde elde ettiği 2 - 1'lik galibiyet, Rumen basınında zafer başlıklarıyla manşetlere taşındı. Gazeta Sporturilor, "Tebrikler" ifadesini kullanırken, Steaua Bükreş'in Beşiktaş'ı sahada sıradan bir takım haline getirdiğini iddia etti. Diğer Rumen gazetelerinin başlıkları şöyle 
PRO SPORT Ufukta yıldız gözüküyor. Dün akşamki galibiyetten sonra Zenga ve oyuncuları hepimize soğuk kış günlerini unutturmaya çalıştı. 
LİBERTATEA Steaua dört nala koşuyor. Beşiktaş önünde hiç ummadığı kolay bir galibiyet aldı. Beşiktaş'ta Pancu dışında, oyunun sonucunu değiştircek fazla oyuncu yoktu. Hepsi birbirinden beceriksizdi. 
EVENİMENTUL ZİLEİ Steaua Bükreş, Beşiktaş'ı ilk yarıda rüya gibi oynayarak yendi. Zenga'nın futbolcuları birinci yarıda 2 - 0'ı bulduktan sonra kendini zorlamadı. Türk yıldızı Sergen, sahada değil, basın tribününde şov yaptı. 



</TEXT>
</DOC>
