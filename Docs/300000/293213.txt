<DOC>
<DOCNO> 293213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas08.html </URL>
<DATE> 2004/11/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Lüfer altın gibi 
</HEADLINE>
<TEXT>

     Burak GEZEN DHA 

ÇANAKKALE'de geçen Ramazan ayında talebin az olması nedeniyle kilosu 12 milyon liraya kadar düşen sofraların gözde deniz ürünü lüfer, bayram sonrası yaşanan talep patlamasıyla zamlandı. Lüferin kilosu 30 milyon liraya fırladı. Fiyatı el yakan lüfer artık taneyle alınıyor. 
     Ramazan ayında balık tüketiminin azalması nedeniyle lüfer de büyük ucuzluk yaşandı. Kilosu 12-15 milyon liradan satılan lüfer balığının fiyatı Ramazan ayının bitmesiyle birlikte yükseldi. Balık restoranlarının müşterilerinin artması, halkın rağbeti lüferin altın gibi değerlenmesine neden oldu. Lüferin kilosu 30 milyon liraya kadar yükseldi. 
     Balık fiyatlarının yükselişe geçtiğini belirten Uysallar Balık Market Satış Temsilcisi Engin Tunç, "Ramazan ayında balığa fazla talep yoktu. Ardından artan taleple birlikte fiyatlar yükseldi. Lüfer şimdi 30 milyon lira. Zaman zaman bu rakam 35 milyon liraya kadar da yükseliyor. Havalar rüzgarlı devam ederse balıkçılar avlanamaz ve lüferin fiyatı 40 milyon liraya dayanır'' dedi. 
     Engin Tunç, bu yıl beklenen lüfer akınının olmadığını da belirterek, "Şu anda ağcılar balık yakalayamıyor. Tezgahta satılan balık olta balıkçılarının yakaladığı balıklar. Az miktarda lüfer çıkınca da fiyat yükseliyor. Bir de buna paralel olarak talep artınca lüferin kilosu 30 milyon lirayı buldu. Pahalı olması nedeniyle şu anda kilo yerine tane hesabı lüfer alanlar çok. 10 milyon lira verip 1 tane balık alıyorlar. Yani lüfer doyumluktan çıkıp tadımlık oldu'' diye konuştu. 
     
</TEXT>
</DOC>
