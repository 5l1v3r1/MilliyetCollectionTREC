<DOC>
<DOCNO> 283060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/yasam/axyas01.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte AB mezbahası 
</HEADLINE>
<TEXT>


Mezbaha kapanınca Adanalı kasaplar 'Halka ucuz et satıyoruz' diye kaldırımları kan gölüne çevirdi 

FATİH KARAÇALI Adana DHA 

Adana'da, belediyenin işlettiği yarım asırlık mezbahanın artık hizmet veremez hale gelmesi üzerine, bazı kasaplar sokakları mezbahaya çevirdi. 
Büyükşehir Belediye Meclisi, 29 Eylül'de kapatılan Adana Mezbahası'nın yerine, yap - işlet - devret modeliyle yeni ve modern bir mezbaha inşa edilmesine karar verdi. Bu dönemde hayvan kesimi özel mezbahalarda yapılacaktı. Halk sağlığı ve özellikle çocuk psikolojisinin hiçe sayıldığı en çarpıcı görüntüler Anadolu Mahallesi'nde yaşandı. Müşteri kapma yarışındaki 2 komşu kasap, Cumhuriyet Caddesi'ni kan gölüne çevirdi. Özel mezbahalara gitmeleri gerekirken, veteriner kontrolü olmayan koyunları kaçak kesen kasapların kaldırıma bıraktığı hayvanların can çekişmesini çocuklar da izledi. Koyunları elektrik direğine asıp yüzdükten sonra sakatatını olduğu yere boşaltan kasaplar, kanlı el ve ayaklarıyla üstüne bastıkları etleri parçalayarak sattı. 
Marketlerde kilosu 10 milyon olan kemikli eti 5.5 milyondan satan ve bunu 'halka hizmet' olarak değerlendiren kasaplar, "Ramazan'da insanların et yemesi için hizmet başlattık. Rekabet vatandaşa yaradı. Sayemizde et yiyorlar" dedi. 




</TEXT>
</DOC>
