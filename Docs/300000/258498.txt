<DOC>
<DOCNO> 258498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko11.html </URL>
<DATE> 2004/07/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstanbul işporta holdingi oldu... 
</HEADLINE>
<TEXT>

     Avrupa'nın pek çok ülkesinden daha büyük olan ve her yıl yaklaşık yarım milyon insanın göç ettiği İstanbul, yıllık tahmini toplam ciroları 4 katrilyon TL'yi bulan onbinlerce işportacının oluşturduğu, dev bir açıkhava holdingini andırıyor. 
     İstanbul Ticaret Odası İTO verilerine göre, uzun yıllar boyunca kayıtlı sektöre geçmek için bir basamak olarak kullanılan işportacılık, artık kentsel istihdamın bir parçası halini aldı. Öyle ki, İstanbul'a her yıl göç edenlerin yarısı geçimini işportacılık yaparak kazanıyor. 
     Kentin önemli meydan ve noktaları işportacılar tarafından adeta işgal altına alınmışken, kayıtdışı istihdam yapısı da gittikçe artıyor ve geniş kitleler, üretime ciddi anlamda bir katkı yapmadan, geliri paylaşanlar arasına katılıyor. 
     İşportacılığın zahmetsiz, bilgi ve beceri gerektirmeyen ve - yapılan işin herhangi bir kaydı olmadığı için- vergi verilmeyen bir sektör olması, insanların gün geçtikçe bu yolu seçmelerine neden oluyor. 
     
     AFRİKALI İŞPORTACILAR 

     İTO verilerine göre, sadece köyden kente göçenler değil, kentte yaşayan ancak düşük gelir düzeyine sahip olanlar, ek iş yapanlar ve kriz sonrası işinden çıkarılan eğitimli kişiler de işportacılığı seçiyor. Ancak özellikle son 3-4 yılda, yabancı ülke vatandaşlarının da Türkiye'de işportacılık yapmaları dikkat çekiyor. Arap ülkeleri, Gürcistan, Azerbaycan, Bulgaristan, Arnavutluk ve Rusya gibi ülkelerin arasında Afrika kıtasından gelenler başı çekiyor, İTO kayıtlarına göre İstanbul'da 5 bin Afrikalı işportacılık yapıyor. 
     
     İŞBORTACILIK ERKEK MESLEĞİ 

     İTO verilerinde, Eminönü Belediyesi tarafından 5 akademisyene hazırlattırılan, "İstanbul'da Enformel Sektör 
     İşportacılar" isimli çalışmadan da bölümler yer alıyor. Söz konusu araştırmaya göre, işportacıların 98'i erkek ve - başta Malatya olmak üzere- Adana, Adıyaman, Ağrı, Diyarbakır gibi doğu illerinden geliyor. İşportacılığa başlama nedenlerinin başında işsizlik ve ek gelir ihtiyacının gösteren bu insanlar, kazançlarından memnun olsalar bile, düşük gelirli, sigortalı bir işi işportacılığa tercih edeceklerini belirtiyor. Araştırma verileri de gösteriyor ki kayıtdışı istihdamın başını çeken işportacılık, kalite, müşteri beklentisinin karşılanması ve ürün çeşitliliği gibi alanlarda sürekli gelişme kaydederek, profesyonelleşme yolunda hızla ilerliyor. 

ANKA 
     
</TEXT>
</DOC>
