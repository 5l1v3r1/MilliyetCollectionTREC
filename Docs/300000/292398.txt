<DOC>
<DOCNO> 292398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo01.html </URL>
<DATE> 2004/11/26/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Beşiktaş yöneticilerinin bulunduğu otobüse Rumen taraftarlar saldırdı 
</HEADLINE>
<TEXT>

     Beşiktaş ile Steaua Bükreş arasında oynanan maç sonrasında stat dışında siyah-beyazlı yöneticileri taşıyan minibüse fanatik Rumen taraftarlar saldırdı. 
     Beşiktaş Kulübü Basın Sözcüsü Reha Muhtar, Bükreş Havalimanı'nda yaptığı açıklamada, stattan çıktıktan sonra başkan Yıldırım Demirören, yönetim kurulu üyeleri ve Diyarbakırspor Kulübü Başkanı Ahmet Göksu'nun da içinde bulunduğu minibüsün bir anda bin kişilik taraftar grubunun arasında kaldığını söyledi. 
     Reha Muhtar, önce sözlü saldırıya uğradıklarını ifade ederek şunları söyledi 
     ''Sonra 2-3 kişi minibüse saldırdı. Ardından da grubun hepsi minibüse yumruklar ve tekmeler atmaya başladı. 20 dakika boyunca fanatiklerin arasında kaldık. Ne polis, ne jandarma vardı. Bir süre sonra sağ kapıyı açtılar, zorla kapadık. Işıkları söndürdük ve minibüsün önünde duran resmi heyet yazısını çıkardık. 20 dakikanın ardından başka taraftarlar da gelince, minibüs durduğu yerde sağa sola yalpalamaya başladı. Sonuçta şoför kalabalığın arasına minibüsü sürerek bizi oradan çıkardı.'' Böyle bir olayın Türkiye'de olması halinde ''Futbol Törerü'' diye bas bas bağrılacağını anlatan Muhtar, ''Bu Beşiktaş Kulübü Başkanı ve yönetimine yapılan açık bir saldırıdır. Bunu kınıyoruz. Dünyanın her tarafında fanatikler var. O kadar atıp tutanlar Avrupa ortasındakileri görsünler. Bu konuda UEFA'ya başvurada bulunacağız'' diyerek sözlerini tamamladı. 

     
</TEXT>
</DOC>
