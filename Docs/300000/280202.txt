<DOC>
<DOCNO> 280202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/gun05.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıf geçmek artık zor 
</HEADLINE>
<TEXT>


Milli Eğitim Bakanlığı, lise 3. sınıf öğrencilerinin ÖSS'ye hazırlanmak için 2. dönem okula gelmemesine son verecek yeni bir düzenlemeye gidiyor 

Bahar Atakan - Ankara 

Talim ve Terbiye Kurulu'nda onay bekleyen Ortaöğretim Kurumları Sınıf Geçme ve Sınav Yönetmeliği taslağına göre, sadece bir dönem notu bulunan öğrenci, artık başarılı veya başarısız diye değerlendirilmeyecek. 
Öğrencinin her 2 dönemde aldığı notlar gözönünde bulundurulacak. Böylece lise son sınıf öğrencilerinin, ÖSS'ye hazırlık için 2. dönem okula gelmemelerinin önüne geçilecek. Taslakta öngörülen bazı düzenlemeler şöyle 
Genel liselerde 10. sınıfta, 4 yıllık liselerde ise 11. sınıfta başlayan, alan seçimine ilişkin not ortalaması 2.50'den 3.00'a yükseltilecek.Ortak genel dersler, alan dersleri, alan seçmeli dersleri ve diğer seçmeli derslerden oluşan kategorilerin sayısı 3'e indirilecek. Alan seçmeli dersleri, diğer seçmeli derslerle birleştirilecek.Sınavlar öğrenci mevcudunun çoğunluğunun başarısız olması halinde tekrarlanacak. Sınıfın yüzde 51'inin başarısız olması yeterli sayılacak. Okul yönetimi de başarısızlığın nedenini öğretmene soracak.Öğrenciler, her dönem bir kez tüm derslerden sınava girecek. 

3 derse sınıf tekrarı 
Zorunlu derslerden başarısız olmasına karşın, seçmeli derslerden yüksek not alarak yıl sonu başarı ortalamasını tutturan öğrenciler bir üst sınıfa geçemeyecek.2'den fazla dersten başarısız olan öğrenci sınıf tekrarı yapacak. Öğrenci sadece 2 dersten sorumlu geçebilecek. Örneğin, lise 1'de matematik dersinden sorumlu geçen öğrencinin, lise 2'de matematik dersinden geçmesi durumunda, alttan aldığı dersin sorumluluğu kaldırılıyordu. Bu uygulamaya da son verilecek. Lise 1'den bir, lise 2'den de 2 dersi sorumlu bulunan öğrenci 3. sınıfa geçemeyecek.Ortalama yükseltme ve sorumluluk sınavlarının yıl sonunda yapılmasına son verilecek. Öğrencilere çalışmaları için fırsat tanınacak. 
Sınavlar eğitim yılının başlamasına 3 hafta kala okul yönetimince yapılacak. 


</TEXT>
</DOC>
