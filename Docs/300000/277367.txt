<DOC>
<DOCNO> 277367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/dundar.html </URL>
<DATE> 2004/10/05/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Amerika'ya demokrasi gelir mi 
</HEADLINE>
<TEXT>


New York - İstanbul uçağında yanımda oturan delikanlı anlattı 
Bir gün ünlü Empire State binasının fotoğrafını çekerken polis çevirmiş. Kimliğine bakmış, niye binayı fotoğrafladığını sormuş. 
"Güzel görünüyordu da ondan" demiş delikanlı... 
Uzun bir sorgudan sonra salıverilmiş. 
Bir hafta sonra evini FBI ajanları basmış ve çektiği bütün fotoğrafları incelemeye almış. 

New York gümrüğünde, - sınırı geçen herkes gibi - önce sağ, sonra sol elimin işaretparmağını bir makineye bastım. Sonra fotoğrafım çekildi ve fişlendim. Ve kaldığım 5 gün boyunca sürekli dehşetengiz polis hik yeleri dinledim. 
Dünyanın "Hürriyet heykeli"ni "polis devleti"ne dönüştüren adım, 11 Eylül'den hemen sonra çıkarılan Yurtseverlik Yasası'ydı. Bu yasayla George Bush, her diktatörün hayalini süsleyen yetkilere bir anda ulaştı. 
Yasa, mahkeme kararı olmaksızın telefon görüşmelerinizin dinlenmesine, banka işlemlerinizin, mali kayıtlarınızın, kredi kartı ödemelerinizin incelenmesine, elektronik posta yazışmalarınızın takip edilmesine, tutuklandığınızda doku örneklerinizin zorla alınmasına izin veriyor. 
Ulusal güvenliği tehdit etmesi muhtemel herkes gizlice tutuklanıp sorguya çekilebiliyor, mülki amirden izin şartı olmaksızın evinde işyerinde arama yapılabiliyor. 
İkiz Kuleler'e saldıranlar, kütüphane bilgisayarları aracılığıyla haberleşiyordu. Bu gerekçeyle Federal Büro'ya bütün kütüphaneleri izleme izni verildi. 
Diyelim kütüphaneye gidip FBI'ın hiç hoşuna gitmeyen bir kitabı okudunuz. Adınız, kütüphane yönetimince - size haber verilmeden - o kitabı okuyanların listesi içinde FBI'ya bildiriliyor. 
Kazara internette "sakıncalı bir site"ye girerseniz yine takibe alınıyorsunuz. 

Saddam Hüseyin'in yakalandığı hafta ikinci bölümü çıkarılarak genişletilen Yurtseverlik Yasası'yla idam cezası gerektiren suçlar kapsamına 15 yeni suç eklendi. 
Terörist olduğu kuşkusuyla vatandaşlıktan çıkarılıp sınır dışı edilen yabancıların haddi hesabı yok. 
Sadece yasal takip de değil söz konusu olan 
Terör iklimi öylesine yaygınlaşmış ki, herkes işyerinde, mahallede, metroda birbirini gözleyip ihbar eder hale gelmiş. 
Konuştuğum Türkler, çalıştıkları şirkette ya da okudukları üniversitede kazara Amerikan politikası hakkında farklı görüş bildirseler nasıl dışlanıp horlandıklarını anlatıyordu. 

Gücünü çeşitliliğinden alan ve farklılıkları bir kapta eritme yeteneği sayesinde süper güce dönüşen Amerika, bu özelliğini yitirmek üzere... 
George Orwell'in k busu Amerika'da gerçek oluyor "Büyük Birader her köşeden size bakıyor." 
Sonuçta ABD, yıllardır ihraç ettiği faşizmi kendi evinde mi bulacak, yoksa yeniden eskisi gibi bir demokrasi mi olacak 
Bunun cevabı birçok faktöre bağlı... 
Amerikan seçimlerine, kamuoyu tepkisine ama en çok da savaşın neticesine... 
Irak yenilgisi, Washington'un çekilmesine ve Amerikalıların "Nerede yanlış yaptık " diye düşünmesine yol açabilir. 
İronik bir durum 
Amerika Irak'a demokrasi götüremese de, Irak'taki direniş Amerika'ya demokrasi getirebilir. 



</TEXT>
</DOC>
