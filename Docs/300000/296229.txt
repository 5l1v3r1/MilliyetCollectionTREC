<DOC>
<DOCNO> 296229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko17.html </URL>
<DATE> 2004/12/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye'de 120 bin kişi daha işinden oldu 
</HEADLINE>
<TEXT>

     Türkiye’de olumlu ekonomik performans ve yüksek büyüme oranları sayesinde düşüşü geçen işsizlik, yönünü tekrar yukarı çevirdi. 
     Üçüncü çeyrekte işsizlik oranı yüzde 9,5 olurken, işsizler ordusuna üç ayda 120 bin kişi daha katıldı. 
     DİE, Hanehalkı İşgücü Anketi üçüncü çeyrek sonuçlarını açıkladı. Buna göre Türkiye'de işsizlik oranı, ikinci çeyreğe göre 0.2 puan, geçen senenin aynı dönemine göre de 0.1 puan artarak yüzde 9.5 olarak belirlendi. 
     
     2.4 MİLYON KİŞİ İŞSİZ 

     2004 yılının üçüncü döneminde toplam istihdam 22 milyon 874 bin kişi, işsiz sayısı ise 2 milyon 390 bin kişi olarak belirlendi. 
     Türkiye'de toplam işgücüne katılma oranı yüzde 50.6, işsizlik oranı yüzde 9.5 ve tarım dışı işsizlik oranı yüzde 14 olarak saptandı. 
     Sonuçlar ilk çeyreğe göre olumlu, ikinci çeyreğe göre yüksek 2004 yılının ikinci döneminde toplam istihdam 22 milyon 188 bin kişi, işsiz sayısı ise 2 milyon 269 bin kişi olarak belirlenmiş, işsizlik oranı da yüzde 9.3 olmuştu. 
     Yılın ilk çeyreğindeki işsizlik ise yüzde 12.3 seviyesindeydi. 
     
     İSTİHDAMIN YARISI KAYIT DIŞI 

     Rakamlar, Türkiye'de istihdam edilenlerin yüzde 55.4'ünün, kayıt dışı çalıştığını ortaya koydu. 
     Anket sonuçlarına göre, Türkiye'de istihdam edilen 22 milyon 874 bin olan nüfusun yüzde 55.4'ü kayıt dışı çalışıyor. 
     2004 yılının üçüncü çeyreğinde 9 milyon 376 bin olan ücretlilerin yüzde 22.2'si, 1 milyon 968 bin olan yevmiyelilerin yüzde 91.5'i, 1 milyon 80 olan işverenin yüzde 25'i, 5 milyon 26 bin ücretsiz aile işçisinin de yüzde 96.7'si ''kayıt dışı'' çalışıyor. 
     İstihdam edilen toplam 16 milyon 551 bin erkeğin yüzde 48.2'si, 6 bin 323 kadının ise yüzde 74.4'ü ''kayıt dışı'' olarak faaliyet gösteriyor. 
     Bu yılın üçüncü çeyreğinde, toplam 25 milyon 265 bin olan işgücü nüfusunun 22 bin 874 kişisini ise ''istihdam edilenler'' oluşturdu. 
     Aynı dönemde resmi işsiz sayısı ise yüzde 2.6 oranında artarak 2 milyon 390 bin kişiye ulaştı. Geçen yılın aynı döneminde bu rakam 2 milyon 328 idi. 
     Herhangi bir işgücüne dahil olmayanların sayısı da, 24 milyon 679 bin kişi olarak belirlendi. 
     
     SİVİL NÜFUS 

     Türkiye'de kurumsal olmayan sivil nüfus ise 2004 yılının üçüncü çeyreğinde yüzde 1.5 oranında artarak 70 milyon 685 kişiye çıktı. Geçen yılın aynı döneminde Türkiye'de kurumsal olmayan sivil sayısı 69 milyon 613 kişiydi. 
     Kurumsal olmayan sivil nüfusun 35 milyon 291 binini erkek, 35 milyon 395 binini ise kadınlar oluşturuyor. 
     2004 yılının üçüncü çeyreğinde, geçen yılın aynı dönemine göre Türkiye'de 15 ve daha yukarı yaştaki nüfus yüzde 1.8 oranında artarak 49 milyon 22 binden 49 milyon 944 bine yükseldi. 15 ve daha yukarı yaştaki nüfusun 24 milyon 776 binini erkek, 25 milyon 168 binini de kadın nüfus içeriyor. 
     
     İŞGÜCÜ DAĞILIMI 

     2004 yılının üçüncü çeyreğinde toplam 22 milyon 874 bin kişilik istihdamın 11 milyon 344 bin kişisini ücretli ve yevmiyeliler, 6 milyon 505 bin kişisin kendi hesabına çalışan ve işverenler, 5 milyon 26 bin kişisini de ücretsiz aile işçileri oluşturdu. 
     Toplam istihdamın 8 milyon 222 bin kişisi ise tarım, ormancılık, avcılık ve balıkçılık sektöründe, 14 milyon 652 bin kişisi de tarım dışı faaliyetlerde çalışıyor. Ekonomik faaliyetlere göre dağılım incelendiğinde ise toplam istihdamın yüzde 35.9'u tarım, yüzde 17.6'sı sanayi, yüzde 5.2'si inşaat, ve 41.2'si hizmet sektöründe faaliyet gösterdi. 
     
     KAMUDA ÇALIŞANLARIN SAYISI 

     Bu arada Türkiye'de istihdam edilen 22 milyon 874 bin kişinin büyük bölümü özel sektörde çalışırken, kamu da çalışanların sayısında azalma görüldü. 
     2003 yılının üçüncü çeyreğinde 3 milyon 32 bin, 2004 yılının ikinci döneminde 2 milyon 910 bin olan kamuda çalışanların sayısı, bu yılın üçüncü çeyreğinde 2 milyon 834 bine geriledi. 
     Özel sektörde 2003 yılının üçüncü çeyreğinde 19 milyon 379 bin, 2004 yılının ikinci döneminde 19 milyon 278 bin olan çalışanların sayısı, üçüncü çeyrekte 20 milyon 40 bine yükseldi. 
     Ayrıca Türkiye'de istihdam edilenlerin 16 milyon 551'ini erkekler, 6 milyon 323 binini de kadınlar oluşturuyor. Erkeklerin 2 milyon 264 bini kamu sektöründe, 14 milyon 287 bini de özel sektörde istihdam edilirken, kadınların 570 bini kamu sektöründe, 5 milyon 753 bini de özel sektörde faaliyet gösteriyor. 
     Kendi hesabına veya işveren olarak informal sektörde istihdam edilenlerin sayısı da, bu yılın üçüncü çeyreğinde toplam 4 milyon 542 bin kişi olarak tespit edildi. 
     Bu rakamın 3 milyon 929 binini erkekler, 612 binini de kadınlar oluşturdu. 
     
</TEXT>
</DOC>
