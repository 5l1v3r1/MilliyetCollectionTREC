<DOC>
<DOCNO> 257647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo03.html </URL>
<DATE> 2004/07/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Futbol Federasyonu'nun bütçesi 83.8 trilyon lira... 
</HEADLINE>
<TEXT>

     Futbol Federasyonu'nun dün Ankara'da gerçekleştirilen ve Dr.Levent Bıçakcı'nın başkanlığa seçildiği genel kurulu sonrası bütçesi de 83 trilyon 843 milyar 628 milyon lira olarak belirlendi. 
     Federasyonun 1 yıllık bütçesi, denk bütçe gerçeğine göre düzenlenirken, bütçe planlamasında kesinlikle borçlanmaya gidilmeyeceği kararı alındı. 
     1 Haziran 2004-31 Mayıs 2005 dönemini kapsayan bütçenin, ekonomik açıdan bugünden yarına ne olacağının belli olmadığı bir dönemde 365 günü kapsayan varsayımlara ve programlara dayanan bütçenin ekonomik istikranın sağlanacağı, enflasyonun düşeceği, planlanan eğitim çalışmalarının, programa alınan milli maçların yapılacağı, bütçe döneminde kararlaştırılmış bulunan yatırımların sonuçlandırılacağı ve geçen dönem gerçekleşen rakamların değenlendirilmesiyle hazırlandığı belirtildi. 
     
     GELİR VE GİDERLER 

     Bütçenin, eğitim gelir ve giderleri, maddi duran varlıklar, milli takımlar gelir ve giderleri, profesyonel futbol gelir ve giderleri, amatör futbol gelir ve giderleri, UEFA gelir ve giderleri, fon gelir ve giderleri, sponsorluk gelir ve giderleri, yasayla öngörülen giderler, cari gelir ve giderler biçiminde düzenlendiği açıklandı. 
     Yasa gereği, federasyonun yıllık toplam gelirinin yüzde 15'inin proje karşılığı İkinci ve Üçüncü Lig kulüplerine ve yine yüzde 15'inin de altyapı eğitim ve spor faaliyetlerinde kullanımlak üzere ilgili kurum ve kuruluşlara verilmesi kararlaştırıldı. 
     Futbol Federasyonu'nun eğitim gelirleri 1 trilyon 817.5 milyar, milli takımlar gelirleri 8 trilyon, profesyonel futbol gelirleri 34 trilyon 416 milyar 222 milyon 40 bin, amatör futbol gelirleri 6 trilyon 426.5 milyar, UEFA gelirleri 4 trilyon 665 milyar 600 milyon, fon gelirleri 1 trilyon 931 milyar 805 milyon 960 bin, sponsorluk gelirleri 13 trilyon 165 milyar ve cari gelirler de 9 trilyon 1 milyar lira olarak tahmin edildi. 
     
</TEXT>
</DOC>
