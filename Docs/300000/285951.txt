<DOC>
<DOCNO> 285951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/ydilmen.html </URL>
<DATE> 2004/11/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Olmuyor 
</HEADLINE>
<TEXT>



Sinirimden ağlayacağım. Vallahi billahi ağlayacağım. Normal süre bitmiş, son 15 dakika 10 kişi kaldığımız için 2 - 2'ye de şükrediyoruz. 6 dakika duraklamanın son 2.5 dakikasında gelen 2 gol, insanda ne düşünce, ne yazı zevki bıraktı. 
Daum, çabuk oynayan Lyon'a karşı agresif bir takımla çıkmıştı aslında. Orta sahaya baktığımız zaman Aurelio - Selçuk - Serkan üçlüsü, hemen önlerinde Alex, önlerinde iki tane de hareketli forvet... 
Lyon aslında İstanbul'daki maçın ikinci yarısındaki Fenerbahçe'yi beklerken, belki iyi oynamasa da çok canlı ve agresif bir Fenerbahçe buldu. Sarı - Lacivertli takım golü de attı. Ancak oyuncular panik halinde olduğu için de pas yüzdesi düştü, bu sıkıntı maçın tamamına yansıdı. Önce 1 - 0'ı, sonra 2 - 2'yi koruyamadık. İkinci yarının başında Serkan'ın üst üste üçüncü pas kaybından sonra, golü de yedik. Zaten en büyük problem hücuma çıkarken kaptırdığımız toplardı. 

Defans aksıyor 
Maçın ilk yarısında da, karta en müsait iki oyuncu, beklediği gibi sarı kart gördü. Maçtan önce "Bu takımda önce kimler sarı kart görür " diye birisine sorsanız, hem "Servet - Serkan" cevabını hemen alırdınız. Ben eyvah dedim. Korktuğum da başıma geldi. Servet hamleli oyuncu olduğu için bir - iki - üç derken, sonunda rakibini kaçırınca, haklı ikinci sarı karttan atıldı. 
Bundan sonra Daum skoru korumak için sık oyuncu değişikliğine gitti ve tüm haklarını da kullandı. Aslında kötü değişiklikler yapmadı. 
Tehlikeli bölgede Selçuk'un yaptığı faul Uzun süre oynamamasına rağmen başarılıydı mağlubiyeti belirleyen üçüncü golü getirdi. Goldeki en büyük hata kişisel değil, takım halinde herkesin altıpasa yaslanmasıydı. Altı pasa yaslandığınız zaman yapılan ortada ne kaleci topu görür, ne de defans. Zaten gol de aktarmalı olarak üçüncü vuruşta geldi. 
Bakacağız UEFA'ya... Fenerbahçe, Sparta Prag maçından 1 puan almak zorunda artık. 
Son bir ay içersinde Fenerbahçe kalesinde çok pozisyon vermeye başladı. Öncelikle buna çare bulunması lazım. 
Hakemse bana göre mükemmel maç yönetti. 



</TEXT>
</DOC>
