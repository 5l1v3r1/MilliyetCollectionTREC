<DOC>
<DOCNO> 279243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas11.html </URL>
<DATE> 2004/10/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dereden geçmeye çalışanlar suya düştü 
</HEADLINE>
<TEXT>

     Erol KÜÇÜKOĞLU ORDU, DHA 

ORDU Kültür ve Turizm Müdürlüğü tarafından organize edilen 1'inci Turnasuyu Vadi Yürüyüşü'ne katılanlar zorlu parkuru aşarak doğal güzellikler içinde bir gün yaşadı. 2.5 saat süren parkurda 5 kişi dereye düştü. 
     Turnasuyu Vadi Yürüyüşü için belediye binası önünde toplanan yaklaşık 200 kişilik grup önce araçlarla Saraycık Beldesi'ne götürüldü. Burada vadi yürüyüşü ve doğal etaplar hakkında bilgi veren Ordu Kültür ve Turizm Müdürü Muzaffer Günay, "Etap zaman zaman kayalıklarla, zaman zaman da hızlı akıp giden nehir engelleriyle doludur. Ayrıca patika yollardan da geçeceğiz. Bu yüzden dikkatli olun'' uyarısında bulundu. Daha sonra parkurun başlangıç noktası Turnasuyu Deresi kıyısına gelen grup, kayalıklar üzerinden karşı tarafa geçmeye çalıştı. Ancak aralarında gazetecilerin de bulunduğu 5 kişi, dereyi geçmek isterken ayağı kayıp suya düştü. Bazı gazetecilerin fotoğraf makinası ve kameraları ıslandı. 
     Nehirden geçmeyi başaranlar daha sonra 20 metre uzunluğundaki asma köprülerden geçti. Yürüyüşe katılanlar, eşsiz manzaraların hem video kamerayla görüntüsünü, hem de fotoğrafını çekti. Verilen molalarda ise şarkılar türküler söylendi. 2,5 saat süren 1'inci Vadi Yürüyüşü sonrasında konuşan Ordu Kültür ve Turizm İl Müdürü Muzaffer Günay, amaçlarının Ordu'nun doğal güzelliklerini sergilemek olduğunu söyledi. 
     
</TEXT>
</DOC>
