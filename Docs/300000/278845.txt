<DOC>
<DOCNO> 278845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/altan.html </URL>
<DATE> 2004/10/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Döner çevirme, laf çevirme, dolap çevirme... 
</HEADLINE>
<TEXT>


NASREDDİN Hoca'ya sormuşlar 
- Yahu Hoca, İstanbul'a her sağanak yağışta, dereler taşıyor, yolları, evlerin alt katlarını sular basıyor, ana arterler tıkanıyor insanların analarından emdiği süt, burunlarından geliyor. Bunun sonu nereye varacak biz bilemiyoruz, sen biliyor musun 
Hoca, hafifçe dudağını bükmüş ve yanıtı kısa olmuş 
- Valla ben de bilmiyorum. 

İncili Çavuş'a da, reisleriyle birlikte takım taklavatı ortalığa dökülmeye başlayan mafya ile yargının karşılıklı pozisyonlarını sormuşlar. 
İncili Çavuş 
- Benim, demiş, aklım ermez kamu hukuk ile ilgili öyle ince kanaviçe ibrişimlerine. Ama isterseniz size ortaçağlara ait bir fıkra anlatayım. Demir miğferi, demir zırhlarıyla Yüz Yıl Savaşları'na katılan bir komutan çekilmiş kılıcıyla at üstünde koşturup durmaktan öylesine yorulmuş ki, bir gün kuytu bir ormana dalıp, büyük bir çamın altında yere uzanarak uyumaya başlamış. Az sonra bir sincap sokulmuş zırhlar içinde uyumakta olan komutanın yanına önce ayaklarına bakmış, sonra diz kapaklarına, sonra göğsüne, sonra miğferli başına ve 
"- Tuh, demiş, ne yazık ki bir konserve açacağım yok benim... 

Organize suç örgütleriyle ilgili haberler, gazetelerde manşetleştikçe insanın aklına ünlü heykelci Rodin'in pek bilinen bir sözü geliyor. Bir gün Rodin'e 
- Bu muhteşem heykelleri nasıl yapıyorsun, diye sormuşlar. 
Rodin 
- Taşın, demiş, fazla taraflarını atıyorum, gerisi heykel kalıyor. 
Acaba bizim yönetimlerden de, mafya temizlense geriye damıtılmış bir hukuk düzeni kalmaz mı 
Fakat aynı zamanda bir kaygı da kaplıyor insanın içini 
- Ya geriye hiçbir şey kalmazsa, diye... 

Bekri Mustafa ile Borazan Tevfik sıradan bir vatandaşla, emekli bir diplomatın konuşma, değerlendirme, anlatım biçimleri arasındaki farkları tartışıyorlardı. 
Borazan Tevfik 
- Sıradan bir vatandaşa, dedi, Türkiye'de nüfus niye artıyor, diye sorarsan yanıtı kezzaplı olabilir ve şöyle diyebilir 
"- Eziyet çekenlerin sayısı çoğalsın, diye... 
Aynı soruyu emekli bir diplomata sorduğun zaman ise, içeriği aynı da olsa, yanıtı daima kremalıdır 
"- Annelerle babaların neler çektiğini, yeni kuşaklar da yaşayarak görüp anlasınlar, diye... 

Türkiye, 800 bin kişilik ordusunun yüzde 95'ini NATO emrine verme koşuluyla, NATO'ya alınırken, o kadar ince elenip sık dokunmamıştı. Oysa Avrupa Birliği'ne üyelik müzakerelerinin başlayabilme tarihi dahi 7 kat tülbentlerden geçirilmede... 
Vaktiyle bir Amerikan kasabasındaki bankaya kovboyun biri gelip çek bozdurmak istemiş. Veznedar başlamış sormaya 
- Doğum yerin Sürekli oturduğun adres Kimlik kartın Kefil göstereceğin kişiler vs... 
Kovboy 
- Buraya bak veznedar, demiş, sen daha önce bu kasabada yargıç olarak adam asarken bile, bu kadar belge aramazdın ne oldu sana 
Veznedar 
- E, demiş, burada giden bizim para şayet giden senin hayatın olsa yine üstünde o kadar durmazdık... 

Dilimlenmiş bir soğanla, batık bir banka arasında ne fark vardır 
Yanıt 
- Hiçbir fark yoktur. Sadece soğan bıçakla soyulmuştur, banka bıçaksız... 

Dünkü Vatan gazetesinde, imam hatip lisesini bitirmiş bir gencin Samsun Yeşilyalı Camii'nin kumbarasını, namaz kıldıktan sonra soyduğu haberi vardı. 
Bir Hıristiyan okulundaki din dersinde, öğretmen de olan papaz, öğrencilerden birini kaldırıp sormuş 
- Günahlarımızı affettirmek için ne yapmamız gerekir 
Öğrencinin yanıtı 
- Önce günah işlememiz... 
Keşke imam hatipli genç de, camiyi soyduktan sonra kılsaydı namazını... 

Fazıl Ahmet'ten mizahi bir şiirle bitirelim yazıyı 

Hani 

Bu ne türlü ihtiras 
Sarık sardı her papaz 

Mütehassıs çok ama 
Bilmem nerde ihtisas 

İşte gene ortalık 
Eski hamam eski tas 

Piyasada aranan 
Hep yalanla iltimas 

Ne umalım kalaydan 
Altın bile tuttu pas 

"Rest" çekince kumandan 
Generaller dedi Pas 



</TEXT>
</DOC>
