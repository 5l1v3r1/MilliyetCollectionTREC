<DOC>
<DOCNO> 296649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur21.html </URL>
<DATE> 2004/12/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yoldan çıktı, 5 otomobile çarparak durabildi .. 
</HEADLINE>
<TEXT>

     Adana'da, refüje çarparak yoldan çıkan bir otomobil, diğer şeritte seyir halindeki 5 otomobile çarptı. Kazada, iki kişi yaralanırken, bir otomobilin sürücüsü kaçtı. 
     Emniyet Müdürlüğü yetkililerinden alınan bilgiye göre, merkez Seyhan İlçesi Ziyapaşa Mahallesi Kasım Gülek Bulvarı'nda, İbrahim Uzun yönetimindeki 01 DR 876 plakalı otomobil, Selahattin Çolak Bulvarı'ndan dönüşte direksiyon hakimiyetinin kaybolması sonucu refüje çarptı. 
     Çarpmanın etkisiyle yoldan çıkarak, diğer şeride geçen otomobil, Mesut Yüksel yönetimindeki 01 TN 884 plakalı araca yandan çarptı. 
     Aynı araç, daha sonra Refik Çelik yönetimindeki 01 LF 552, Kamil Gül yönetimindeki 01 BK 278 ve Yücel Barış yönetimindeki 06 AG 2879 plakalı otomobiller ile sürücüsü belirlenemeyen 01 SU 970 plakalı otomobile çarptı. 
     Kazada hafif şekilde yaralanan ve Numune Hastanesi'ne kaldırılan sürücülerden otomobil tamircisi Mesut Yüksel ayakta tedavi edilip taburcu edilirken, İbrahim Uzun'un ise olayın etkisiyle şoka girdiği bildirildi. 
     
     TAMİRE GİDERKEN KAZA YAPTILAR 
     Bu arada, kazaya karışan araçlardan 01 TN 884 plakalı otomobilin sürücüsü Mesut Yüksel, refüje çarpan otomobilin havada uçtuğunu söyledi. 
     Kendisinin otomobil tamircisi olduğunu belirten Mesut Yüksel, olayı şöyle anlattı 
     ''İdaremdeki otomobili, sahibi Cem Özçelik ile birlikte tamirhaneye götürüyordum. Kazaya neden olan otomobil refüje çarpıp havalandıktan sonra yaklaşık 10 metre uçtu. Üzerimize doğru gelince direksiyonu aniden kırdım. Yönetimimdeki otomobilin arkasına çarparak düştü. Daha sonra da bizim arkamızdan gelen otomobillere çarptı.'' Yetkililer, kazadan sonra kaçtığı sanılan 01 SU 970 plakalı otomobilin sürücüsünün belirlenmesine çalışıldığını, soruşturmanın sürdüğünü bildirdiler. Bu arada, kazaya neden olan otomobilin tozlu ön kaputunda, el ile ''ayıp ettiniz'' yazılması dikkat çekti. 
     
</TEXT>
</DOC>
