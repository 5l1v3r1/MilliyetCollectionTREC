<DOC>
<DOCNO> 297270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy07.html </URL>
<DATE> 2004/12/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Arınç'tan Kürt bildirisi yorumu Amaçlarına ulaşamayacaklar 
</HEADLINE>
<TEXT>

     TBMM Başkanı Bülent Arınç, Avrupa'da bazı gazetelerde yayınlanan Kürt Bildirisi ile kritik bir noktada olan Türkiye'yi zora sokmak, engel çıkarmak isteyenlerin amaçlarına ulaşamayacaklarına işaret ederken, çok güçlü bir devlet olan Türkiye'nin bunlardan etkilenmeyeceğini vurguladı. 
     Bülent Arınç, Türkiye İsrafı Önleme Vakfı ve Başkent Üniversitesi tarafından TBMM'de düzenlenen "İsrafı Önleme Sempozyumu"ndan ayrılırken, Avrupa'da bazı gazetelerde yayınlanan Kürt Bildirisi ile ilgili değerlendirmelerde bulundu. Bildirinin yayınlanmasının ardından Türkiye'de büyük bir tepki oluştuğuna dikkat çeken Arınç, bildiride çok yanlış, çok gereksiz, Türkiye gerçeklerine, Türkiye'nin kurulu düzenine, anayasasına tamamen aykırı bir düşüncenin dillendirildiğini vurguladı. "Avrupa'da bulunan bazı kimselerin bazı taleplerini Avrupa'daki bazı gazetelerde yayınladıklarını", altında imzası bulunan Leyla Zana ve arkadaşlarının ise daha sonra bildiri metnine katılmadıklarını açıkladıklarını anımsatan Arınç, "Ancak bir yere imza atan insanların iyiden iyiye düşünmesi sonra imza atması gerekir" dedi. 
     Arınç, böyle bir bildiriyi yayınlayarak Türkiye'yi zora sokmak, Türkiye'ye engel çıkarmak isteyenlerin amaçlarına ulaşamayacaklarını vurgularken, "Çok kritik bir noktada olan Türkiye'ye ayakbağı olmak, tökezletmek istemiş olabilirler. 
     Ancak Türkiye çok güçlü bir devlettir, bunlardan etkilenmeyecektir" dedi. 
     
</TEXT>
</DOC>
