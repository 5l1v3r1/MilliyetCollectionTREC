<DOC>
<DOCNO> 289690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/siyaset/axsiy02.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakereler başlasın' 
</HEADLINE>
<TEXT>


Avrupa Parlamentosu'nun Türkiye Raportörü Hollandalı Eurlings, ağır eleştirilere uğrayan Türkiye raporunu değiştirdi ve Türkiye'ye müzakere çağrısı konusunda net ifadeler koydu 


Avrupa Parlamentosu AP Türkiye Raportörü Hollandalı Hıristiyan Demokrat Parlamenter Camiel Eurlings, AP'de ağır eleştirilere uğrayan Türkiye raporunu değiştirdi ve Avrupa Birliği'nin AB Ankara ile tam üyelik müzakerelerini başlatmasını istedi. Eurlings, Türkiye ile tam üyelik müzakerelerinin başlatılması yönünde açık ve kesin bir çağrının bulunmadığı önceki raporu için yeni bir değişiklik önergesi sundu. 
Önergede, "AB Komisyonu'nun da altını çizdiği bütün gelişmeler dikkate alındıktan sonra, Avrupa Parlamentosu AB Konseyi'ne müzakereleri başlatma çağrısında bulunur ve müzakerelerin başlamasının Türk yetkililerinin ve toplumunun Kopenhag Kriterleri'ni en kısa zamanda yerine getirmesi için göstereceği çabaya katalizör olmasını umar" şeklinde ifadelere yer verildi. 
Bu değişiklik önergesine Yeşil Grup üyelerinin müzakerelerin "vakit geçirilmeden" başlatılması ifadesini ekletmek istediği, raportörün buna karşı çıktığı öğrenildi. Bağlayıcı niteliği olmayan, sadece Avrupa Parlamentosu'nun görüşünü yansıtacak rapor ve buna bağlı tavsiye kararı, AB liderlerinin Türkiye ile müzakere için tarih hakkında karar verecekleri Brüksel zirvesi öncesinde genel kurulda tartışılarak oylanacak. 
Eurlings, raporunu ilk sunduğunda, Avrupa Parlamentosu üyeleri tarafından çok ağır şekilde eleştirilmişti. Raporu delmek için 483 değişiklik önergesi verilmişti. Bu arada, Avrupa Parlamentosu Başkanı Josep Borrel, 2 - 5 Aralık'ta Türkiye'yi ziyaret edecek. 


</TEXT>
</DOC>
