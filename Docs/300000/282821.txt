<DOC>
<DOCNO> 282821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/guncel/gun03.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
50 dakikada 1 tanker 
</HEADLINE>
<TEXT>


Ulaştırma Bakanlığı, İstanbul Boğazı'ndaki trafik yoğunluğunun 'patlama noktası'na geldiğini açıkladı. İlk 8 ay içinde Boğazlar'dan 35 bin gemi, 6 bin tehlikeli yük tankeri geçti 

ANKARA ANKA 

İstanbul ve Çanakkale boğazlarından yılın ilk 8 ayında geçiş yapan gemi sayısı 35 bini, tehlikeli yük tankeri sayısı da 6 bini aştı. Bu dönemde, Boğazlar'dan geçen 98 milyon ton petrolün yıl sonunda 160 bin tona ulaşabileceği belirtildi. Ulaştırma Bakanlığı Müsteşar Yardımcısı Barış Tozan, İstanbul Boğazı'ndaki yoğunluğun "patlama noktası"na geldiğini ifade etti. 
Artan petrol ihtiyacı ve Körfez'deki konjonktürel durumun, dünya petrol trafiğinin yoğunluğunu Hazar Bölgesi'ne taşıması sonucu, Karadeniz'in açık denizlere açılan tek kapısı olan Türk boğazlarındaki trafik arttı. 
Ulaştırma Bakanlığı verilerine göre, Çanakkale ve İstanbul boğazlarından geçen toplam gemi sayısı 2000'de 48 bin 79, 2001'de 42 bin 637, 2002'de 47 bin 283, 2003'te 46 bin 939 iken, bu rakam 2004'ün ilk 8 ayında 35 bin 646 oldu. 
Tankerlerin yılın ilk 8 ayındaki geçişi, 2000'deki sayıyı şimdiden aştı. 2000'de 6093, 2001'de 6516, 2002'de 7427, 2003'te 8097 olan Boğazlar'dan geçen tanker sayısı, Ocak - Ağustos 2004 döneminde 6227'yi buldu. Bu tankerlerle taşınan petrolün miktarı da önceki yıllara göre ciddi şekilde artış kaydetti. 
Bu yılın ilk 8 aylık döneminde taşınan petrol miktarı ise 98 milyon tona ulaştı. Bir dönem Kıyı Emniyeti ve Gemi Kurtarma İşletmeleri'nin Genel Müdürlüğü'nü de yürüten Tozan, Boğazlar'dan her 7 - 8 dakikada bir geminin, her 50 - 55 dakikada da bir tankerin geçtiğini dile getirdi. Tozan, "Yük taşınmaz hale gelmiştir. Artık hastaya yeni damar açmaktan başka çare yok. Yoksa kalp duracak" dedi. 


</TEXT>
</DOC>
