<DOC>
<DOCNO> 288627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonyas01.html </URL>
<DATE> 2004/11/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Renee Zellweger ve Hugh Grant'dan sinemaya mola... 
</HEADLINE>
<TEXT>

     Yakında seyirciyle buluşmaya hazırlanan ''Bridget Jones'un Günlüğü 2'' filminin iki ünlü oyuncusu seyirciyi şaşırtan bir karar aldı. Renee Zellweger ve Hugh Grant, uzun süre herhangi bir sinema projesinde yer almamaya karar verdi. 
     Internetteki ''eonline'' sitesinin haberine göre, ''Bridget Jones The Edge of Reason'' adlı serinin ikinci filminden sonra oyuncularına ''bir haller'' oldu. 
     Film projelerine sıcak bakmadığını dile getiren filmin başrol oyuncusu Bridget Jones'u canlandıran Zellweger, ''Ben de arkadaşlarımla her gün buluşup kahve içmek istiyorum. Böyle yapanları kıskanıyorum. Bir yıl süreyle başka film çevirmeyeceğim'' dedi. 
     35 yaşındaki Oscar ödüllü oyuncu, Reuters'e yaptığı açıklamada, son olarak ünlü aktör Russel Crowe ile birlikte ''The Cinderella Man'' adlı yapımda rol aldığını ve bunun da kendisine yettiğini söyledi. 
     Bir yıl boyunca sadece ''sıradan bir kız'' gibi yaşamayı seçeceğini dile getiren oyuncu, ''Yeniden makyaj sandalyesine oturup başka bir role adapte olmak istemiyorum. Zamana ve biraz hayat tecrübesine ihtiyacım var'' açıklamasında bulundu. 
     
     GRANT DE BUNALMIŞ... 
     Bridget Jones'un çapkın patronu ve sevgilisi Daniel Cleaver'ı canlandıran Hugh Grant de rol arkadaşı gibi düşünüyor. 
     Şov dünyasının kendisi için anlamını kaybettiğini düşünen Grant, ''Ajansımın telefonlarına bile yanıt vermiyorum. Teklif edilen senaryoları okumuyorum. Artık aktörlük de yapmak istemiyorum. Biraz ara vermeye ihtiyacım var'' dedi. 
     Filmde Zellweger ve Grant ile aşk üçgeni oluşturarak Bridget'in kalbini çalan Mark Darcy'yi canlandıran Colin Firth ise oyunculuğa değilse de bu filme nokta koyduğunu açıkladı. 
     Firth, Toronto'da yayınlanan Calgary Sun'a yaptığı açıklamada, ''Asla bir daha Bridget Jones filmi çevirmek istemiyorum'' sözleriyle rol arkadaşlarıyla aynı noktada buluştu. 
     
</TEXT>
</DOC>
