<DOC>
<DOCNO> 251612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun19.html </URL>
<DATE> 2004/06/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Saddam yarın Iraklılara teslim ediliyor... Hangi suçlardan yargılanacak 
</HEADLINE>
<TEXT>

     Irak Başbakanı İyad Allavi, devrik Irak Devlet Başkanı Saddam Hüseyin ve diğer 11 üst düzey tutuklunun hukuki gözetimlerinin yarın Iraklılara devredileceğini bildirdi. 
     Başbakan İyad Allavi, devrik Irak Devlet Başkanı Saddam Hüseyin'in 23 yıllık yönetimi sırasındaki suçlarla ilgili yargılanacağını söyledi. 
     Allavi, yönetimin Iraklılara devrinden sonra düzenlediği ilk basın toplantısında, ''Saddam 23 yıllık yönetimiyle ilgili suçlardan dolayı bir Irak yargıcının karşısına çıkacak'' dedi. 
     Saddam'ın avukat bulundurma hakkı olacağını belirten Allavi, ''Sanıklar kendileri aleyhine ifade vermeyebilir ve sessiz kalabilir'' dedi. 
     Allavi, Saddam'ın soykırım dahil savaş suçlarından yargılanacağı mahkeme sürecinin ''açık olacağına'' dair de söz verdi. 
     Allavi, Saddam ve 11 üst düzey eski yöneticinin, yasal olarak kendilerine devredilecek olmasına rağmen, Irak hükümetinin elinde uygun bir cezaevi bulunmadığı için ABD'nin yönetimindeki bir hapishanede kalmaya devam edeceklerini belirtti. 
     Saddam ve 11 üst düzey yöneticinin yargılanmasının birkaç ay içinde başlamasını beklemediğini belirten Allavi, Irak halkından sabırlı olmalarını istedi. 
     Eski rejim dönemindeki olaylar nedeniyle 1 milyondan fazla Iraklının kayıp olduğunu belirten Allavi, Irak hükümetinin idam cezasını yeniden yürürlüğe koymayı da tartışmakta olduğunu söyledi. 
     Irak Adalet Bakanı Malik Dohan el Hasan da Irak barosunun uygun görmesi durumunda, Saddam'ın yabancı avukat tutabileceğini söyledi. 
     
</TEXT>
</DOC>
