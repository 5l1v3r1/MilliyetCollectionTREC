<DOC>
<DOCNO> 281393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/guncel/axgun02.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçeye Türkçe yanıt 
</HEADLINE>
<TEXT>


İstanbul Kürt Enstitüsü'ndeki kursa katılanların çoğu Kürtçe bilmiyor. Öğretmen Kürtçe soruya Türkçe yanıt verenleri uyarıyor Türkçe konuşmak yasak 

BELMA AKÇURA İstanbul 

Aksaray'da bulunan İstanbul Kürt Enstitüsü'ndeyiz. Asansörü bozuk binanın merdivenlerini kullanarak 5. kata ulaşıyoruz, Kürtçe Dil Kursu'nu izlemek için... 
Bir hafta önce başlayan kursta 2 derslik bulunuyor. Birine giriyoruz. 21 kişinin olduğu sınıfta, en önde oturan 7 - 8 yaşlarında 2 çocuk dikkat çekiyor. Diğerleri 18 - 20'li yaşlarda. Hemen hepsinin önünde hayvanları tanıtan resimli bir kitap. Öğretmenin tahtaya yazdığı "Ez ji pisikan hez dikim" Ben kedileri seviyorum yazısını hep bir ağızdan tekrar ediyor. Kürtçe soruya Türkçe yanıt verenleri öğretmen uyarıyor. Ama bakıyor olmuyor, o da Türkçe, "Türkçe konuşmak yasak" diyor. İkinci sınıfta daha büyük yaş grubu var 20 - 40 arası. Çoğu üniversite öğrencisi. Onlar daha ileri bir grup. Kürtçe anlıyor ama konuşamıyor ya da konuşuyor ama yazamıyor. 
Dershane Müdürü Mevlüt Çetinkaya, 26 yıllık tarih öğretmeni. 14 sene İstanbul'un çeşitli okullarında görev yapmış, 1.5 ay önce emekli olunca dershaneye müdür olmuş. 240 başvuru olduğunu belirten Çetinkaya, "Ancak bunların 120'si kesin kayıt niteliğini taşımıyor. Çünkü bir kısmı ya sadece isim yazdırmış ya da evrakı eksik. Evrakı olmayanı kayıtlı saymıyorum" diyor. 
Öğrenciler, gündüz ve akşam grubu olarak derslere giriyor. Bir kereye mahsus alınan 10 haftalık "sembolik" ücret ise 100 milyon lira. 

Üniversiteli çoğunlukta 
İlkokul öğrencisinden, 60 yaşında emekliye kadar her yaş grubundan kursiyer var. Ancak 25 - 40 arası daha çoğunlukta. Aralarında avukatlar ve doktorlar da bulunuyor. Ancak üniversite öğrencileri çoğunlukta. Kürtçe bilen az. Örneğin, hafta sonu gelen 60 kişinin yarısı, hiç Kürtçe bilmiyor. Şimdilik Kırmançi öğretiliyor. Ancak önümüzdeki hafta talep nedeniyle Zaza lehçesi için de ayrı bir derslik açılacak. Kurslarda daha önce eğitilen ve sertifika alan 8 öğretmen görevli. 




</TEXT>
</DOC>
