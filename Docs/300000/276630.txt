<DOC>
<DOCNO> 276630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas04.html </URL>
<DATE> 2004/10/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ünlü arterit ilacı Vioxx, piyasadan çekildi 
</HEADLINE>
<TEXT>

     
     Yücel DÖNMEZ CHICAGO, DHA 

     

MERCK Co. firmasının dünyada 2 milyon hasta tarafından kullanılan ünlü arterit ilacı Vioxx'un, Amerika'da piyasadan çekildiği duyuruldu. Vioxx'un uzun dönemli kullanımda kalp krizi ve inmelere neden olduğu, yapılan araştırmalar sonunda saptandı. 
     Vioxx kullananların acilen doktoruna başvurmasını belirten Merck firması yetkilileri, hastaların başka bir alternatif ilaç için, tavsiye almaları gerektiğinin önemine değindi. Kalınbağırsak hastaları üzerinde üç yıl denenen ilacın, araştırmalar sonunda piyasadan çekildiği bildirildi. Merck firması yayınladığı basın bülteninde, ilacın 18 ay kullanan hastalarda kalp rahatsızlıkları ve inme riskine yol açabildiğini açıkladı. 
     Dünyada her yıl 2.55 milyar dolarlık satışa ulaşan Vioxx, 80 ülkede kullanılıyor. İlacın ilk reçetesinin yazıldığı 1999 tarihinden beri 91 milyon hasta tarafından kullanıldığı biliniyor. 
     Vioxx ilacının Amerika dışındaki ülkelerde Ceoxx adıyla satıldığı belirtildi. Merck firmasının en iyi satan beş ilacından biri olan Vioxx için şimdiden tazminat davalarının açıldığına değinen uzmanlar, Vioxx'un piyasadan çekilmesinin Merck firması için büyük kayba neden olacağı yorumunu yaptılar. 
     Amerika'da ilaç ve yiyecekleri kontrol eden kurum FDA tarafından yapılan araştırmada, Vioxx kullanan hastalarda Pfizer'in arterik ilacı Celebrex kullananlara göre, kalp ve inme riskinin yüzde 50 daha fazla artabildiği belirlendi. Merck yetkilileri, kalp krizi ve inme ile ilgili risklerin ilacı 18 aydan daha az kullananlarda görülmediğini kaydetti. 
     Merck firmasının ilacı gönüllü olarak piyasadan çektiğine de açıklamada yer verildi. 
     
     TÜRKİYE'DE DE ÇEKİLDİ 

     İl Sağlık Müdürlükleri, Vioxx adlı ilacın depo ve eczanelerden geri çekilmesinin temini ve ilacın kardiyovasküler hastalıklar açısından takibinin yapılması konusunda bilgilendirildi. 
     Sağlık Bakanlığı'ndan yapılan yazılı açıklamada, bakanlığın İlaç Eczacılık Genel Müdürlüğü'ne dün akşam saatlerinde, Merek Sharp ve Dohme grubunun Vioxx adlı refokoksib-artrit ve ağrı kesici preparatına yapılan bir çalışmada, 18 aylık bir tedaviden sonra doğrulanmış kardiyovasküler olayların kalp krizi ve inme gibi nispi riskinde artışa sebep olması nedeniyle dünyada ve Türkiye'de piyasadan çekildiği bilgisinin yer aldığı faksın ulaştığı belirtildi. 
     Bu açıklama üzerine, tüm il sağlık müdürlüklerinin depo ve eczanelerden söz konusu ilaçların geri çekilmesinin temini ve ilacın kardiyovasküler hastalıklar açısından takibinin yapılması konusunda bilgilendirildiği kaydedilerek, konunun bilimsel takibinin yapıldığı ve gelişmelerin kamuoyu ile paylaşılacağı bildirildi. 
     
</TEXT>
</DOC>
