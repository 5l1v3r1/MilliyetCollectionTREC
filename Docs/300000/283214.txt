<DOC>
<DOCNO> 283214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur03.html </URL>
<DATE> 2004/10/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İftarda yemeği beğenmedi, dayak yedi 
</HEADLINE>
<TEXT>

     Ufuk BALKİS ANTALYA, DHA 

ANTALYA'da iftarda yemeği beğenmeyen 62 yaşındaki Turan Can, oğlu ve gelini tarafından dövülerek sokağa atıldı. 
     Olay önceki akşam Soğuksu Mahallesi'nde meydana geldi. İftarda gelininin yaptığı yemekleri beğenmeyen Turan Can, geliniyle tartıştı. Oğlunun uyarılarına rağmen gelini ile tartışmayı sürdüren Can, oğlu ve gelini tarafından önce dövüldü, ardından evden kovuldu. 
     Yaşlı bir adamın sokakta yattığı ihbarı üzerine Soğuksu Mahallesi'ne giden polis ekipleri, Turan Can'ı yarı baygın halde buldu. Yüzünde ve vücudunda dayak izleri bulunan Can, olay yerine çağrılan 112 ambulansıyla Antalya Devlet Hastanesi'ne kaldırıldı. Acil serviste ilk müdahalesi yapılan Can, uzun süre kendisine gelemedi. 3 saat sonra ayağa kalkabilen Can, oğlunun adını ve adresini polise vermedi. 
     Can, "Ben oğlumun eline bakıyorum. Tartıştık diye bana iftar yemeği vermeyip, oruç oruç döverek kapının önüne koydu. Şikayetçi olsam bir daha evine almaz. Ben o zaman ne yaparım '' diyerek, şikayetci olmadı. Turan Can, tedavisinin ardından taburcu edildi ve tekrar oğlunun evine gitti. 
     
</TEXT>
</DOC>
