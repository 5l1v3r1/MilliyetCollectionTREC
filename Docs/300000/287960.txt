<DOC>
<DOCNO> 287960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yazar/yilmaz.html </URL>
<DATE> 2004/11/11/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AB fonları rekabete hazırlıyor 
</HEADLINE>
<TEXT>


Avrupa Birliği küçük ve orta ölçekli işletmelere KOBİ akıl verecek bir organizasyon kurulmasına öncülük etti. 2002 yılında, Gaziantep, Kocaeli ve İzmir'de kurulan Avrupa Birliği İş Geliştirme Merkezleri ABİGEM yabancı ortaklıklar, bölgesel iş geliştirme ve markalaşma yolunda dikkat çeken adımlar atıyor. 
Örneğin Çin'de taklitleri ortaya çıkan Hereke halılarının dış piyasalara yönelmesini veya dış ticaret şirketlerinin markalaşmasını sağlamak, Avrupa şirketleri ile ortalık kurmak gibi... 
Türkiye Odalar ve Borsalar Birliği TOBB ile AB Komisyonu'nun ortaklığında kurulan ABİGEM, 2006 Mart ayına kadar toplam 18 milyon euro kaynak ayırdı. Bu fon, KOBİ'lere bir kredi olarak değil danışmanlık, yeniden yapılanma, pazarlama, ihracat geliştirme, teknoloji, fon kaynakları ve eğitim gibi alanlarda kullandırılıyor. 
10 ile 250 kişi arasında istihdam sağlayan ve yıllık cirosu 40 milyon euro'ya kadar olan işletmelere destek veren ABİGEM'in uzman portföyünde, yüzlerce isim yer alıyor. 
ABİGEM'in, Kocaeli Direktörü Hakan Avdan Adapazarı, Düzce ve Yalova'nın dahil olduğu Kocaeli çevresinden kendilerine başvuran 62 kişiden, 12'sinin yeni işyeri açtığını belirtiyor. 
Avdan, "Yeni Girişimcilik Programı" içinde kadınlara da yöneldiklerini belirtiyor. Kadın Girişimciler Derneği KAGİDER , Kadın Dayanışma Vakfı KADAV ve Kadın Emeğini Değerlendirme Vakfı KEDEV gibi kurumlarla işbirliği arayışlarını sürdürüyor. 
Sakarya Üniversitesi ve Sabancı Üniversitesi ile teknoloji alanında işbirlikleri geliştiren ABİGEM Kocaeli, Gebze Organize Sanayi'de yazılım merkezi kurma girişimini de sürdürüyor. 
Dış Ticaret Müsteşarlığı ile çok ortaklı, sektörel dış ticaret şirketinin yeniden yapılanması alanında çalışma yürüten ABİGEM İzmir'de faaliyet gösteren sektörel dış ticaret şirketi Big Food'a reçelden turşuya yeni bir ihracat markası oluşturuyor. 
ABİGEM, Avrupa ülkelerindeki girişimcilerle, Türk şirketlerini buluşturan projeler de geliştiriyor. "Avrupa Birliği Ortaklar" projesinde yer alan 60 kadar firma, nisan ayında Almanya'nın Hannover Fuar Merkezi'nde düzenlenen iş geliştirme fuarına götürülüyor. 
ABİGEM Kocaeli, İspanya Ticaret Ataşeliği ile 16 firmayı, İspanya'ya götürdü. 29 - 30 Kasım günleri arasında da İspanya'daki firmaların temsilcileri, Kocaeli'ne gelecekler. 
ABİGEM'in yürüttüğü çalışmalardan bir diğeri de Hereke halılarının dış pazarlara açılmasını sağlamak. Bunun için bölge üreticileriyle çalışma yürütülüyor. Ayrıca Alman Kalkınma Bankası'nın desteği ile Finansbank, Dışbank ve TEB'den KOBİ'lere toplam 20 milyon euro kredi olanağı sağlandı. 
ABİGEM'in çalışmalarını alt alta koyduğumuzda aslında devletin KOBİ iş programı ortaya çıkıyor. 



</TEXT>
</DOC>
