<DOC>
<DOCNO> 280104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur13.html </URL>
<DATE> 2004/10/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eline çay döken garsonu bıçakladı .. 
</HEADLINE>
<TEXT>

     
     İsmail AKDUMAN SAMSUN, DHA 
     

SAMSUN'daki bir kahvede, eline kaynar çay döken 45 yaşındaki garson Cemal Çetintaş'ı 3 yerinden bıçaklayarak ağır yaralayan 23 yaşındaki Turgay Öz, 20 yıl hapis istemiyle yargılanıyor. Tutuklu sanık Çetinbaş savunmasında, ''Aramızda daha önce tartışma vardı. Elimi kaynar çay dökerek kasten yaktı'' dedi. 
     Sebze ve Meyve Hali'nde hamal olarak çalışan Turgay Öz, bir ay önce çay içmek için Çay Mahallesi'ndeki bir kahveye gitti. İddiaya göre garson Cemal Çetintaş, çayı getirirken Öz'ün eline döktü. Çıkan tartışma sırasında çay ocağında duran meyve bıçağını kapan Turgay Öz, garson Çetintaş'ı göğsünden, elinden ve sırtından ağır yaraladı. 
     Samsun 1'inci Ağır Ceza Mahkemesi'nde adam öldürmeye teşebbüs' suçundan 20 yıl hapis istemiyle tutuklu yargılanan Öz, ilk kez hakim karşısına çıktı. Yaralı garson Cemal Çetintaş ise duruşmaya gelmedi. 
     Garsonla aralarında daha önce de bir tartışma çıktığını iddia eden Turgay Öz, ''İşyerime yakın olduğu için o kahveye giderek çay içmek istedim. Ancak getirirken çayı elime döktü. Bilerek yaptığını zannettim, bağırdım. Bana ters konuşunca tartışma çıktı. Sandalye ile kafama vurdu, ben de elime geçirdiğim meyve bıçağı ile kendisine saldırdım. Çok pişmanım. Askerden önce bir kaç suç işlemiştim. Ancak tövbe edip, kendime yeni bir sayfa açmak istemiştim. O da olmadı'' diye konuştu. 
     Turgay Öz'ün tahliye talebini reddeden mahkeme heyeti, Cemal Çetintaş'ın dinlenmesi için duruşmayı erteledi. 
     
</TEXT>
</DOC>
