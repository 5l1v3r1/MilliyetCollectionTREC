<DOC>
<DOCNO> 291622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/siyaset/axsiy01.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye uçak desteği 
</HEADLINE>
<TEXT>


Gül, Mısır'daki toplantıda Annan'a, KKTC'ye uçak seferlerinin başlamasının önemini anlattı. Annan'ın da seferlerin başlatılmasını desteklediği kaydedildi 


Mısır'da, Irak'ın geleceğinin ele alındığı zirvede, Ankara ile Bağdat arasında sınır güvenliği anlaşması yapılması gündeme geldi. Türkiye'yi Gül'ün temsil ettiği Şarm El Şeyh'teki toplantıya, Irak'a komşu ülkelerin yanı sıra, G - 8 ülkeleri ve Çin ile BM, AB, Arap Birliği ve İslam Konferansı Örgütü temsilcileri katıldı. 
Alınan bilgilere göre, Irak, Suriye ile teröristlerin sızmasını önlemek amacıyla yaptığı sınır güvenlik anlaşmasını, diğer komşularıyla da yapmayı önerdi. Gül, Türkiye'yi hedef alan terörist sızmalara işaret edince, Irak Dışişleri Bakanı Hoşyar Zebari güvenlik anlaşması imzalanmasını gündeme getirdi. Diplomatik kaynaklar, Irak yönetiminin, ülke çapında sorumluluk üstlenmeye başlaması açısından önerinin önemli olduğunu, anlaşmaya ilişkin çalışmalara yakında başlanacağını söylediler. Irak'a komşu ülkelerin dışişleri bakanlarının önceki akşamki yemeği ilginç görüntülere sahne oldu. BM Genel Sekreteri Kofi Annan ve G - 8 ülkeleri dışişleri bakanlarının da katıldığı yemekte, ABD Dışişleri Bakanı Colin Powell, yıllardır diplomatik ilişki kurmadıkları İran'ın Dışişleri Bakanı Kemal Harrazi ve Gül yan yana oturdu. 
Powell ile sohbet eden Gül, yemekte, diğer tarafında oturan Annan'a, KKTC'ye uçak seferlerinin başlamasının önemini bir kez daha anlattı. Diplomatik kaynaklar, Annan'ın da seferlerin başlatılmasını desteklediğini kaydettiler. 

Fischer, Türk izlerine şaşırdı 

Gül'ün, zirve yemeğinde Ortadoğu'daki Türk izlerine ilişkin anlattıkları, Almanya Dışişleri Bakanı Joschka Fischer'i hayrete düşürdü. Gül'ü keyiflendiren ilginç olay, önceki akşamki yemekte yaşandı. Gül, yemekte Almanya Dışişleri Bakanı Joschka Fischer'e, Türkiye'nin bölgedeki tarihten gelen etkilerini somut örneklerle anlattı. İlgiyle dinlerken Gül'ün yemekte bulunan Arap Birliği Genel Sekreteri Amr Musa'nın babaannesinin Türk olduğunu söylemesi üzerine şaşıran Fischer, Gül'ün devam eden sözleriyle hayrete düştü. Alman muadilinin şaşırması üzerine Gül, Suudi Bakan Suud el Faysal'ın annesi ile Mısır Dışişleri Bakanı Ahmet Ebu Geyt'in eşinin annesinin de Türk olduğunu anlattı. Fischer, Gül'ün anlattıkları karşısında şaşkınlığını gizleyemedi. 


</TEXT>
</DOC>
