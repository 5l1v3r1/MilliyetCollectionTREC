<DOC>
<DOCNO> 293218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas13.html </URL>
<DATE> 2004/11/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Hoşgeldin bebek"... Artık doğum yapan annelerin odaları da süsleniyor 
</HEADLINE>
<TEXT>

     Son yıllarda düğün ve nişan organizasyonlarının önemli bir parçası haline gelen mekan süslemeleri, hastane odalarına taşındı. 
     Adana'da bir firma, doğum yapan annelerin hastane odalarını büyük çoğunluğu yurtdışından gelen özel malzemelerle süsleyip, ziyaretçilere 75 yıllık tariflerle yapılmış kurabiye ve şekerler ikram ediyor. 
     Team Organizasyon Firması sahibi Nurdan Torun, AA muhabirine, 5 yıldır özel günleri unutulmaz kılmak için mekan süslemeleri yaptığını, son dönemde ise bu alandaki tecrübelerini hastane odalarına taşıdığını söyledi. 
     Anne-babaların en mutlu gününü şölene dönüştürmek için bebeğin hayata ''merhaba'' dediği hastane odasını oyuncaklar da dahil çeşitli malzemelerle süslediklerini belirten Torun, şöyle konuştu 
     ''Hastane odalarının soğuk havasını değiştirerek, bebeğin gelişini kutluyoruz. Kızlar için pembe, erkekler için mavi ağırlıklı malzemeler kullanıyoruz. Süslemeler, giriş kapısına takılan bebeğe Hoş Geldin mesajı ile başlıyor. Annenin ve bebeğin yatağını tüller ve çiçeklerle donatıyor, özel yapılmış yatak örtüleri kullanıyoruz. Leylek şeklinde balonlar, renkli oyuncaklarla odayı bambaşka bir görünüme kavuşturuyoruz.'' Kullanılan malzemelerin kişiye özel olarak hazırlandığını bildiren Torun, ''Mekan için ortalama bir hafta 10 gün hazırlık yapıyoruz. Başta anne ve baba olmak üzere aile ile görüşüyor ve tanımaya çalışıyoruz. Zevklerini, bebekle ilgili düşlerini öğreniyor ve çalışmamızı buna göre düzenliyoruz'' dedi. 
     Gelen ziyaretçiler için ikram da hazırladıklarını belirten Torun, 96 yaşındaki anneannesinden aldığı tariflerle kendi hazırladığı özel kurabiye ve şekerleri cazip bir şekilde sunduklarını söyledi. 
     Bebeğin doğduğu güne ait bazı bilgilerin yazılı olduğu bir kitapçık oluşturduklarını kaydeden Torun, sözlerini şöyle sürdürdü 
     ''İlerleyen yaşlarda kitapçığa bakarak, doğduğu gündeki fiziksel özelliklerini öğrenebilecek. Ayrıca, aile fertlerinin özelliklerini, onların doğumuna ilişkin duygularını, hatta başbakanın kim olduğundan ekmeğin fiyatına kadar o günlerin gündeminin de yer aldığı bilgileri bu kitapçık sayesinde hatırlayabilecek.'' Torun, süslemelerin 250-450 milyon lira arasında değiştiğini, ailelerin özel taleplerine göre rakamın değiştiğini sözlerine ekledi. 
     
     HOŞ GELDİN BEBEK... 
     Bebeklerini süslenmiş hastane odasında karşılayan Burcu-Murat Özbiçer çifti de ilk çocukları Zorlu'nun dünyaya gözlerini açtığı günün, yaşamlarının en özel günü olduğunu ve bunu bir kutlama ortamı içinde yaşamak istediklerini söyledi. 
     Anne Burcu Özbiçer, doğumun zorluğunu rengarenk süslenmiş bir odada üzerinden daha kolay attığını belirterek, ''Bizim için de çok keyifli oldu. Mutluluğumuz bir kat daha arttı'' dedi. 
     
</TEXT>
</DOC>
