<DOC>
<DOCNO> 277333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/aspo.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik mi, taktik mi 
</HEADLINE>
<TEXT>


Ersun Yanal, Hakan Şükür'ün teknik nedenlerden dolayı kadroya alınmadığını savundu, "Milli Takım bireylerin ön plana çıkarıldığı ve polemiklerin olduğu bir yer olmamalı" sözleriyle tartışmaların önüne geçmeye çalıştı 


'Böyle kalması yararlı' 
MİLLİ Takımlar Teknik Direktörü Ersun Yanal, Galatasaraylı Hakan Şükür'ün aday kadroya çağrılmamasının altında teknik konular dışında başka bir neden aranmaması gerektiğini söyledi. Bu konuda yoğunlaşan sorulara tatmin edici yanıt veremeyen tecrübeli çalıştırıcı, "Oyun anlayışımızda daha farklı futbolcularla oynayıp, takımı teknik anlamda düzenlemek adına böyle bir karar aldık. Bunun teknik boyutta kalması her açıdan yararlıdır" ifadesini kullandı. 

'Polemik yararsız' 
HAKAN Şükür'ün Ay - Yıldızlı ekibe katkılarının ortada olduğunu vurgulayan Yanal, şöyle devam etti "Hakan çok önemli bir oyuncu. Çok önemli faydaları oldu. Ancak Milli Takım üzerinden kişiselleştirerek yorumlar yapmak yanlış. Bunlar hem onun kariyerine, hem de takıma zarar verecektir. Milli Takım bireylerin ön plana çıkarıldığı ve polemiklerin olduğu bir yer olmamalı. Bu her oyuncu için geçerli. Kişiler üzerinde polemik yaratmak kimseye fayda sağlamaz". 

Savunma uyarısı 
İSTANBUL'DA konuk edecekleri Kazakistan'ın, Rus Ligi'nde forma giyen oyunculardan kurulu olduğu için çok sert oynadığını tekrarlayan Ersun Yanal, Danimarka'dan da mutlaka puan almaları gerektiğini söyledi. Milli Takım'ın hocası, "Defans yapmayı sevmeyen bir yapımız var. Oyuncularımıza savunma yapmayı öğretip, bunu uygulamalıyız. Bu gruptan en iyi ikincinin çıkamayacağını düşünüyorum. Daha baskılı, tempolu oynamalıyız. Oyuncularıma güveniyorum" diye konuştu. 

Değişim zamanı 
MANCHESTER United önünde yediği goller nedeniyle eleştirilen Fenerbahçe kalecisi Rüştü'ye de sahip çıkan Yanal, "Rüştü, İngiltere'de tek başına oynamadı, 10 arkadaşı vardı" yorumunu yaptı. Ay - Yıldızlı ekibimizin hocası, Galatasaray'ın UEFA Kupası'nın kazanmasıyla birlikte gelen kuşağın artık son dönemlerini yaşadığını da vurguladı, "Artık ülke futbolunun vizyonunda değişiklik yapabiliriz. Takıma katılan arkadaşların başarılı olacağına inanıyorum" dedi. 

Kollar sıvandı 

DÜNYA Kupası eleme grubundaki ilk iki maçında galibiyet alamayan A Milli Takımımız, 9 Ekim'deki Kazakistan ve 13 Ekim'deki Danimarka sınavları için mesaiye başladı. Polat Renaissance Otel'de toplanan Ay - Yıldızlılar, ilk antrenmanını akşam Florya Metin Oktay Tesisleri'nde gerçekleştirdi. Millilerimiz bugün de tek çalışma yapacak, yarından itibaren tempoyu artıracak. 
AY - YILDIZLILAR'IN dün akşamki idmanına sakatlıkları nedeniyle Rüştü, Gökdeniz, Emre Belözoğlu ve İbrahim Toraman katılmadı. Rüştü'nün sağ ayak bileğinde ödem, Gökdeniz'in kasığında çekme, Emre Belözoğlu'un sağ arka baldırında gerilme, İbrahim Toraman'ın ise sağ ayak bileğinde zorlanma olduğu ve tedavilerine devam edildiği bildirildi. Bu arada milli maçın biletlerinin çarşamba günü satışa çıkacağı açıklandı. 

Necati Hedef kalıcı olmak 

ERSUN Yanal'ın Hakan Şükür'ün yerine Milli Takım'a davet ettiği Necati Ateş forma giymek için sabırsızlanıyor. Hakan'ın kadroya alınmamasının Yanal'ın tasarrufu olduğuna işaret eden genç golcü, "Bunları değerlendirmek bize düşmez. Biz sahada konuşuruz. Ama inanıyorum ki, Hakan ağabeyi yeniden milli takımlarda göreceğiz. Ben de onun yaşadığı başarıları yaşamak ve milli takımda kalıcı olmak istiyorum" dedi. 

Rüştü'ye kontrol 

FENERBAHÇE'NİN, Denizlispor ile oynadığı maçta sağ ayak bileğinden sakatlanan Rüştü Reçber'in dün MR'ı çekildi. Özel Acıbadem Hastanesi'nde kontrolden geçen tecrübeli eldiven, MR sonucunu Milli Takım sağlık heyetine bildirecek. Sağlık heyetinin raporu incelemesinin ardından Rüştü'nün durumu netlik kazanacak. 


</TEXT>
</DOC>
