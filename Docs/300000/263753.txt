<DOC>
<DOCNO> 263753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun05.html </URL>
<DATE> 2004/08/16/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD güçleri dünyada yeniden yapılandırılıyor... 
</HEADLINE>
<TEXT>

     ABD'nin Soğuk Savaş sonrasında Avrupa ve Asya'daki askeri kuvvetlerini yeniden yapılandırmasına ilişkin genel esasların bugün Başkan George Bush tarafından açıklanması beklenirken, Savunma Bakanı Donald Rumsfeld, bu sürecin bugünden yarına tamamlanmayacağını ve uzun yıllar alacağını söyledi. 
     Rumsfeld gazetecilere yaptığı açıklamada, çeşitli ülkelere ilişkin planların, zaman içinde anlaşma sağlandıktan sonra duyurulacağını belirterek, ''Dolayısıyla her şeyi kapsayan büyük bir açıklama olmayacağı gibi, birden bire her şey yerinden oynamayacak'' dedi. 
     Donald Rumsfeld, yeni güç yapılandırmasının ne kadar askeri kapsayacağını açıklamaktan kaçınırken, Washington'daki yetkililer, Başkan Bush'un bugün Cincinnati kentinde yapacağı konuşmada ABD'nin Avrupa ve Asya'daki kuvvetlerinden 70 bin askerin ülkeye döneceği yönünde bilgi vereceğini söylediler. 
     ABD'nin yeni stratejisinin özellikle Almanya'yı ilgilendireceğini doğrulayan Rumsfeld, ''Bazı askerlerimiz Almanya'dan kaydırılacak. Bunu Almanlarla konuştuk. Onlar da bunu anlıyor'' dedi. 
     Uzmanlar, Washington'ın, ABD'nin Soğuk Savaş sonrası stratejisi çerçevesinde birliklerinin bir bölümünü, potansiyel çatışma bölgelerine yakın ülkelere kaydırmak istediğini hatırlatıyor. 
     Rumsfeld bu konudaki bir soruya yanıt olarak, ''Biz kuvvetlerimizin nerede isteniyorlarsa orada olmasını istiyoruz. Nerede doğru yasal düzenlemeler sağlayabileceksek, orada olmalarını istiyoruz'' ifadesini kullandı. 
     ABD Savunma Bakanı Rumsfeld, tek tek ülkelere ilişkin kararların sonuca ulaştırılmasının, duruma göre 4, 5 hatta 6 yıl alabileceğini söyledi. 
     
</TEXT>
</DOC>
