<DOC>
<DOCNO> 264537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas10.html </URL>
<DATE> 2004/08/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Avrupa nüfusu azalıyor, Asya yükselişte 
</HEADLINE>
<TEXT>

     Asya'nın nüfusu hızla artan ülkelerinden biri de sefalet içindeki Bangladeş... 
     Bir ABD kuruluşunun yayımladığı rapora göre, Türkiye nüfusu 2050 yılında 97.5 milyona ulaşacak. 
     ABD'de Nüfus Referans Bürosu adlı kuruluşun önümüzdeki yıllardaki nüfus hareketleriyle ilgili araştırmasında, dünyanın nüfusunun yüzyılın ortasında 9.3 milyarı bulacağı öngörülüyor. 
     
     2025'te 88.9 milyon 
     Raporun Türkiye ile ilgili bölümünde, mevcut nüfus 71.3 milyon olarak gösterildi. Rapora göre, bu rakam 2025'te 88.9 milyona ulaşabilecek. Rapordan Türkiye ile ilgili bazı başlıklar şöyle sıralanabilir 
     
     Nüfusun yüzde 59'u kentlerde oturuyor 
     Nüfusun yüzde 30'u 0-15 yaş ve yüzde 64'ü 15-65 yaş arasında, yüzde 6'sı ise 65 yaşın üzerinde Evli kadınların yüzde 64'ü doğum kontrolü uyguluyor 
     
     Avrupa nüfusu düşüşe geçecek 
     Raporda, doğum oranlarının azalması, ekonomik zorluklar gibi nedenlerle Avrupa nüfusunun önümüzdeki yıllarda düşeceği de öngörülüyor. 
     Bu konuda en dikkat çekici örnek olarak gösterilen Rusya'da halen 144 milyon olan nüfusun, 2050 yılında yaklaşık 119 milyona düşmesi bekleniyor. 
     Nüfus artış hızının en çabuk düşeceği ülkeler arasında Almanya ve başta Bulgaristan olmak üzere eski Doğu Avrupa ülkeleri de gösteriliyor. 
     Japonya'nın nüfusunun da 2050 yılında yüzde 20 azalacağı öngörülüyor. 
     
     ABD yüzde 43 büyüyor 
     ABD ise, gelişmiş ülkeler arasında bir istisna olarak göze çarpıyor. ABD nüfusunun 2050’ye doğru yüzde 43 artarak 420 milyona ulaşacağı tahmin ediliyor. Bu ülkenin mevcut nüfusu ise, 293 milyon olarak belirtiliyor. 
     
     'En kalabalık ülke' Çin nüfusu artıyor 
     Şu anda 1.3 milyarlık nüfusuyla 'dünyanın en kalabalık ülkesi' unvanına sahip olan Çin'de de 2050'ye kadar yüzde 10 oranında nüfus artışı bekleniyor. 
     
     Asya kalabalıklaşacak 
     Hindistan'ın ise 2050 yılında 1.6 milyar nüfusa ulaşarak, Çin'i geçeceği tahmin ediliyor. 
     Nijerya da nüfusunu 2050 yılına kadar üç kat artırarak 307 milyona, Bangladeş iki kat artırarak 280 milyona ulaşacak. 
     
</TEXT>
</DOC>
