<DOC>
<DOCNO> 282947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo09.html </URL>
<DATE> 2004/10/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Oktay Urkal Bir daha Dünya Şampiyonluğu için ringe çıkmam... 
</HEADLINE>
<TEXT>

     Almanya'nın başkenti Berlin'de dün gece ABD'li boksör Vivian Harris'e karşı yaptığı Dünya Şampiyonluğu unvan maçını kaybeden profesyonel Türk boksör Oktay Urkal, bir kez daha Dünya Şampiyonluğu için ringe çıkmayacağını söyledi. 
     Oktay, ''Bir daha Dünya Şampiyonluğu için ringe çıkmam. Belki Avrupa Şampiyonluğu için oynarım. Açık konuşmak gerekirse bu iş için biraz yaşlandım. Artık 34 yaşındayım. Ancak bu maçı herkesten önce antrenörüm için kazanmak isterdim. Benim için çok çalıştı. Harris iyi bir boksör. Kaybettiğim için üzgünüm'' dedi. 
     Berlinli Türklere de kendisine verdikleri destekten dolayı teşekkür eden Oktay, ''Bana büyük destek oldular. Maçı kazanmak istiyordum, ancak olmadı. Bundan sonra ne yapacağımı düşünmem gerekiyor. Bu sporu yavaş yavaş da bırakmam lazım. Her şeyin bir güzel zamanı var. İyi hatıralar bıraktım. Olimpiyatlarda başarılar elde ettim. Avrupa Şampiyonu oldum. Dünya Şampiyonluğu olmadı, çok üzgünüm. Sağlık olsun'' diye konuştu. 
     Ailesine daha fazla zaman ayırmak istediğini, 10 haftalık kamp süresince ailesini göremediğini ve çok özlediğini ifade eden Oktay, şunları söyledi 
     ''Her şeyi tadında bırakmak lazım. Görüyorsunuz gençler şampiyon oluyor. Menajerim ve antrenörümle konuşacağım. Onlar ne derse öyle davranacağım. Onlarla görüştükten sonra kararımı vereceğim. Onların da benim düşüncemde olacaklarını sanıyorum. Ben daha önce, bu maçı alamazsam belki Avrupa Şampiyonası için oynardım diyordum. Ama orada da çok iyi rakipler var. Bu konuda biraz düşünmem gerekiyor.'' Gelecekte antrenör olarak da çalışabileceğini kaydeden Oktay, ''Hayatımı spora adadım. Kötü iş yapmadım. Spora zaman ayırdım. İnşallah bizim gençlerimiz de böyle yapar. Gençler benden iyisini yapsınlar. Keşke benden daha iyisi çıksa da ben de desteklesem. Benden daha iyi olsunlar. Hem bizim gençlerimize, hem de Alman gençlerine örnek olsunlar'' şeklinde konuştu. 
     Oktay'ın antrenörü Ulrich Wegner de ''Oktay kamp sırasında hastalandı. Bu nedenle antrenmanlara bir süre ara vermek zorunda kaldık. Maçı kazanmak için çok çaba harcadı. Ancak sizler de fark ettiniz, güçsüzdü. Ancak yine de elinden geleni yaptı, maçı kurtarmaya çalıştı. Bu nedenle kendisi için tek bir kelime kötü söz söyleyemem'' dedi. 
     Harris ise sadece kendini iyi hissettiğini ve güzel bir maç olduğunu söylemekle yetindi. 
     Oktay, Harris'e karşı 17 Nisan'da oynadığı ilk unvan maçını da az bir sayı farkıyla kaybetmişti. 
     
</TEXT>
</DOC>
