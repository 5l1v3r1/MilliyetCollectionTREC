<DOC>
<DOCNO> 291953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun01.html </URL>
<DATE> 2004/11/25/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Rumlarda ABD'nin KKTC'yi tanıyacağı korkusu 
</HEADLINE>
<TEXT>

     Kıbrıs Rum basını, ''ABD'nin aşamalı ve planlı bir şekilde KKTC'yi dolaylı yoldan tanımayı ileri götürdüğünü'' yazdı. 
     Rum basını, Bush yönetiminin, ABD Dışişleri Bakanlığı ve Uluslararası Kalkınma Birimi USAID aracılığıyla, Kıbrıslı Türklere destek amacıyla verilmesi öngörülen 30 milyon dolarlık ödeneğin Kongre tarafından onaylandığını ve bu ödeneğin dağıtımı rolünü KKTC Maliye Bakanlığı'na verdiğini duyurdu. Bunun KKTC kurumlarına doğrudan destek olduğuna işaret eden Rum basını, bunun da fiili tanınma hereketi olduğunu yorumunu yaptı. 
     ABD Dışişleri Bakanlığı'nın ve USAID'ın, ''Kıbrıs Cumhuriyetini'' By-Pass ettiği ve KKTC Maliye Bakanlığı'na direkt yardım dağıtma rolü verdiğine dikkat çeken Rum basını, KKTC'ye yönelik direkt uçuşların yapılması çabalarının da ileri götürüldüğünü, Avrupa ülkeleri, İngiltere, Almanya ve İrlanda'nın direkt uçuşların başlamasını istediklerini kaydetti. 
     Rum basınına göre, Amerikalı milletvekilleri Michael Bilirakis ve Caroline Maloni, gelişmelerle ilgili ABD Dışişleri Bakanı Colin Powell'a mektup gönderdi. Mektupta, ''Bu hareketler ABD'nin Kıbrıs politikasında değişikliği uygun görüyor ve adanın 'istila' edilmesinin kınanmasıyla bağdaşmıyor'' ifadesini kullanan milletvekilleri, ''KKTC'nin tanınmaması politikasında değişiklik olup olmadığı'' konusunda bilgi istiyor. 
     Söz konusu iki milletvekilinin, benzeri bir mektubu Başkan George Bush ile yeni Dışişleri Bakanı Condoleezza Rice'a da iletecekleri belirtildi. 
     
</TEXT>
</DOC>
