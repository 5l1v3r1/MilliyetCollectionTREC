<DOC>
<DOCNO> 296639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur11.html </URL>
<DATE> 2004/12/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yaya, kamyonete çarptı 
</HEADLINE>
<TEXT>

     Alev GÜRSOY DHA 

SİVAS'ın Gökçebostan Mahallesi'nde oturan 61 yaşındaki Tekin Avşar, arkadaşlarıyla alkol aldıktan sonra evine giderken park halindeki kamyonete çarpıp düştü. Kafatasında çatlak oluşan, sağ bacağı iki yerden kırılan ve boynu zedelenen Tekin Avşar, Sultan 1'inci İzzettin Keykavus Devlet Hastanesi'nde tedavi altına alındı. Tekin Avşar'ın 300 promil alkollü olduğu belirlendi. 
     Tekin Avşar'ı hastaneye getiren arkadaşı Metin Temiz, "Beraber birahanede içtik. Ben fazla içmedim, ancak Tekin alkolü fazla kaçırdı. Daha sonra birahanede tartışma çıkararak yanımızdan ayrıldı. 
     Bir süre sonra birahaneye gelen arkadaşlar 'Tekin'e kamyonet çarptı' dedi. Olay yerine gittiğimizde şöför yoktu ve araç yol kenarında park halinde duruyordu, motoru da soğuktu. Tekin kanlar içinde yerde yatıyordu. Olayı görenler Tekin'in duran kamyonete çarptığını söyledi'' dedi. 
     Polis, olay sırasında evinde olduğunu söyleyen, kamyonet sahibi Muhammet Tecer'in de ifadesini aldı. Yapılan kontrolde kamyonetin uzun süredir çalıştırılmadığı ve motorunun soğuk olduğu anlaşıldı. 
     Ortopedi Uzmanı Dr. Nuh Saklavcı, "Hastanın şiddetli çarpmadan dolayı boynu zedelenmiş ve sağ bacağı 2 yerinden kırılmış. Ayrıca kafatasında çatlak oluşmuş. Boynundaki zedelenme tehlike oluşturabilir. Bunun için ameliyata alabiliriz'' dedi. 
     Yapılan testte 300 promil alkollü olduğu tespit edilen Tekin Avşar, ayılmadığı için ifadesi alınamadı. 
     
</TEXT>
</DOC>
