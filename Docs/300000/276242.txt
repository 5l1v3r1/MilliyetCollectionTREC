<DOC>
<DOCNO> 276242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy01.html </URL>
<DATE> 2004/09/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mustafa Sarıgül sloganını değiştirdi 
</HEADLINE>
<TEXT>

     CHP Genel Başkanlığı'na adaylığını açıklayan Şişli Belediye Başkanı Mustafa Sarıgül, sloganını "Uyuyan devi uyandıralım" olarak değiştirdi. 
     Yerel seçimlerde Türkiye genelinde rekor sayılabilecek bir oy oranıyla seçilen Şişli Belediye Başkanı Mustafa Sarıgül, sloganını değiştirme kararı aldı. Belediye başkanı seçilmesinin ardından yurt gezilerine başlayan ve parti yönetiminin hakkındaki yolsuzluk iddialarını araştırmak üzere hukukçu milletvekillerinin oluşturduğu komisyonla "mercek altına" aldığı Sarıgül, geçtiğimiz günlerde korsanlar tarafından kırılan kişisel internet sitesini yeniledi. 
     
     "UYUYAN DEVİ UYANDIRALIM" 
     Yeni internet sitesinde sayfa düzenini de yenileyen Sarıgül, bir yeniliği de sloganında yaptı. Daha önce "Işık doğudan yükselecek" sloganını kullanan Sarıgül, "Uyuyan devi uyandıralım" ve "Sevgi emek ister, emek vermeye devam" sloganlarını benimsedi. 
     
     ÇORLU'DA MİTİNG 
     Bu arada, Sarıgül'ün yurt gezileri de devam ediyor. 10 Ekim'de Çorlu'da "Ulusal birlik ve Çağdaş Demokrasi" mitingi düzenleyecek olan Sarıgül, hiçbir siyasi ayrım gözetmeksizin tüm yurttaşları miting alanına davet etti. 
     
</TEXT>
</DOC>
