<DOC>
<DOCNO> 284757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/siyaset/siy10.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mercümek'te 1 tutuklama daha 
</HEADLINE>
<TEXT>


ANTALYA DHA 


Kapatılan Refah Partisi'nin mallarını zimmetine geçirdiği gerekçesiyle hakkında gıyabi tutuklama kararı bulunan Mustafa Korutan, Antalya'da yakalandı. Antalya Emniyet Müdürlüğü Kaçakçılık ve Organize Suçlar Şube Müdürlüğü ekipleri tarafından bir istihbarat sonucu yakalanan Korutan'ın 1997 yılında evrakta sahtecilikten 14 ay hüküm giydiği belirlendi. RP'nin kasası olarak ifade edilen Süleyman Mercümek'le birlikte yargılanan Mustafa Korutan'ın aynı zamanda partinin eski Isparta İl Başkanı olduğu kaydedildi. Gıyabi tutuklama kararı vicahiye çevrilen Korutan, adliyedeki işlemlerinden sonra Antalya E Tipi Cezaevi'ne konuldu. Adliye binasında gazetecilerin sorularını yanıtlayan Korutan, "Siyasi bir konudan dolayı buradayım. 5 aylık cezamı çekip çıkacağım" dedi. 



</TEXT>
</DOC>
