<DOC>
<DOCNO> 278647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/pulur.html </URL>
<DATE> 2004/10/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Orhan Kemal Dosyası... 
</HEADLINE>
<TEXT>


ORHAN Kemal'in bir kitabını almak için Beyoğlu'nda kitapçıya girmiş, sormuş kitapçı ne demiş biliyor musunuz 
"Sen ne yaptın ya, Orhan Kemal mi kaldı " 
"Kaçak Yayın" dergisi bunu şöyle anlatıyor 
İstiklal Caddesi'nde gezinirken bir arkadaşımız Orhan Kemal'in bir kitabını aradığını, kitapçıya gireceğini söyledi. Biraz sonra buluşmak üzere ayrıldık. Buluştuğumuzda yaman bir dumura uğramış haldeydi. Şaşkınlığının sebebini sorduk. Girdiği bir kitapçıdan şu yanıtı almış 
"Sen ne yaptın ya, Orhan Kemal mi kaldı " 

PEKİ, kitabı soran ne cevap vermiş, "Orhan Kemal mi kaldı " diyen herife En azından, içinden de olsa "Çüşşşş " çekmemiş mi 

NEYSE ki bu dangalaklara rağmen Orhan Kemal için "Dosya" düzenleyen dergiler de var. 
"Picus" dergisi eylül sayısında Orhan Kemal dosyası açmış, yazarlar Orhan Kemal'in önemini ve değerini anlatıyorlar, bunlardan biri de şair Hilmi Yavuz... 
Orhan Kemal'in oğlu Işık Öğütçü'nün, babasının günlük ve şiirlerinden derlediği "Yazmak Dolu Dizgin"i okurken Hilmi Yavuz şöyle not düşmüş 
"Orhan Kemal, Türk edebiyatının, medyamızın buyurgan denetimi altına girmeden önceki döneminde Türk romanının büyük adlarından biriydi. Bugün, bütünüyle medyaya endekslenmiş romancıların hakimiyeti altındaki bu güdümlü evet, güdümlü edebiyat ortamında, Orhan Kemal'in adının anılmamasında şaşılacak bir yan olmasa gerek. Tıpkı Kemal Tahir'in ya da Samim Kocagöz'ün veya Kemal Bilbaşar'ın esamelerinin okunmayışı gibi..." 
"Orhan Kemal mi kaldı " diyen dangalak da bu güdümlü edebiyatın ürünü olmalı... 

Keşke Orhan Kemal dosyasını açanlar, Demir Özlü'nün onun için yazdıklarından birkaç sayfayı dosyaya koysalardı. x 
Demir Özlü, Orhan Kemal için "Türk edebiyatındaki gerçekçi akımın en büyük yazarıdır" der 
"Üslup sahibi bir yazardı. Orhan Kemal, bugün mass media tarafından zorla kabul ettirilmiş - ama yarın ne olacağı belli olmayan - yazarlara hiç benzemeyen bir yüceliktedir. Ruhça da, yaşamıyla da." 

Orhan Kemal, edebiyat tarihinin "yüz akı" olan birkaç romancıdan biridir. Bunun bedelini de, hem devlet hem yayımcılar ve çevresi ona ağır ödetmişlerdir. 

x Kentler, Kadınlar, Yazarlar İş Bankası Kültür Yayınları. 



</TEXT>
</DOC>
