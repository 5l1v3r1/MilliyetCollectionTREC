<DOC>
<DOCNO> 252676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy14.html </URL>
<DATE> 2004/07/03/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Devlet Bakanı Aydın "Türk insanının kendine olan güvenini sağladık" 
</HEADLINE>
<TEXT>

     Devlet Bakanı Mehmet Aydın, hükümet olarak Türk insanının kendine güvenini yeniden sağladıklarını söyledi. 
     Aydın, Bilecik Valiliği ve Avrasya Bir Vakfı'nın düzenlediği Türk Dünyası 2. Söğüt Gezisi kapsamında katıldığı 1. Gölpazarı Kiraz Festivali'nde, Türk insanının neler yapabileceğini önce kendisine ispat etmesi gerektiğini belirterek, milletin imkan verilmesi durumunda neler başarabileceğini ispatladığını kaydetti. 
     AK Parti iktidarının her alanda başlattığı iyileşmenin dış politikada da kendini gösterdiğini ifade eden Aydın, şöyle konuştu 
     ''Tüm dünyada Türkiye'nin ağırlığı giderek daha fazla hissediliyor. Bizim bize olan inancımız, neler yapabileceğimizi bilmemiz çok önemliydi. Türkiye bunu başardı. Millet, ne kadar sabırlı, çalışkan ve üretken olduğunu gösterdi. Hükümet olarak, Türk insanının kendine olan güvenini yeniden sağladık.'' Aydın, daha sonra, 1. Gölpazarı Kiraz Festivali'nde birinci olan Mehmet Kaya'ya plaket verdi. 
     
</TEXT>
</DOC>
