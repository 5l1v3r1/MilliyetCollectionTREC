<DOC>
<DOCNO> 251921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko44.html </URL>
<DATE> 2004/06/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Özince FED'in faiz artımının fazla olumsuz etkisi olmayacaktır 
</HEADLINE>
<TEXT>

     Türkiye İş Bankası Genel Müdürü Ersin Özince, ''FED faizlerinin artırılmasının, olası etkilerinin de çoktan iskonto edildiği, yani etkisinin olacağı kadar olduğu kanaatindeyim. Daha fazla olumsuz etkiler olmayacaktır'' dedi. 
     Özince, Bursa Ticaret ve Sanayi Odası'nca BTSO gerçekleştirilen ''İş'le Buluşmalar'' adlı toplantı öncesinde, gazetecilere açıklamalarda bulundu. 
     Finans sektörünün özellikle kriz sonrası değişimle uluslararası normlara uygun hale geldiğini belirten Özince, geçmişte altyapısı itibariyle iyi durumda olan sektörün, şimdi mali yapısı açısından da güçlü denilebilecek bir duruma geldiğini ifade etti. 
     Özince, ülke ekonomisi istikrar kazandıkça ve kayıtlı ekonomi arttıkça, finans sektörünün de mali sistemle birlikte derinleşeceğini vurgulayarak, böylece ülke ekonomisinin ihtiyaçlarına daha fazla cevap verecek hale geleceğini söyledi. 
     ''ABD Merkez Bankası FED'in faiz artırımından finans sektörünün nasıl etkileneceği'' yönündeki bir soru üzerine Özince, şunları söyledi 
     ''Türkiye'nin nasıl etkileneceğini düşünmek belki daha doğru. Tabii Türkiye gibi gelişen piyasalar, uluslararası faiz oranları, özellikle Amerikan faizlerinin artışından dolayı, Amerika'ya bazı fonların döneceği düşünülerek etkilenir deniliyor. Ama en azından faizlerin düşüklüğü borçlu bir ekonomi açısından bir avantajdı. Dolar borçları açısından özellikle yine de ben Türkiye kredibilitesini yükseltebilirse her zaman Türkiye gibi ülkelerin bulabileceği sermaye ve kredi olacağı inancındayım. Dolayısıyla FED faizlerinin artırılmasının olası etkilerinin de çoktan iskonto edildiği yani etkisinin olacağı kadar olduğu kanaatindeyim. Daha fazla olumsuz etkiler olmayacaktır.'' 
     
     ''MÜDAHALE VE FATURASI'' 
     Özince, bir gazetecinin ''Kur konusunda ihracatçıların yakınmaları sürüyor. Kurlar sizce, olması gerektiği noktada mı Yıl sonu beklentiniz nedir '' şeklindeki sorusu üzerine, şunları söyledi 
     ''Bunu tahmin etmek mümkün değil. Kur, faiz gibi olgular, piyasanın mekanizmalarıyla oluşabilecek fiyatlar. Benim görebildiğim, özellikle tasarruf sahibi, döviz tasarruflarından TL tasarruflarına dönmeye devam ettikçe, Türkiye'de devamlı bir döviz arzı sürecek ve TL de göreceli olarak değerli gitmeye devam edecek. Bu konuda müdahale edilmesini istemenin pek bir faydası yok. Örneğin, Merkez Bankası'nın müdahil olabileceği söyleniyor. Ama bu kadar güçlü bir piyasa hareketi, Merkez Bankası'nın müdahalesi dahil, bir faturası olan iştir. Fatura da nihayetinde mutlaka geniş kitlelere çıkar. 
     Biz, büyük bankalar da dahil, piyasa oyuncusu olarak döviz fiyatında çok etkin olamıyorsak, Merkez Bankası'ndan da beklemek nafile. Ama, şuna da inanıyorum ki, Türkiye'nin dış ticaret dengeleri önemlidir. Türkiye, refah düzeyini artırabilmek için dış ticarette üreten ve satan ülke olmak durumundadır. O nedenle kur konusunda yapacak pek bir şey yoksa da özellikle dış ticareti, üretimi destekleyen gerçekçi politikalar, örneğin enerji maliyetlerinin azalması, vergi artırımının iyileştirilmesi, kayıtdışı haksız rekabetin giderilmesi gibi önlemler olabilir.'' 
     
     DIŞ TİCARET AÇIĞI 
     Özince, dış ticaretteki açık tehlikesi konusunda yorumunu soran gazetecilere ise şu yanıtı verdi 
     ''Açık tehlikesi idare edilebildiği sürece üstesinden gelebilmek mümkün, ama dış ticaretiniz fazla verirse refahınızı daha çabuk artırabilirsiniz. Konu bu. Tabii dış ticaret açığının da neden ortaya geldiğini anlamak lazım. Eğer dış ticaret açığı yatırım malları ithalatıyla ilgiliyse pek mesele yok. O, sonunda nasıl olsa üretimde ihracata döner. Türkiye uluslararası rekabette öne geçmek için üretmek ve satmak mecburiyetinde. Tüketmek çare değil'' Özince, mevduat garantisinin 50 milyar lira ile sınırlı tutulmasına ilişkin değerlendirilmesini soran gazetecilere ise şu yanıtı verdi 
     ''Mevduatın garanti altında tutulmasının sakıncalarını geçmiş dönemde yeterince gördük. Bu konuda hiçbirimizin tereddüdünün olmasına gerek yok. Mevduat garantisinin olmadığı yıllarda da Türkiye'de yıllarca mevduat da oldu, bankacılık da gelişti. Bunun da her alanda olduğu gibi rekabete olumlu katkısı olacağını düşünüyorum. 50 milyar liralık limiti de Türkiye'deki ortalama tasarruf sahibinin çok fazlasıyla kavradığı kanaatindeyim. Hiçbir sorun olacağını düşünmüyorum. AB standardı 20 bin euro civarında, ama muhtelif ülkelerde değişiklikler de yok değil. Zaman içinde otoritenin takdiriyle değiştirilebilir.'' 
     
</TEXT>
</DOC>
