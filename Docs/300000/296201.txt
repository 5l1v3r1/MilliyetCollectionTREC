<DOC>
<DOCNO> 296201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun51.html </URL>
<DATE> 2004/12/09/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Fransız Dışişleri Bakanı Barnier müzakerelerin 2006 olmasını istiyor 
</HEADLINE>
<TEXT>

     Fransa Dışişleri Bakanı Michel Barnier, Türkiye ile müzakerelerin 2005 yılı sonunda ya da 2006 yılı başında başlamasından yana olduklarını söyledi. 
     Brüksel'de gazetecilerle konuşan Barnier, müzakere tarihi verilmesinden sonra bile Türkiye'nin AB üyeliği konusundaki nihai kararın 15 yılı alabileceğini belirtti. 
     Fransız Bakan, ''Müzakerelerin başlaması, birliğe katılımın olacağı anlamına gelmiyor. Bu çok taşlı bir yol olacak'' dedi. 
     17 Aralık'ta liderlerin, Ankara'yla müzakerelerin başarısız kalması ihtimalini de gözönüne alarak alternatif senaryo hazırlamaları gerektiğini söyleyen Barnier, ''Müzakerelerin başarılı olmasını arzu ettiklerini'' belirtti. ''Ancak bu süreç, sonucu önceden yazılmayan açık bir süreç olarak kalacaktır'' diyen Fransız Bakan, liderler zirvesinde, müzakerelerin ilerde başarısızlığa uğraması halinde AB ile Türkiye arasında yapılanların kaybedilmemesi ve AB ile Türkiye arasında şöyle ya da böyle çok kuvvetli bir bağın kurulabilmesi için ''başka bir seçenek'' öngörülmesini beklediklerini kaydetti. 
     Barnier, bu ''seçenek'' için ''imtiyazlı ortaklık'' terimini kullanmamaya özen gösterdi. 
     Avrupa Birliği AB dönem başkanı Hollanda ise gelecek hafta yapılacak zirve öncesinde Türkiye ile hala çözülmesi gereken bir kaç konu olduğunu belirtti. 
     Hollanda Dışişleri Bakanı Ben Bot, Başbakan Recep Tayyip Erdoğan'ın ziyareti öncesinde Brüksel'de yaptığı açıklamada, ''Sorun, bir çok açıdan Türkiye'nin henüz hazır olmaması'' dedi. 
     Bot, ''Ama gelecek hafta hem Türkiye hem de birliğe üye ülkeleri memnun edecek bir çözüm bulacağımızı umuyorum. İyimserim'' diye konuştu. 
     
</TEXT>
</DOC>
