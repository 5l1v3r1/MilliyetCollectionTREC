<DOC>
<DOCNO> 255391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy10.html </URL>
<DATE> 2004/07/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hesap İnceleme Komisyonu, Cumhurbaşkanlığı'nın hesaplarını görüştü 
</HEADLINE>
<TEXT>

     TBMM Hesapları İnceleme Komisyonu, Cumhurbaşkanlığı'nın 2002-2003 kesin hesaplarını görüştü. 
     AK Parti Tokat Milletvekili Ergün Dağcıoğlu'nun başkanlığında toplanan komisyona, hesaplarla ilgili sunuşu Cumhurbaşkanlığı Genel Sekreteri Kemal Nehrozoğlu yaptı. 
     Nehrozoğlu'nun yaptığı sunuşa göre, Cumhurbaşkanlığı'na 2003 yılı bütçesinden 26 trilyon 680 milyar lira ödenek verildi. 
     Bu ödeneğin, 229 milyar lirası Çankaya Köşkü'nün büyük onarımlarında kullanılmak üzere Bayındırlık ve İskan Bakanlığı bütçesine, 1 trilyon lirası ise GAP uçağının giderlerinde kullanılması için Milli Savunma Bakanlığı bütçesine aktarıldı. 
     Cumhurbaşkanlığı, gönderilen ödeneğin 17 trilyon 36 milyar 55 milyon lirasını kullanırken, 8 trilyon 445 milyon lirası yıl sonunda tenkis edildi. 
     Müze Köşk restorasyon işlemleri için ayrılan 200 milyar liranın da 162 milyar 840 milyon lirası kullanıldı. 
     2003 yılında Cumhurbaşkanlığı bütçesinin gerçekleşme oranı yüzde 66.90 olarak gerçekleşti. 
     
     2002 HESAPLARI 
     Cumhurbaşkanlığı'na 2002 yılında 21 trilyon 950 milyar lira ödenek verildi. Köşk'ün 2002 yılı bütçesi de yüzde 76.80 oranında gerçekleşti. 
     Ayrıca, Çankaya Köşkü'nün çeşitli yapım ve onarım işleri için ayrılan 925 milyar lira, Türkiye'nin içinde bulunduğu ekonomik durum gözetilerek kullanılmadı. 
     Adana Milletvekili Atilla Başoğlu'nun AK Parti'ye geçmesi nedeniyle Hesapları İnceleme Komisyonu'nda CHP'nin üye sayısı bir azaldı. 
     
</TEXT>
</DOC>
