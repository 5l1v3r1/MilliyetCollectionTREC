<DOC>
<DOCNO> 274648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur29.html </URL>
<DATE> 2004/09/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Piyasaya 8 milyar değerinde sahte para sürdüler 
</HEADLINE>
<TEXT>

     Antalya'da, piyasaya 8 milyar lira değerinde sahte para sürdükleri belirlenen 10 kişilik çete yakalandı. 
     Piyasada sahte 10 milyon ve 20 milyon liralık banknotlar kullanıldığı ihbarını alan Antalya Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği ekipleri, Iğdır'da bastıkları 10 ve 20 milyonluk banknotları Antalya'da piyasa sürdükleri belirlenen 3 kişiyi yakaladı. Polis, yakalananların sorgulaması sürerken, Iğdır'da basılan sahte paraları market ve mağazalarda kullanmak isteyen 7 kişiyi daha yakaladı. Bu kişilerle birlikte değişik seri numaralarda 171 adet 10 milyonluk banknot ile 216 adet sahte 20 milyonluk banknot ele geçirdi. 
     Polis, ele geçirilen toplam 387 adet sahte paranın 6 milyar lira değerinde olduğunu belirtirken, 14 işyerine sahte para verildiğini, halen piyasada 2 milyar lira değerinde sahte para bulunduğunu bildirdi. 
     Yakalanan kişilerle bir adet ruhsatsız tabanca, 8 fişek, 202.5 gram esrar maddesi, hintkeneviri tohumu, 6 kök hintkeneviri ve 1 adet sahte sürücü belgesi ele geçirildi. 
     Polis, şebekenin, Ürdün uyruklu Alaeddin H'yi ve M.Ö. isimli kadını, sahte paraları piyasa sürmek için aracı olarak kullandığını belirledi. 
     İfadeleri alınan zanlılar, adliyeye sevk edildi. 
     Öte yandan, Kaçakçılık Şube Müdürlüğü önünde görüntü almak isteyen gazeteciler, zanlı yakınları tarafından tartaklanmak istendi. 
     Polis yetkilileri, vatandaşları uyararak, sahte para ile ilgili 155 polis hattını aramalarını istediler. 
     
</TEXT>
</DOC>
