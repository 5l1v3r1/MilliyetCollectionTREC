<DOC>
<DOCNO> 252286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas05.html </URL>
<DATE> 2004/07/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Britney Spears'ın nişanlısı baba oluyor... 
</HEADLINE>
<TEXT>

     Ünlü şarkıcı Britney Spears, nişanlısı Kevin Federline ile evlenmek için gün sayarken, genç dansçı da ikinci kez ''baba'' olmaya hazırlanıyor. 
     Internetteki ''imdb'' ve ''netscape'' sitelerinde yer alan habere göre, 26 yaşındaki Federline ile nişanlandığını resmi olarak açıklayan Spears düğün hazırlıklarına başladı. 
     Spears, 2 ay önce tanıştığı Federline ile hayatını birleştirmeye hazırlanırken, genç dansçının bir süre önce yollarını ayırdığı aktris Shar Jackson da gelecek ay doğum yapmak için gün sayıyor. 2 yaşında Kori adlı bir çocukları bulunan ve uzun süredir birlikte yaşayan Federline ile Jackson'ın ikinci çocuğu da önümüzdeki ay dünyaya gelecek. 
     Babalık heyecanından çok dünyanın en gözde şarkıcısıyla düğün heyecanını yaşayan Federline'in ise doğumda genç aktrisin yanında bulunup bulunmayacağı bilinmiyor. 
     Federline, Britney Spears ile tanışınca Shar Jackson'ı hamile olmasına karşın terketmişti. 
     
     DÜĞÜN 20 KASIM'DA 
     Klip çekimleri sırasında düşerek dizini inciten ve geçirdiği operasyon nedeniyle turnesini iptal ederek evinde istirahata çekilen Spears ise dinlenmek şurda dursun bir oraya bir buraya koşuşturuyor. 
     Nişan sonrası bir düğün organizatörüyle görüşen ve anlaşmaya varan Spears, tüm evlilik planlarını 20 Kasım tarihi üzerine yaptı. 
     Buna göre, genç çift, 20 Kasım'da 200 davetlinin huzurunda hayatını birleştirecek. Düğünde 5 nedime ve 5 sağdıç gelin ile damada eşlik ederken, düğüne Spears ailesinin Louisiana'daki evi ya da Los Angeles'ta bir mekan evsahipliği yapacak. Spears, düğünden 12 gün sonra 2 Aralık'ta 23 yaşına basacak. 
     Britney Spears, ilk evliliğini Louisiana-Kentwood'dan çocukluk arkadaşı Jason Allen Alexander ile 2 Ocak'ta Las Vegas'ta yapmış, 5 Ocak'ta boşanmıştı. Evlenirken ''sarhoş'' olduğunu söyleyen genç yıldız, bir daha evlenmeye tövbe ettiğini açıklamıştı. 
     Britney Spears'ın dansçısı olan Kevin Federline, Spears'ın eski erkek arkadaşı Justin Timberlake'in de arkasında dans etmişti. 
     
</TEXT>
</DOC>
