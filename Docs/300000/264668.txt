<DOC>
<DOCNO> 264668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun17.html </URL>
<DATE> 2004/08/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sadr, görüşme istiyor... 
</HEADLINE>
<TEXT>

     Irak'ta Amerikan güçlerine karşı ayaklanma başlatan Şiilerin lideri Mukteda Sadr'ın, ayaklanmayı durdurmasını isteyen geçici hükümetin taleplerinin uygulanmasıyla ilgili düzenlemeler için görüşme yapılmasını istediği bildirildi. 
     Şii liderin sözcüsü Şeyh Ahmed Şeybani, Reuters ajansına yaptığı açıklamada, Sadr'ın, hükümetin taleplerinin uygulanmasına ilişkin düzenlemeler konusunda anlaşmaya varılması için bir görüşmeci bulunmasını istediğini kaydetti. 
     Şeybani, daha sonra El Cezire televizyonuna yaptığı açıklamada da Sadr'ın hükümetin tehditlerini duyduğunu söyledi. 
     Barış istediklerini ve barıştan başka bir seçeneği kabul etmediklerini ifade eden Sadr'ın sözcüsü, ''Barışın son adımlarına yönelik görüşme için bir taraf istiyoruz. Bu konuların diyaloğa ihtiyacı var'' dedi. 
     Irak geçici hükümetinin Devlet Bakanı Kasım Davud, düzenlediği basın toplantısında, hükümetin Sadr'ı ikna için bütün barışçı yolları tükettiğini ifade ederek, Şii liderin şiddeti bırakmaması, silahlarını teslim etmemesi ve Necef'teki Hz. Ali türbesini terk etmemesi durumunda askeri çözüm uygulamaya karar verdiklerini bildirmişti. 
     Geçici Bakan Davud, Sadr'ın hükümetin taleplerini kabul ettiğini bir basın toplantısıyla ilan etmesi için kendisine son birkaç saat tanındığını kaydetmişti. 
     Sadr'ın dün, silahsızlanmayı ve Hz. Ali türbesini terk etmeyi kabul ettiği, ancak önce kenti kuşatan Amerikan güçlerinin saldırıyı durdurmasını ve Şiilerin kutsal alanından çekilmesini istediği bildirilmişti. 
     
</TEXT>
</DOC>
