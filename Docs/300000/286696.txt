<DOC>
<DOCNO> 286696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo34.html </URL>
<DATE> 2004/11/06/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Samsunspor maçının ardından... 
</HEADLINE>
<TEXT>

     Sahasında Gaziantepspor'a 3-1 yenilen Samsunspor'da, teknik direktör Ertuğrul Sağlam, ''Sezon başından bu yana yaşanan hakem hataları bu maça da yansıdı'' dedi. 
     Sağlam, karşılaşma sonrasında yaptığı açıklamada, Gaziantepspor maçının kendileri için çok önemli olduğunu, galip gelerek ligde rahatlamak amacıyla maça çıktıklarını söyledi. 
     Ancak maçın başında yenik duruma düşmelerinin, oyun düzenlerini bozduğunu anlatan Sağlam, hakemin hatalı kararlar verdiğini öne sürerek ''Sezon başından bu yana yaşanan hakem hataları bu maça da yansıdı. İlgilileri oynadığımız maçları izlemeye davet ediyorum'' diye konuştu. 
     Sağlam, 10 kişi kalmalarına rağmen gösterdikleri performans nedeniyle oyuncularını da kutladı. 
     Gaziantepspor Teknik Direktörü Nurullah Sağlam da, zor bir deplasmandan 3 puanla ayrıldıkları için sevinçli oldukları ifade ederek, şunları söyledi 
     ''Benim için anlamlı olan bu galibiyeti, yaşanan olumsuzluklara rağmen beni destekleyen eski yönetici Asım Atmaz'a ithaf ediyorum. 
     Topa çok fazla hakim olamadık, ancak durum bizim istediğimiz gibi gelişti. Maçın başında yakaladığımız penaltı pozisyonu ve arkasından gelen gol bizi rahatlattı. Yakaladığımız kontraatakları değerlendirerek istediğimiz galibiyeti almayı başardık.'' Sağlam, hakemle ilgili yorum yapmayacağını, ancak ligin başından bu yana hakemlerin cesur kararlar verdiği düşüncesinde olduğunu da sözlerine ekledi. 
     
</TEXT>
</DOC>
