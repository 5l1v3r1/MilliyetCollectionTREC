<DOC>
<DOCNO> 282559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur36.html </URL>
<DATE> 2004/10/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
PTT indirim yaptı... 
</HEADLINE>
<TEXT>

     PTT Genel Müdürlüğü Posta Telgraf Dairesi Başkanlığı'nca mektup, tebrik ve faks gibi gönderilerin ücretlerinde yüzde 25 ile 50 oranında indirimler yapıldı. 
     Posta ve Telgraf Tarifesi'ndeki, mektup postası gönderileri, koli, APG, acele paket servisi, telgraf, tele-post, parasal posta, özel hizmetler, reklam ve satışı yapılan ürün ücretleri 10 ana başlık altında gruplandırılarak, daha önce 49 olan pozisyon sayısı 20'ye indirildi. Tarifede yapılan gruplandırma ve sadeleştirme sonucu, bazı ücretler piyasa koşullarına uygun olarak yeniden düzenlendi. 
     Buna göre, 500 gramı aşan mektup ücretleri yüzde 17 ile 50 oranında indirildi. 
     Yeni tarifeyle yurt içi ve KKTC'ye gönderilecek 500 grama kadar olan mektup 3 milyon liradan 2 milyon 500 bin liraya, bin grama kadar olan 4 milyon 500 bin liradan 3 milyon liraya, 2 bin grama kadar olan 6 milyon 500 bin liradan 4 milyon liraya, fazladan her bin gram ve kesri de 2 milyon liradan 1 milyon liraya düşürüldü. 
     500 grama kadar yurt dışı mektup ücreti de 6 milyon 500 bin liradan 6 milyon liraya indirildi. 
     Yurt içi tebrik ücreti 350 bin liradan 250 bin liraya, yurt dışı tebrik ücreti ise 600 bin liradan 500 bin liraya düşürüldü. 
     Özel kargo firmaları ücretlerine göre belli bir gramdan sonra yüksek olan acele posta gönderi ücretleri yeniden belirlenerek, bin gramdan sonraki ücretlendirmede yüzde 60'a varan indirim sağlandı. 
     Adrese teslim 100 gram ve üstü Acele Posta Servisi APS gönderilerinde de indirime gidildi. Buna göre, 100 grama kadar APS gönderisinin ücreti 3 milyon 500 bin lira, 250 grama kadar olan 4 milyon lira, 500 grama kadar olan 4 milyon 500 bin lira, bin grama kadar olan 6 milyon lira, sonraki her bin gram ve kesri de 1 milyon lira olarak belirlendi. 
     Bin grama kadar olan PTT teslim APS gönderisi de 5 milyon 500 bin liradan 4 milyon liraya, sonraki her bin gram ve kesri de 1 milyon 250 bin liradan 1 milyon liraya düşürüldü. 
     Eski tarifede fiyatlandırması farklı adlar altında yapılan basılmış kağıtlara ilişkin hizmetler, yeni tarifeyle ''Basılmış Kağıtlar'' adı altında birleştirilerek, ağırlık kademelerine göre yurt içinde yüzde 29 ile 71, yurt dışında ise yüzde 17 ile 27 arasında indirim sağlandı. Buna göre, gazete ve süreli yayınların gönderi ücretlerinde de indirime gidilmiş oldu. 
     Ülkenin her yerine ağırlığa göre tek tip ücret alınan kolilerden, özel kargo firmalarınca uygulanan ücretlendirme yöntemi benimsenerek, fiyat karşılaştırması da yapılmak suretiyle mesafeye göre ücretlendirme sistemi getirildi. 
     ''Alo-Post'' hizmetinin adı ''Kapıdan Kapıya Teslim Servisi'' olarak değiştirilerek, ücretleri yeniden belirlendi. 
     Ankara, İstanbul ve İzmir'de uygulanan bu servisle tebligat hizmetlerine başlanması planlanarak, ağırlığına bakılmaksızın aynı il içerisindeki ücret 20 milyon lira olarak belirlendi. Bu iller arasında postaya verilecek teslim tebligatından, söz konusu fiyata ilaveten 7 milyon lira alınacak. 
     Tarifedeki olası hatalar gözönünde bulundurularak, müşterilerin yakınmalarına neden olan hususların giderilmesi amacıyla bir defada en az 250 adet gönderi veren kişi ve kuruluşlara, gönderilen üst tarife dilimlerine giren gramajlarında 5 gramlık bir toleransın sağlanması için başmüdürlüklere yetki verildi. 
     Yurt içi faks tarifelendirmesi de yeniden düzenlenerek, bir sayfa için 1 milyon lira olarak belirlendi. 
     İndirimli tarife yarından itibaren uygulanmaya başlanacak. 
     
</TEXT>
</DOC>
