<DOC>
<DOCNO> 274447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/spor/bbas.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz sırası gençlerde 
</HEADLINE>
<TEXT>


A Milli Basketbol Takımı antrenörü Tanjevic, Hollanda ile oynayacağımız grubun son maçında genç isimlere şans tanıyacak. Sırp çalıştırıcı, "Bu sorumluluğun altına girip, gerekeni yapacaklar" dedi 

GÖKHAN TÜRE 


'Ortalama düştü' 
A Milli Basketbol Takımı coachu Bogdan Tanjevic, Avrupa Şampiyonası Grup Elemeleri'ndeki son maçımız olan Hollanda sınavına genç isimleri sürme kararı aldı. Hidayet'in de dönüşüyle yaş ortalaması 21'e düşen Ay - Yıldızlı takımda, Hollanda maçının kilidini gençlerin çözeceğini vurgulayan Tanjevic, "Onlara şimdiye kadar da önemli görevler düşmüştü. Ama bu maçta gençlerin sorumluluğu daha da artacak" ifadelerini kullandı. 

'Güvenim sonsuz' 
SIRP çalıştırıcı, her geçen maç, azalan oyuncu sayısının handikap gibi görünmesiyle beraber, gençlerin tecrübe kazanması yönünden de faydalı olduğuna dikkati çekti. Tanjevic, "Birkaç maçımız daha olsa neredeyse sahaya 5 - 6 oyuncu ile çıkacaktık. Şaka bir yana, gençlere her zaman güvendim, onlara şans tanıdım, tanımaya da devam edeceğim. Tabii onlardan da bu güvenin karşılığını böyle maçlarda görmek istemek de en doğal hakkım" dedi. 

Hidayet döndü 

BASKETBOL Milli Takımı'nın yıldız ismi Hidayet Türkoğlu, Estonya'daki Milli Takım kampından ayrılarak Kopenhag üzerinden İstanbul'a döndü. Amerikan vatandaşlığı almak için başvuruda bulunan ve işlemlerini tamamlaması gereken Hido, pazartesi günü de Ankara'ya giderek gerekli prosedürü yerine getirecek. Hollanda maçında Hidayet'in yerine Hüseyin Beşok oynayacak. 

Hollanda'ya geçiyorlar 

ESTONYA karşılaşması sonrası dünü de Tallinn'de geçiren A Milli Takımımız, akşam iki saat süren bir çalışma yaptı. Sabah dinlenen Ay - Yıldızlı oyuncular, Hollanda maçının son provasını iki saat süren bir antrenmanla gerçekleştirdiler. Millilerimiz bu sabah Hollanda'nın Amsterdam kentine gidecek ve oradan yarın maçın oynanacağı Den Bosch kentine geçecek. 

Fatih şaşkınlığı 

Tanjevic üzüldü 
ÜLKERSPOR'UN Fatih Solak'ı Galatasaray'a vermekten vazgeçmesi Milli Takım kampında da günün konusu oldu. Tanjevic, Ülkerspor'un kararına üzüldüğünü belirterek, "Ülker'de kalırsa, Zukauskas kadar süre almalıdır. Aksi takdirde Fatih yerinde sayar" diye konuştu. 

Cim - Bom kızgın 
GALATASARAY Menajeri Turabi Genç, Ülker'e ateş püskürüp, "Fatih'i kiraladılar. Şimdi vazgeçmeleri etik değil" dedi. Genç, Fatih'in kendileriyle sözleşme imzaladığını, ikili görüşmelerden sonuç çıkmaması halinde hukuki yollara başvuracaklarını da açıkladı. 


</TEXT>
</DOC>
