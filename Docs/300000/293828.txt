<DOC>
<DOCNO> 293828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy11.html </URL>
<DATE> 2004/12/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ağar'a "Baba el verdi" morali 
</HEADLINE>
<TEXT>

     9'uncu Cumhurbaşkanı Süleyman Demirel'in, 
     "Herkesin Doğru Yol etrafında toplanmasını istiyorum" sözleri, Demirel'in DYP Genel Başkanı Mehmet Ağar'a "el vermesi" şeklinde algılandı. 
     Adalet Partisi Genel Başkanlığı'na seçilişinin 40'ncı yılı dolayısıyla düzenlenen törende Demirel'in bütünleşmenin adresi olarak DYP'yi işaret etmesi, parti yönetiminde memnuniyet yarattı. Genel Sekreter Kamil Turan, "Sayın Cumhurbaşkanı harika şeyler konuştu. Birtakım mihrakların çıkardığı şüpheye sebebiyet veren dedikoduların kökünden budamasını yaptı" diye konuştu. 
     
     "BABA'NIN SÖZLERİ DOPİNG GİBİ" 
     Genel Başkan Yardımcısı Mahmut Nedim Bilgiç de Demirel'in "Ağar'ın etrafında toplanın" mesajı verdiğini söylerken, şöyle konuştu 
     "Bu partimize doping gibi bir şey olur. Sayın Ağar'a açık destektir. Bu ana kadar Süleyman Bey'in siyasette ne yapacağı ile ilgili şüpheler vardı. Kafalarda soru işaretleri vardı. Bu soru işaretleri net bir şekilde aydınlandı. Hedefi DYP ve Ağar olarak gösterdi. DYP için bu büyük bir güç ve imkandır. Bunu çok iyi şekilde kullanmamız lazım. Sayın Demirel, veliaht olarak Ağar'ı işaret etti." Öte yandan edinilen bilgilere göre DYP Genel Başkanı Mehmet Ağar'ın da söz konusu konuşma sonrasında Demirel'in bazı eski çalışma arkadaşlarını aradığı öğrenildi. 
     Adalet Partili eski milletvekillerinden İbrahim Göktepe'nin bu çerçevede Ağar'a "Sayın Demirel'in desteği çok önemli. Sana el verdi. Bu olaydan yararlanın" dediği bildirildi. 
     
</TEXT>
</DOC>
