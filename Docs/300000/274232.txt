<DOC>
<DOCNO> 274232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun37.html </URL>
<DATE> 2004/09/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Suriye-ABD ilişkilerinde 'net' iyileşme 
</HEADLINE>
<TEXT>

     Suriye ile ABD arasındaki anlaşmazlık yaratan konularda kurulan diyalogdan memnuniyet duyulduğunu belirten Suriye'nin devlet radyosu, iki ülke arasındaki ilişkilerde ''net bir iyileşme'' görüldüğünü duyurdu. 
     Radyoda yayımlanan günlük yorum haberde, ''ABD Dışişleri Bakan yardımcılarından William Burns'ün kısa süre önce Şam'a yaptığı ziyaret ve ABD Dışişleri Bakanı Colin Powell ile Suriye Dışişleri Bakanı Faruk El Şara'nın dün New York'ta yaptığı toplantı, Suriye-ABD ilişkilerini net bir iyileşmeye götürdü'' denildi. 
     Yorum haberde, Mayıs 2003'ten bu yana ilk kez bir araya gelen iki ülke dışişleri bakanlarının toplantısındaki ''olumlu havadan'' duyulan memnuniyet de dile getirildi. 
     Powell, dünkü görüşmede, Suriye'nin Irak-Suriye sınırını güvenli hale getirmek için Irak'taki yeni iktidar ve uluslararası koalisyonla işbirliği yapmaya hazır olduğunu düşündüğünü söylemişti. 
     Suriye ile ABD arasındaki ilişkiler, Irak savaşından bu yana en alt düzeye inmişti. Suriye'yi teröre destek vermek ve komşusu Irak'ı istikrarsızlaştırmaya çalışmakla suçlayan ABD, mayısta bu ülkeye ekonomik yaptırım uygulamaya karar vermişti. 
     
</TEXT>
</DOC>
