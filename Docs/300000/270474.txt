<DOC>
<DOCNO> 270474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur16.html </URL>
<DATE> 2004/09/09/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Liseli kızlar okulda mahsur kaldı 
</HEADLINE>
<TEXT>

     ESKİŞEHİR'de liseli 5 kız, vesikalık fotoğraf bırakmak için gittikleri okulda, görevlinin farkında olmadan kapıyı kilitleyip ayrılması üzerine mahsur kaldı. Liseli kızlar cep telefonuyla 155'i arayıp polisten yardım istedi. 
     Yenikent Mahallesi'ndeki Hoca Ahmet Yesevi Lisesi'ne arkadaşlarının kayıdı için istenilen fotoğrafı bırakmaya giden Dilara Üskül 15 , Nilgün Köse 14 , Yasemin Özcan 14 , Nuray Uslu 14 ve Özge Uslu 13 , üzerlerinde kapı kilitlenince okulda yaklaşık bir saat mahsur kaldı. Öğrencilerin cep telefonuyla 155'i arayıp durumu bildirmeleri üzerine okula polis geldi. Polis, Milli Eğitim Müdürlüğü aracılığıyla Okul Müdürü Vekili Abdülkadir Akça'ya ulaşarak durumu bildirdi. Öğrenciler, Abdülkadir Akça'nın kapıyı açmasıyla okuldan çıkabildi. 
     Öğrencilerden Yasemin Özcan, lise birinci sınıfa kaydını yaptıran arkadaşları Nuray Uslu ile Dilara Üskül'ün eksik olan vesikalık fotoğraflarını bırakmak için okula gittiklerini belirterek, "Fotoğrafları verdikten sonra müdür beyden okulu gezmek için izin istedik. Gezebileceğimizi söyleyince biz de geçen dönem eğitim gördüğümüz üst katlardaki sınıflarımızı dolaştık. Bir süre sonra geri döndüğümüzde kapının kitli ve okulun boş olduğunu gördük. Hiç kimse kalmamıştı. Cep telefonuyla polisi ve ailelerimizi aradık'' dedi. 
     Hoca Ahmet Yesevi Lisesi Müdür Vekili Abdülkadir Akça, liseli kızların fotoğraf bırakmak için okula geldiklerini doğruladı. akça, "Okulu dolaşmak için izin istediler. Ben de onlara izin verdim. Aradan 10-15 dakika geçtikten sonra okulda işimiz bitti. Zili çalıp içeridekileri dışarı çıkarttım. İçeride hiç kimsenin kalmadığını düşünerek kapıyı kilitleyip Milli Eğitim Müdürlüğü'ndeki toplantıya gittim. Bu sırada okulda öğrenci kaldığı haberi iletildi. Hemen buraya gelip kapıyı açtım'' diye konuştu. 
     Okulda mahsur kalan öğrencilerinden bazılarının aileleri de lise önüne gelip kızlarının dışarı çıkmasını bekledi. Emniyet Müdürlüğü yetkilileri 3 katlı lisede mahsur kalan öğrencilerin kapıların kilitli ve alt kat pencerelerde demirlerin bulunması nedeniyle dışarı çıkamadıklarını bildirdi. 
     
</TEXT>
</DOC>
