<DOC>
<DOCNO> 284880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo14.html </URL>
<DATE> 2004/10/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe zora gelemiyor... 
</HEADLINE>
<TEXT>

     Fenerbahçe bu sezon kendileri için çok önemli olan Şampiyonlar Ligi'ndeki 2 maçı ve Birinci Süper Lig'de oynadığı ilk derbiyi kaybetti. 
     Ligde Beşiktaş derbisine kadar 10 haftada namağlup mücadele ederek zirveye yerleşen sarı-lacivertli ekip, bu sezon 3. kez katıldığı Şampiyonlar Ligi'ndeki 2 mağlubiyetinin ardından, derbi maçta ezeli rakibine de yenildi. 
     Birinci Süper Lig'de 11 maçın 9'unu kazanıp, 1'er kez yenilgi ve beraberlik alan sarı-lacivertliler, Avrupa'da da 3 maçta 1 kez kazanıp 2 karşılaşmada yenildi. 
     
     3 ZORLU MAÇ 

     Şampiyonlar Ligi'nde mücadele ettiği D grubunda yaptığı ikinci maçta Manchester United karşısında deplasmanda 6-2 yenilmekten kurtulamayan Fenerbahçe, kendi sahasında Olympique Lyon'a da 3-1 yenilince gruptan çıkma şansını zora soktu. 
     Beşiktaş karşısında aldığı 2-1'lik yenilgiyle de bu sezon ligde ilk kez yenilgiyle tanışan sarı-lacivertli ekip, 3 Kasım Çarşamba günü Olympique Lyon ile deplasmanda yapacağı maç öncesi düş kırıklığı yaşadı. 
     Sarı-lacivertlileri, gerek ligin ilk yarısı gerekse Şampiyonlar Ligi'nde bundan sonraki mücadelesinde de zorlu maçlar bekliyor. 
     Ligde Trabzonspor ve Galatasaray ile yapacağı maçlarda da rakiplerine konuk olacak Fenerbahçe, Şampiyonlar Ligi'nde Olympique Lyon'dan sonra AC Sparta Prag deplasmanına gidecek. Fenerbahçe, Şampiyonlar Ligi'nde son olarak Manchester United ile Kadıköy'de karşılaşacak. 
     
     3 MAÇTA 11 GOL 

     Bu sezon rakip filelere attığı 28 golle Türkiye'nin en golcü takımı olan Fenerbahçe, 3 zorlu maçında kalesinde gördüğü 11 gole sadece 4 golle karşılık verebildi. 
     Manchester United'dan 6, Olympique Lyon'dan 3 ve Beşiktaş'dan 2 gol yiyen sarı-lacivertli ekip ligdeki gol silahlarını yeterince kullanamadı. 
     
</TEXT>
</DOC>
