<DOC>
<DOCNO> 273176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur22.html </URL>
<DATE> 2004/09/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Üniversitede okumanın maliyeti... 
</HEADLINE>
<TEXT>

     Üniversiteye yeni başlayan bir öğrencinin ilk aşamada en az 1 milyar 604 milyon lira masraf yaptığı, aylık masrafının da 600 milyon lirayı bulduğu belirlendi. 
     Türk Eğitim Sen'den yapılan açıklamada, ''üniversite öğrencilerinin okula ilk adımlarının maliyeti ve üniversite çalışanlarının mali durumuna ilişkin'' araştırma yapıldığı bildirildi. 
     Araştırmaya göre, üniversiteye yeni başlayan bir öğrencinin harç, yurt, yol, yemek, ders araç-gereci ve kitap masrafları 1 milyar 604 milyon lira ile 2 milyar 521 milyon lira arasında değişiyor. Eğer öğrenci ikinci öğretimde okuyorsa bu rakamlar 2 milyar 632 milyon lira ile 3 milyar 195 milyon lira arasında değişiyor. 
     Ailesinin yaşadığı şehrin dışında üniversiteye giden bir öğrencinin aylık temel harcaması 599 milyon lira olarak belirlendi. Eğer öğrenci kendini geliştirmek için yabancı dil ve bilgisayar kursuna gitmek isterse bu rakam 1 milyar 350 milyon liraya çıkıyor. 
     
     ÇALIŞANLARIN DURUMU 
     Üniversitede görev yapanların mali durumlarına ilişkin bilgilere de yer verilen araştırmaya göre, Türkiye'de birinci derecedeki bir doçent aylık 980 dolar kazanırken ABD'de 8-15 bin dolar, AB üyesi ülkelerde de 6-12 bin euro kazanıyor. 
     Türkiye'de devlet üniversitelerinde görev yapan kıdemli bir profesörün maaşı 1471 dolar iken, ABD'de 12-25 bin dolar, AB ülkelerinde ise 10-20 bin euro arasında değişiyor. 
     
</TEXT>
</DOC>
