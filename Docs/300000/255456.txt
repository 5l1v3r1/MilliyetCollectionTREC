<DOC>
<DOCNO> 255456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur15.html </URL>
<DATE> 2004/07/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Borcunu ödemeyen kadına işkence yapan 5 kişi yakalandı... 
</HEADLINE>
<TEXT>

     Adana'da, borcunu ödemediği gerekçesiyle kaçırdıkları kadına, bıçakla, vücudunda sigara izmariti söndürüp sıcak çay dökerek işkence yaptıkları iddia edilen 5 kişi gözaltına alındı. 
     Emniyet Müdürlüğü yetkililerinden alınan bilgiye göre, merkez Yüreğir İlçesi Kozan Yolu'ndaki bir işyerinden, 3 yıl önce taksitle buzdolabı ve çamaşır makinası satın alan S.A. 50 , borcunu ödemediği gerekçesiyle kefili olan kişi ile arkadaşları tarafından kaçırılarak işkence gördüğü iddiasıyla şikayette bulundu. 
     Emniyet Müdürlüğü'nde ifade veren S.A, 6 yıldır hayat kadınlığı yaptığını, beyaz eşyayı arkadaşı Hacı Nebi U'nun ihtiyacı olduğu için Vedat K'nin kefilliği ve taksitle satın aldıklarını belirtti. 
     Buzdolabı ve çamaşır makinasını daha sonra Hacı Nebi U'nun peşin parayla başka birine satıp ihtiyacını karşıladığını öne süren S.A'nın ifadesinde şöyle dediği belirtildi 
     ''Ancak, Hacı'nın taksitleri yatırması için verdiğim paraların tamamını ödemediğini öğrendim. Daha sonra, eşyayı aldığım Mehmet Ö'nün yanına giderek 6.5 milyar liralık başka bir senet imzaladım. Hacı'nın aracılığıyla ödemelerimi sürdürüyordum. Ancak, Hacı yine benim verdiğim paraları mağazaya ödememiş. 
     Bunun üzerine Vedat K, beni ölümle tehdit etti. Olay tarihinde avukatımın yanına giderken, Hacı, Vedat ve Eyüp Y. tarafından kaçırıldım. Önce otomobilde yumrukladılar. Daha sonra götürdükleri mağaza sahibinin işyerinin bodrumunda da yine Vedat tarafından tekmelenip sürüklendim. Ayrıca orada bulunan ve isimlerini bilmediğim 2 kişi, sağ bacağımdan bıçakladılar, vücudumda sigara söndürüp, sıcak çay döktüler. Bir süre sonra da dolmuş parası vererek bıraktılar. Bu kişilerden şikayetçiyim.'' S.A'nın komşuları tarafından götürüldüğü hastanede, işkence gördüğünü söylemesi üzerine başlatılan soruşturma kapsamında, Vedat K, Hacı Nebi U, Mehmet Ö, İbrahim Ö. ve Eyüp Y. gözaltına alındı. 
     Yetkililer, soruşturmanın sürdüğünü olayla ilgili olarak 2 kişinin daha yakalanmasına çalışıldığını bildirdiler. 

     
</TEXT>
</DOC>
