<DOC>
<DOCNO> 285388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun57.html </URL>
<DATE> 2004/11/02/ </DATE>
<TIME> 22.43 </TIME>
<AUTHOR>  </AUTHOR>
<HEADLINE>
Talat ''Seçimi bir an önce yapıp yolumuza devam etmeliyiz'' 
</HEADLINE>
<TEXT>

     KKTC Başbakanı Mehmet Ali Talat, önemli günler geçirdiklerini, bu önemli günler arasında seçimi bir an önce yapıp yollarına devam etmek istediklerini belirterek, ''Yapacak çok iş var'' dedi. 
     Başbakan Talat, Bayrak Televizyonu'nda BRT bu akşam yayımlanan Akis programında yaptığı konuşmada, siyasi partilerin anlaşması halinde meclisin erken seçim kararı alabileceğini ve 2 ay sonra seçime gidilebileceğini söyledi. 
     Ulusal Birlik Partisi UBP milletvekillerine herhangi bir teklif götürmediklerini ifade eden Talat, hükümet görüşmelerinde UBP'nin önerilerini neden reddettikleri yolundaki bir soruya, Kıbrıs Türkünün kötü gidişatından UBP'nin sorumlu olduğunu, UBP'nin içinde bulunacağı bir hükümetin, Kıbrıs Türkünün uluslararası vizyonuna zarar vereceğini kaydetti. 
     Kıbrıs sorununun parametrelerinin değiştiğini dile getiren Talat, yeni politikaların belirlenebilmesi için KKTC'de çözüm yanlısı bir hükümetin iş başında olmasının şart olduğunu, ''böyle bir hükümette UBP'nin ve UBP Genel Başkanı Derviş Eroğlu'nun yeri olmadığını'' belirtti. 
     Dünyanın yeni duruma göre yeni politikalarını belirleyeceğini dile getiren Talat, bunun, etkin lobi ve doğru dürüst yönetime bağlı olduğunu kaydetti. 
     
     ''ELEŞTİRME HAKLARI YOK'' 

     Başbakan Talat, Annan planının halkın onayına sunulduğu 24 Nisan referandumunda ''hayır'' kampanyası yapanların, ''Batı'nın bize verdiği sözleri yerine getirmedi'' diye eleştirme haklarının olmadığını söyledi. 
     Talat, hükümetinin ortaya koyduğu ve dünya tarafından kabul gören politika nedeniyle KKTC'de ekonomik gelişmeler yaşandığını anlattı. 
     
     ''ANNAN PLANININ YENİDEN MASAYA GETİRİLMESİ ÖNERİSİNDE BULUNMADIM'' 

     KKTC Başbakanı Mehmet Ali Talat, Annan planının yeniden masaya getirilmesi yönünde bir öneride bulunmadığını kaydederek, ''Annan planını 'buyurun müzakere edeyim' demek benim halkıma saygısızlıktır'' dedi. 
     Başbakan Talat, Bayrak Televizyonu'nda bu akşam yayımlanan Akis programında yaptığı konuşmada, Rum yönetimi lideri Tasos Papadopulos'un Kıbrıs konusunda hiçbir şey yapmak istemediğini, kendisinin somut öneri ortaya koyması gerektiğini ifade ederek, ''Papadopulos'dan öneri bekliyoruz'' dedi. 
     Rum Filelefetheros gazetesine yaptığı açıklamada, ''Annan planında değişiklikler yapılmasını görüşmeye ve değişiklik önerilerini sunmaya hazır oldukları'' sözlerinin fazla abartıldığını ve yanlış yorumlandığını belirten Talat, kendisine söyleşi sırasında ''çözümün nasıl olacağının'' sorulduğunu ifade etti ve özetle şöyle devam etti 
     ''Ben de, 'biz bekliyoruz, hem Genel Sekreter, hem bütün dünya Papadopulos'un yani Rum tarafının nasıl bir tavır takınacağını, Annan planında veya herhangi başka bir planda ne gibi değişiklikler istediğini, gelecekle ilgili vizyonunun ne olduğunu merak ediyor ve soruyor. Genel Sekreter raporuna da yazdı. Papadopulos'dan bir yanıt bekliyoruz' diyorum Rum gazeteci 'Peki' diyor, 'Annan planıyla ilgili değişiklik getirirse görüşecek misiniz' diye soruyor, 'Elbette görüşeceğiz. Tabii ki bizim de görüşlerimiz var, bizim de önerilerimiz var...' diyorum ve devam ediyorum. Yani bu, 'Annan planını getirin masaya görüşelim' teklifi değil. Soru cevap şeklinde devam eden bir sohbet. Bunu, özellikle Türkiye basını abarttı. Sanki 'Annan planını yeniden masaya getirelim' önerisi yapmışım gibi.'' 
     
     ''ÖNERİ YAPMADIM'' 

     Annan planının yeniden masaya getirilmesi önerisi yapmadığının altını çizen Talat, ''Ama planı da görüşmem'' demediğini, Papadopulos'dan öneri beklediklerini söyledi. 
     Papadopulos'un hiçbir şey yapmak istemediğini ve meselenin böyle devam etmesini istediğini kaydeden Başbakan Talat, ''Meselenin böyle devamı benim çıkarıma değil. Ama 'Annan planını buyurun müzakere edeyim'' demek de benim halkıma saygısızlıktır. Papadopulos'un somut önerilerini yapması lazım, görüşlerini ortaya koyması lazım. 'Ben bunu bunu isterim' demesi lazım. Annan planıyla ilgili veya değil'' diye konuştu. 
     ''Annan planını sonsuza kadar görüşmem diye bir politika belirlemediğini'' ifade eden Talat, ''Papadopulos ne istediğini bilmiyor'' dedi. 
     Papadopulos'un Annan planında 13 değişiklik istediği yönünde daha önce Rum basınında haberler çıktığını ve bunun yalanlandığını anımsatarak, Rum başkanlık sözcüsünün ise şimdi ''Papadopulos'un elini kapalı tutacağını'' söylediğine işaret eden Talat, ''Sanki oturduk masaya da açacak açmayacak. Yani düşünün ne kadar zor duruma düştüklerini, bizim politikalarımız sayesinde. İşte bunun için bu politikayı sürdürmeye devam edeceğiz'' dedi. 
     Bir soru üzerine Türkiye ile hiçbir sorunu olmadığını kaydeden Başbakan Talat, ''Türkiye'de, çıkarlarının Avrupa Birliği'nde olduğunu bilen bir hükümet var'' dedi. 
     Rum Fileleftheros gazetesinde çıkan demecinin Türkiye'de bir rahatsızlık yarattığı yönünde duyum aldığına işaret eden Talat, bir rahatsılık varsa bunun oturup konuşulacağın kaydetti. 
     
</TEXT>
</DOC>
