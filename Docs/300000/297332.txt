<DOC>
<DOCNO> 297332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur01.html </URL>
<DATE> 2004/12/13/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Haluk Levent'ten, 12 saatlik protesto konseri... 
</HEADLINE>
<TEXT>

     Rock Sanatçısı Haluk Levent, ''Transtrakya Petrol Boru Hattı''nı protesto amacıyla, 12 saat süreyle konser verdi. 
     Edirne'nin Keşan ilçesi Saroz Körfezi İbrice Limanı'nda, Keşan 2. Noter Başkatibi Selahattin Yıldırım gözetiminde düzenlenen ve saat 08.20'de başlayan konser, 20.24'te sona erdi. 
     Yıldırım, konserin 12 saat 4 dakikada tamamlandığını ve bunun tescil edildiğini söyledi. 
     Sanatçı Levent de konuşmasında, Saroz Körfezi'nin dünyanın en temiz denizi olduğunu ifade ederek, sivil toplum kuruluşlarına sesini duyurmak ve Transtrakya Petrol Boru Hattı'nı protesto etmek amacıyla konser düzenlediğini kaydetti. 
     Amacının Guinnes Rekorlar Kitabı'na girmek olmadığını belirten Levent, ''Bizim amacımız, Saroz Körfezi'ni dünyaya duyurmaktır. Dünyanın en güzel denizlerinden birinin yok olmasına göz yumamam. Konserle, dikkatleri buraya çekmek istedim'' dedi. 
     Haluk Levent, konserinde enerji hapı kullanmadığını söyledi. 
     Keşan Belediye Başkanı Mehmet Özcan da bu soğuk havada kendilerine destek vererek konser düzenleyen Levent'e teşekkür etti. Özcan, ''Bu bir dünya rekorudur. Adana'dan geldin, bizlere adeta bir kan verdin'' diye konuştu. 
     
     NOTLAR 
     Sanatçı Haluk Levent, 12 saat 4 dakika süren konserinde, sadece 2 dakika dinlendi. Sürekli sahnede kalan Levent, yemeğini de kanser verdiği alanda yedi. 
     Konseri izleyen vatandaşlar ellerinde taşıdıkları pankartlarla Transtrakya Petrol Boru Hattı'nı protesto ettiler. 
     Konser sırasında vatandaşların bir kısmı piknik yaptı. Konseri izleyen vatandaşlara, Keşan ilçesine bağlı Mecidiye Belde Belediye Başkanlığı tarafından 500 kilo ekmek arası ızgara balık dağıtıldı. 
     
</TEXT>
</DOC>
