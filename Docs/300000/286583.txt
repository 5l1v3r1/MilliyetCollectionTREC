<DOC>
<DOCNO> 286583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yasam/ayas.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber yolunda kaza kurbanı... 
</HEADLINE>
<TEXT>


Göreve giderken trafik kazasında hayatını kaybeden Radikal gazetesi kültür sanat muhabiri Şehnaz Pak, DMC'yi yasa boğdu 

İSTANBUL Milliyet 

Ateş düştüğü yeri yakarmış... Bu kez ateş DMC binasına düştü. Yarım saat önce işe uğurlamıştık Şehnaz Pak'ı. Yüzünde, her zamanki insani ifadeye panik karışmıştı. İşe geç kalmanın paniği sandık. Hiçbirimiz bilemedik, ışıldayan gözlerine son kez baktığımızı. Bilemedik, Türkiye'de her yıl ortalama 3000 kişinin yaşamını yitirdiği trafik kazalarını haber yapmakla yükümlü gazeteciler olarak, Şehnaz'ın da haberini yazacağımızı. Önce kazayı haber aldık. Koştuk ama kurtaramadık. 

Ön koltuktaydı 
Radikal Gazetesi Kültür - Sanat Servisi muhabiri Şehnaz Pak'ı 29 , dün göreve giderken geçirdiği trafik kazasının ardından yitirdik. Pak, röportaj için öğleden sonra her zamanki telaşıyla Anadolu yakasına gitmek üzere Doğan Medya Center Ulaştırma Servisi'nden Selçuk Çakırer'in kullandığı 34 ZS 3866 otomobile bindi. 
Yanında Radikal Gazetesi Reklam Servisi'nde müşteri temsilcisi olan Burcu Ersoy da vardı. Yolları aynıydı. Otoyoldan Fatih Sultan Mehmet Köprüsü'ne doğru ilerlerken otomobildeki Pak, ön koltukta oturuyordu. 
K ğıthane - Alibeyköy sapağını geçtikten sonra önündeki cipin ani fren yapması üzerine, Çakırer de bu araca çarpmamak için bulunduğu orta şeritten sağ tarafa geçmek istedi. Ancak en sağ şeritten Gebze'ye gitmekte olan Kenan Cankurt yönetimindeki 34 AT 0160 plakalı alüminyum yüklü bir kamyon, Çakırer'in otomobiline sağ taraftan çarptı. Kamyonla bir süre sürüklenen otomobilden yaralı çıkarılan Pak, Ersoy ve Çakırer çevredeki vatandaşlar tarafından bir minibüse bindirilerek Özel Levent Hastanesi'ne kaldırıldı. 
Kazada başından yaralanan Ersoy, kafasına dikiş atılarak müşahade altına alındı. Çakırer de, ilk tedavisinin ardından ifadesi alınmak üzere Alibeyköy Karakolu'na götürüldü. Pak ise Ersoy ve Çakırer kadar şanslı değildi. Doktorların iç kanama teşhisi koymasının ardından Özel Amerikan Hastanesi'ne kaldırılan Pak, doktorların çabalarına rağmen saat 18.30 sıralarında yaşamla olan mücadelesine yenik düştü. Pak'ın ölüm haberinin ardından hastane bahçesi tiyatrocuların ve meslektaşlarının akınına uğradı. 


</TEXT>
</DOC>
