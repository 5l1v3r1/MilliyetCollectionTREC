<DOC>
<DOCNO> 295159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko17.html </URL>
<DATE> 2004/12/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Euro Dolar paritesi 1.3454 seviyesine çıktı... 
</HEADLINE>
<TEXT>

     Uluslararası döviz piyasasında ABD Doları'nın hızlı değer kaybı sürüyor. 
     Özellikle Japon Yeni ve euro gibi rakip paralar karşısında kritik seviyelerden işlem gören doların daha da değer kaybetmesini merkez bankalarının müdahale edeceği beklentisi engelliyor. 
     ABD'de geçen hafta cuma günü açıklanan ekim ayı istihdam verilerinin beklentileri karşılamamasıyla aynı gün içinde 1.3461 seviyesine kadar yükselerek tarihinin en yüksek seviyesine ulaşan euro dolar paritesi, bu seviyeden biraz gerilemişti. Bugün tekrar yükselişe geçen parite 1.3454 düzeyine ulaştı. 
     Japon Yeni karşısında da kritik seviyelerde bulunan ABD Doları, geçen hafta gördüğü en düşük seviye olan 101.83 yen düzeyine oldukça yakın değerlerden işlem görüyor. Bugün bir ara 101.91 yene inen dolar, Japonya'dan müdahale gelebileceği korkusuyla biraz toparlandı. Japonya'da dolar son işlemlerde 102.25 yenden el değiştiriyor. 
     Diğer önemli paralardan İngiliz Sterlini de ABD Doları karşısında değer kazanmayı sürdürüyor. Gün içinde bir ara 1.9442 dolara kadar yükselerek son 12 yılın en yüksek seviyesine çıkan sterlin, bu seviyeden hafif geriledi. İngiliz Sterlini şu dakikalar itibariyle 1.9420 dolardan işlem görüyor. 
     İsviçre Frangı karşısında da geçen hafta cuma günü son 9 yılın en düşük dönüşüm kuru olan 1.3401 seviyesine gerileyen dolar, son işlemlerde 1.3440 İsviçre Frangı'ndan satılıyor. 
     Dolardaki değer kaybından en fazla olumsuz etkilenen ülkeler arasında yer alan Japonya'nın rahatsızlığını her geçen gün daha yüksek sesle dile getirmesi, dolar satmak isteyen yatırımcılarda müdahale beklentisi yaratıyor. 
     Doların değer kazanması için Avrupa Merkez Bankası'yla AMB ortak müdahale arzulayan Japonya'nın bunun için fazla beklemeyebileceği, durumun daha da kritik hale gelmesiyle tek başına müdahaleye girişebileceği belirtiliyor. 
     Son hareketlerin ardından iki ay içinde ABD Doları'nın, Japon Yeni ve euro karşısındaki değer kaybı yaklaşık yüzde 9 oldu. 
     ABD'de son açıklanan ekim ayı istihdam rakamının 112 binde kalarak 180 bin olan piyasa beklentisini karşılayamaması, ABD ekonomisinde ilerin yolunda gitmediğini savunan analistleri haklı çıkardı. ABD ekonomisiyle ilgili artan karamsarlık, piyasalarda FED'in faiz artırımı beklentisinin geri planda kalmasına yol açıyor. 
     FED'in aralık toplantısında dolar faizini yıl içinde 5'nci kez çeyrek puan artırarak yüzde 2.25'e çıkartacağı tahmin ediliyor. 
     ''Piyasalar faiz artırımıyla ilgilenmiyor'' diyen Bank of Tokyo-Mitsubishi'nin döviz analistlerinden Kikuko Takeda, dolarda yaşanacak ikinci bir satış dalgasında 100 yen ve 1.35 euro seviyesinin hedefleneceğini belirtiyor. 

     
</TEXT>
</DOC>
