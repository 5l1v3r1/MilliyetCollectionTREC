<DOC>
<DOCNO> 279861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas12.html </URL>
<DATE> 2004/10/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Dil öğrenmede kadınlar daha başarılı 
</HEADLINE>
<TEXT>

     DHA 

ANKARA Üniversitesi Türkçe ve Yabancı Dil Araştırma ve Uygulama Merkezi TÖMER tarafından yapılan bir araştırmada, dil öğrenme konusunda kadınların erkeklere oranla daha başarılı oldukları ortaya çıktı. Araştırmada öğrencilerden sonra en çok Türk Silahlı Kuvvetleri mensuplarının dil öğrenme başarısı gösterdiği, dil öğrenmede en ideal yaş grubunun 23- 30 olduğu da ortaya çıktı. 
     TÖMER Kayseri Şube Müdürü Oktay Durukan, düzenledikleri dil kurslarının yanı sıra akademik çalışmalara da önem verdiklerini ve bu kapsamda dil kursuna başvuranlar üzerinde geniş çaplı bir araştırma yaptıklarını bildirdi. 
     Dil öğrenmede en başarılı grubun öğrenciler olduğunu belirten Durukan, öğrencilerden sonra en çok Türk Silahlı Kuvvetleri mensuplarının yabancı dil öğrenmede başarı gösterdiğini söyledi. 
     Durukan yaş grupları açısından da başarı oranlarını şöyle açıkladı 
     "En başarılı yaş grubu yüzde 40.8 ile 23- 30 yaş aralığı olurken, yüzde 36.2 ile 18- 22 yaş aralığı ikinci sırada yer almıştır. 13- 17 yaş arası başarı oranı yüzde 13.9'da kalırken, 31 yaş üstü kişiler yüzde 4.31'le en başarısız grup olarak belirlenmiştir.'' 
     
</TEXT>
</DOC>
