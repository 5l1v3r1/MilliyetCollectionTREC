<DOC>
<DOCNO> 260248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy12.html </URL>
<DATE> 2004/08/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tren kazasında ölü sayısı tartışması Meclis gündeminde... 
</HEADLINE>
<TEXT>

     İstanbul Bağımsız Milletvekili Emin Şirin, Sakarya'da meydana gelen Hızlandırılmış Tren kazasında yaşamını yitirenlerin isim listesinin derhal açıklanmasını istedi. 
     Şirin, yazılı açıklamasında isim listesinin bugüne kadar açıklanmadığını bildirdi. 
     Ölü sayısı hakkında Sağlık Bakanlığı Müsteşarı Necdet Ünüvar'ın verdiği rakam 139 iken, daha sonra ''kaynağının da tam olarak belli olmadığı bir şekilde'' ölü sayısının 38 olarak açıklandığını savunan Şirin, şunları kaydetti 
     ''TBMM'nin tatilde olması dolayısıyla bu konu hakkında verilebilecek soru önergeleri de işleme konulmamakta, dolayısıyla hakiki durumun ne olduğu sorulup öğrenilememektedir. 
     Ölü sayısının kaç olduğu hakkındaki çelişkili haberlerin ortadan kalkması ve hakiki bilgilere ulaşılabilmesi açısından, hayatını kaybedenlerin isim listesinin derhal açıklanmasını bekliyoruz. Bugüne kadar meydana gelen her türlü kazada isim listesi açıklanırken ilk defa bu kazada hayatını kaybedenlerin ve yaralananların isim listesinin açıklanmamış olması garip karşılanmaktadır.'' 
     
</TEXT>
</DOC>
