<DOC>
<DOCNO> 258828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur17.html </URL>
<DATE> 2004/07/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul 5 milyon turist bekliyor... 
</HEADLINE>
<TEXT>

     Bu yıl İstanbul'da yapılan uluslararası organizasyonlar ve alınan önlemler etkisini göstermeye başladığı ve kente, 5 milyon turistin gelmesinin beklendiği kaydedildi. 
     Turistik Otelciler İşletmeciler ve Yatırımcılar Birliği TUROB Başkanı Timur Bayındır, konuya ilişkin açıklamasında İstanbul'da iyi bir sezon geçirdiklerini belirterek, otellerdeki doluluk oranlarının yüzde 80'e ulaştığını bildirdi. Bayındır, geçtiğimiz yıl 2 milyon 929 bin 546 turist ağırlayan kentin, geçen yılın Mayıs ayında 239 bin 883 turist tarafından gezildiğini hatırlatırken, bu yıl 
     turist rakamının, Mayıs ayında, geçen yılın aynı ayına oranla yüzde 36 artış göstererek, 326 bin 415'e ulaştığını vurguladı. Bu verilere göre turizmcilerin, İstanbul'u bu yaz 5 milyon turistin gelmesini beklediği, İstanbul'u en çok Almanya, Fransa, Amerika, İngiltere ve Hollanda'lıların ziyaret ettiği belirtildi. 
     
     ETKİNLİKLERİN ÖNEMİ 
     Turist sayısındaki artışta İstanbul'da art arda yapılan uluslararası toplantıların etkili olduğu ifade ediliyor. 
     Eurovision Şarkı Yarışması, NATO Zirvesi, İKÖ toplantılarının kentte yapılması, OECD ve dünya gazete patronlarının İstanbul'da toplanması gibi uluslararası etkinlikler turist sayısının artışını olumlu yönde etkileyen önemli faktörler arasında gösterildi. Otel sahipleri ve turizm organizasyon firmaları yetkilileri, gelecek yıl İstanbul'da yapılacak olan Formula 1 yarışlarını da dünyanın İstanbul'a akması açısından önemli bir fırsat olarak değerlendirdi. 
     
     HAZIRLIKLAR ARALIKSIZ SÜRÜYOR 
     İstanbul'un ziyaretçilere kusursuz bir kent olarak sunulabilmesi için Valilik, Belediyeler, İstanbul Ticaret Odası İTO , Sivil Toplum Örgütleri ve turizmcilerin işbirliği halinde çalıştığı kaydedildi. 
     Kentte, tarih, moda, kültür, gezi, sanat etkinlikleri, uluslararası festivaller, yarışmalar, kongreler, toplantılar ve shopping fest gibi birçok etkinlik düzenleniyor. Kentin en büyük ilçelerinden Eminönü'nün de Taksim, Beyoğlu, Nişantaşı, Bağdat Caddesi gibi yerlerin canlı olabilmesi için çalışmalar sürerken, Talimhane'de sokakların trafiğe kapatılması, turistlerin güvenli dolaşması için özel güvenlik teşkilatı kurulması gibi gelişmeler bu çalışmalara örnek olarak gösterildi. 
     
     İNGİLİZCE BİLEN POLİSLER 
     Turistlerle iletişim kurabilme, sorunlarını anlayabilme ve çözüm önerileri sunabilmeleri konusunda polis, taksici ve güvenlik görevlilerine İngilizce dersleri verildiği hatırlatıldı. 
     
</TEXT>
</DOC>
