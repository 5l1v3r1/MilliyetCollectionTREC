<DOC>
<DOCNO> 274917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/dunya/adun.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarkavi operasyonu 
</HEADLINE>
<TEXT>


ABD ordusu, Felluce'de Zarkavi'nin terör örgütü Tevhid ve Cihad'ın üslendiği noktaları uçak, tank ve havanlarla bombaladı 

DIŞ HABERLER SERVİSİ 


Irak'ta yabancıların kaçırılıp rehin alınması olaylarının sıklaşması üzerine ABD güçleri özellikle bu tip eylemlerin bir numaralı sorumlusu olan Ebu Musab El Zarkavi'nin örgütü Tevhid ve Cihad'ın kalesi olan Felluce'yi yoğun biçimde bombaladılar. 
Savaş uçakları, tanklar ve havan topuyla yapılan bombardımanda Zarkavi'nin adamlarının gizlendiği belirtilen 2 bina yerle bir olurken, aralarında kadın ve çocukların bulunduğu 15 kişi öldü, 26 kişi yaralandı. 
Amerikan ordusundan yapılan açıklamada, Zarkavi grubunun koalisyon güçlerine karşı yeni saldırı planları yaptığı yolunda istihbarat bilgileri gelmesi üzerine Felluce'de önceden belirlenen hedeflerin vurulduğu ve operasyonda sivillere zarar verilmemesine özen gösterildiği belirtildi. Amerikan askeri kaynakları, geçtiğimiz mayıstaki şiddetli çatışmalardan sonra geri çekildikleri Felluce'nin bu 5 ay içinde adam kaçıran teröristlerin başkenti haline geldiğini belirterek ocaktaki seçimlere kadar Felluce dahil direnişçilerin kontrolündeki öteki kentlerin yeniden denetim altına alınması amacıyla "kış saldırısı" başlatılacağını bildirdiler. 
Bu arada, başkent Bağdat'ın batısındaki El Anbar Ramadi bölgesinde önceki gün ve dün düzenlenen 3 ayrı saldırıda, 4 Amerikan deniz piyadesi öldü. Dün de Bağdat'ta düzenlenen bombalı saldırı sonucu bir Amerikan askeri yaşamını yitirdi. Böylelikle Irak'ta savaşın başladığı Mart 2003'ten bu yana öldürülen Amerikan askeri sayısı, 793'ü düşman ateşiyle olmak üzere 1043'e yükseldi. 




</TEXT>
</DOC>
