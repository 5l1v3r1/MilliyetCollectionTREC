<DOC>
<DOCNO> 272769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas11.html </URL>
<DATE> 2004/09/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çalıntı otomobilde uyuyunca... 
</HEADLINE>
<TEXT>

     Bakırköy'den çalınan ve 2 kapkaç olayında kullanılan otomobil, Eminönü'nde park halinde bulundu. Aracın içinde uyuyan bir kişi de gözaltına alındı. 
     AA muhabirinin aldığı bilgiye göre, Bakırköy Osmaniye'de park halinde olan 34 BV 828 plakalı otomobil, gece saatlerinde çalındı. Otomobili çalan kişiler daha sonra bu araçla 2 ayrı kapkaç olayına karışarak kaçtı. 
     Çalınan aracın bulunması ve içindeki kapkaççıların yakalanması amacıyla polislerce başlatılan çalışmalarda zanlılara ve otomobile ulaşılamadı. 
     Ancak sabah saatlerinde çalıntı otomobilin Eminönü Küçükpazar'da etrafa çarparak gittiğini gören vatandaşlar, durumu polise bildirdi. 
     Olay yerine gelen polis, ön kısmı hasarlı olan otomobili, Süleymaniye Mahallesi Darülhadi Sokak'ta boş bir arsada park halinde buldu. 
     Aracın içinde uyuduğu anlaşılan Emrah B. 18 adlı kişi, polislerce gözaltına alındı. Otomobilde ve bu kişinin üzerinde yapılan aramada ise 1 bıçak, fotoğraf makinesi, cep telefonu ve iskambil kağıtları bulundu. 
     Uyuşturucu hap bağımlısı olduğu ileri sürülen ve polis merkezine götürülen bu kişinin ilk ifadesinde, ''gece saatlerinde Fatih'teki bir parkta Murat T. adlı arkadaşı ile buluştuğunu ve aracı da onun kullandığını, otomobilin çalınması ve kapkaç olayları ile bir ilgisinin bulunmadığını'' anlattığı belirtildi. 
     Konuya ilişkin soruşturmanın sürdüğü kaydedildi. 
     
</TEXT>
</DOC>
