<DOC>
<DOCNO> 266016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy08.html </URL>
<DATE> 2004/08/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Anadol "DDY Genel Müdürü'ne soruşturma olumlu bir gelişme" 
</HEADLINE>
<TEXT>

     CHP Grup Başkanvekili Kemal Anadol, Hükümet'in hızlandırılmış tren kazasıyla ilgili olarak DDY Genel Müdürü hakkında suruşturma açılması için izin vermesini ''herşeye rağmen olumlu bir gelişme'' olarak değerlendirdi ancak bunun yeterli olmadığını söyledi. Anadol, ''1 nularalı sorumlu olan Ulaştırma Bakanı Binali Yıldırım'ın yargı önüne çıkmasının sağlanması gerektiğini'' savundu. 
     Anadol, TBMM'de düzenlediği basın toplantısında, hızlandırılmış tren kazasıyla ilgili Ankara Cumhuriyet Başsavcısı'nın ''Bir hukuk adamı olarak kendine yakışanı yaparak, görevini yerine getirdiğini ve DDY Genel Müdürü hakkında dava açma talebinin ortaya konulduğunu'' belirtti. 
     Hükümet'in yargı yolunun açılması için gereken izni vereceğinin dün açıklandığını anımsatan Anadol, ''Herşeye rağmen bunu olumlu bir gelişme olarak değerlendirdiklerini'' ifade etti. Toplumda infial yaratan bu olayın yargı önünde hesabının mutlaka sorulması gerektiğini kaydeden Anadol, şunları söyledi 
     ''Yalnız, çok önemli bir eksiklik var. Çünkü DDY Genel Müdürü hızlandırılmış tren projesinin ikinci önemli ismidir. Hem siyasal açıdan, hem teknik açıdan bu projenin asıl sorumlusu Ulaştırma Bakanı Binali Yıldırım'dır. Proje hem teknik hem siyasi açıdan Ulaştırma Bakanının, Hükümetin, Başbakanındır. 
     Osmanlı tarihinde kendini kurtarmak için sadrazamlarını feda eden padişahlar örneği, genel müdürlerini yargı önüne çıkarıp kendileri yargıdan kaçmak istiyorlar.'' Ulaştırma Bakanı'nın mutlaka yargılanması gerektiğini, artık görevinde kalamayacağını savunan Anadol, ''Önce istifa etmeli, sonra da açılan dosyada kendisinin de yer alması gereklidir. Delilleri karartabilir. Açılan dava devam ederken bir numaralı sorumlunun dokunulmuzluk zırhından yararlandığı gibi bakan sıfatıyla o koltukta oturması kadar hukuka aykırı, kamudaki hak ve adalet duygularını zedeleyecek bir uygulama olamaz'' diye konuştu. 
     Yıldırım hakkında başka iddialar da bulunduğunu kaydeden Kemal Anadol, CHP Afyon Milletvekili Halil Ünlütepe'nin, bir soru önergesiyle bunları TBMM gündemine getirdiğini söyledi. 
     Dinar yakınlarında 12 Ağustos 2004 tarihinde yük treninin raydan çıkmasıyla meydana gelen kazanın adli mercilere bildirilmediğini, jandarma devriyelerinin belirlemesi sonucu kazanın saptandığı ve olaya el konulduğuna ilişkin iddialardan söz eden Anadol, ''Kazayı kaçıran bir bakan bu. Kazayı kamuoyundan, resmi mercilerden kaçıran bir bakan...'' dedi. 
     
     GENELGEYE RAĞMEN GEZİ 
     Anadol, ''Yıldırım'ın, tasarruf amacıyla kamu görevlilerinin yurtiçi ve yurtdışı gezileriyle ilgili olarak yayınlanan Başbakanlık genelgesiyle alay edercesine, bürokratlarıyla birlikte tümü resmi plakalı 22 arabalık bir konvoyla seçim bölgesine gittiğini'' söyledi. 
     Ulaştırma Bakanı Yıldırım'ın, bir an bile koltuğunda oturmaması gerektiğini savunan Anadol, ''Nasıl bu Hükümet 'DDY Genel Müdürü'nün yargılanmasına izin verdik' diye caka satıyorsa, asıl gerekeni yapsın, kazanın 1 numaralı sorumlusunun yargı önüne çıkmasını sağlasın'' diye konuştu. 
     Anadol, bir gazetecinin , Yıldırım hakkında soruşturma önergesi verip vermeyeceklerine ilişkin sorusuna ''Gelişmelere bağlı'' yanıtını verdi. 
     
</TEXT>
</DOC>
