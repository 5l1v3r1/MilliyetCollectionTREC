<DOC>
<DOCNO> 281930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur08.html </URL>
<DATE> 2004/10/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yeni yıla yeni pasaportlar... 
</HEADLINE>
<TEXT>

     Uluslararası Sivil Havacılık Örgütü ICAO kararı gereğince Türkiye Cumhuriyeti pasaportları da yenileniyor. Yeni pasaportlar 2005 yılında kullanılmaya başlanacak. 
     Yetkililerden alınan bilgiye göre, İçişleri Bakanlığı'nın, pasaportların ICAO'nun belirlediği özellikler doğrultusunda yeniden tasarım çalışmaları ihale aşamasına geldi. Pasaportlar, ihale sonrasında darphanede basılacak. 
     Yeni pasaportlar şu özellikleri taşıyacak 
     ''-ICAO standartlarında olacak. ICAO standartlarına göre boyutları küçülen pasaportlar 8.8x12.5 santimetre boyutunda olacak. Halen kullanılan pasaportlar 9x14 santimetre boyutunda. 
     -Bütün pasaport, fotoğraf ve kimlik bilgileri tek sayfada belirtilecek. 
     -Makinede optik okuyucuda okunabilir olacak. Böylece, sınır geçişlerindeki işlemler, optik okuyucular aracılığıyla çok kısa sürelerde tamamlanacak. 
     -Barkod, çip ve biometri tekniklerine uyumlu olacak. 
     -Hamilinin resmi yapıştırma yoluyla değil, dijital fotoğraf makinesi aracılığıyla çekilecek veya tarayıcıdan taratılarak bilgisayara aktarılacak ve imaj olarak pasaporta yazdırılacak. 
     -Sahteciliğin önlenmesi için dünyada kullanılan en son teknolojik gelişmeler doğrultusunda tespit edilen güvenlik önlemleri kullanılacak. Böylece taklidi çok zorlaşacak. 
     -Yeni pasaportlarda giriş-çıkış sayfaları olmayacak, tüm sayfalar kullanılabilecek. 
     -Kırmızı diplomatik pasaport dışındaki pasaportlarda meslek bilgisi olmayacak. 
     -Lacivert pasaportlar şu anki gibi 60 sayfa olurken, yeşil hususi ve gri hizmet pasaportlarının sayfa sayısı 52'den 28'e inecek. Kırmızı pasaportların sayfa sayısı mevcut hali gibi 28 olacak. 
     
     HERKESE BİR PASAPORT, TEMDİT YOK 

     Yetkililer, Pasaport Kanununun Bazı Maddelerinin Değiştirilmesine Dair Kanun Tasarısı çerçevesinde, yeşil pasaport hususi ve gri hizmet pasaportların 5 yıla kadar geçerli olabilmesinin, lacivert pasaportların ise 10 yıl süreyle verilmesinin öngörüldüğünü kaydettiler. Buna göre, pasaport ilk düzenlendiği geçerlilik süresince kullanılacak ve temdit uzatma edilemeyecek. 
     Her şahsın bir pasaportu olacak. Müşterek ve refakat kaydı yapılmayacak. 
     Pasaportlarda, ''türü, soyadı, adı, uyruğu, doğum tarihi, doğum yeri, pasaport numarası, baba adı, kişisel kimlik numarası, düzenleme tarihi, geçerlilik tarihi ve veren makam'' bilgileri yer alacak. 
     Pasaportların ikinci sayfasında ''Türkiye Cumhuriyeti Dışişleri Bakanlığı bütün dost devletlerin mülki ve askeri görevlilerinden bu pasaport hamiline her türlü kolaylığın gösterilmesini ve icabında yardımda bulunulmasını rica eder'' ifadesi yazılı olacak. 
     Sondan bir önceki sayfada ise ''Kayıp pasaportun bulunması halinde en yakın Türkiye Cumhuriyeti temsilciliğine teslim edilmesi bütün dost ülkelerin ilgili makamlarından rica olunur'' ifadesi bulunacak. 
     Bu arada, ICAO'nun aldığı karar, üye ülkelerin pasaportlarının belirtilen özelliklere uygun hale getirilmesini ve 2006 yılından itibaren hava yoluyla yapılacak seyahatlerde bu pasaportların kullanılmasını öngörüyor. 
     
</TEXT>
</DOC>
