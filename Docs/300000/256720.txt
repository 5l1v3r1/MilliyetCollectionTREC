<DOC>
<DOCNO> 256720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/yasam/yas02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat'ın kirazıyla Arpaçay'da festival 
</HEADLINE>
<TEXT>


Tek bir kiraz yetişmeyen Arpaçay'da 1. Kiraz Festivali yapıldı. Kirazlar da 700 km uzaktaki Tokat'tan geldi 

ÜMİT KILIÇ Kars DHA 

Bir tek kirazın dahi yetişmediği Kars'ın Arpaçay ilçesinde düzenlenen 'Kiraz Festivali' için Tokat'tan dallarıyla birlikte kiraz getirildi. Yetkililer festivalin halkı kiraz üreticiliğine teşvik amacıyla yapıldığını söyledi. 
Arpaçay Belediyesi ve Kaymakamlık tarafından pazar günü ortaklaşa düzenlenen festival, Taşbaşı köyü yakınında yapıldı. Festivale Vali Yardımcısı Elif Nur Bozkurt Tandoğan, Kars Belediye Başkanı Naif Alibeyoğlu, Arpaçay Kaymakamı Sedat Yıldırım, Çıldır Kaymakamı Cem Afşin Akbay ve Arpaçay Belediye Başkanı Cengiz Çobanoğlu ile 2000 kişi katıldı. 

2500 kiraz fidanı dikildi 
Fidan dikilmesine rağmen henüz ürün alınmadığı için kirazlar Tokat'tan getirilirken, Çobanoğlu "Elma, armut, vişne yetişen ilçeye yaklaşık 2500 kiraz fidanı dikildi. Kirazlar, gelecek yıldan sonra meyve verecek. Kiraz yetiştirildiğini ispatlamak, halkı teşvik etmek için festival düzenledik" dedi. Yıldırım da ilçenin iklim olarak kiraz yetiştiriciliğine çok elverişli olduğunu savunarak "Kirazların Arpaçay'da da yetiştirileceğini kanıtlamak istiyoruz" diye konuştu. 

Ansiklopedide bile yok 

AnaBritannica ansiklopedisinde Arpaçay'la ilgili bilgi verilirken "İlçedeki başlıca ekonomik etkinlik tarımdır. Ama yükseklik ve sert karasal iklim bitkisel üretimi önemli ölçüde kısıtladığından, hayvancılık ana geçim kaynağı durumundadır. Plato düzlüklerinde buğday, arpa ve çavdar dışında pek ürün yetişmez. Bunlar da genellikle geçimlik düzeyde üretilir" deniliyor. 


</TEXT>
</DOC>
