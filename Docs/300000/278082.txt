<DOC>
<DOCNO> 278082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy08.html </URL>
<DATE> 2004/10/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
DEHAP'tan Verheugen'e tepki... 
</HEADLINE>
<TEXT>

     AB Konseyi'nin genişlemeden sorumlu üyesi Günter Verheugen'in, "Kürtler'in kültürel hakları tamamiyle güvence altına alındı" sözlerine, DEHAP'tan tepki geldi. 
     DEHAP Genel Başkanı Bakırhan, Verheugen'in sözlerine karşılık "Halkın kendi imkanlarıyla açtığı Kürtçe kurslar bile saçma sapan engellere takıldı" dedi. 
     Tuncer Bakırhan, ANKA'ya yaptığı açıklamada, "Kürtler'in özellikle kültürel alanda hala bir çok sorunla karşı karşıya bulunduğunu" savundu. Bakırhan, Kürtler'in kültüre,haklarının güvenceye alındığı izlenimi verilmesine rağmen, "Kürt vatandaşların kendi imkanlarıyla açmak istedikleri Kürtçe kursların dahi saçma sapan engellere takıldığını" söyledi. Kültürel haklar konusunda özellikle ana dilde eğitimin öne çıktığının altını çizen Bakırhan, çeşitli illerde özel kursların dahi kapı genişliği bahane edilerek açılması önünde engeller yaratıldığını vurguladı. 
     
     "KÜRTÇE'Yİ DEVLET ÖĞRETSİN" 
     Bakırhan, Kürtler'in ana dilde eğitim hakkı talebinin geçiştirilmemesi gerektiğini söylerken, devlet okullarında Kürtçe eğitim verilmesini istedi. 
     Tuncer Bakırhan, özel televizyonlarda Kürtçe yayın yapılmasının önünde bir dizi engel bulunduğunu belirtti. 
     Bakırhan, televizyon ve radyoların Kürtçe yayın konusunda izin alamadıklarını dile getirdi. 
     
     KÜRTÇE AD 
     Bakırhan, "Kültürel haklar" konusunun en fazla dikkat çeken kısmının ise Kürtler'in kendi adlarını kullanamaması olduğunu söyledi. Türkiye'nin çeşitli illerinde yüzlerce insanın Kürt dilindeki gerçek adlarını nüfus cüzdanına yazdırmak için mahkemelere başvurduğunu anlatan Bakırhan, bu taleplerin İçişleri Bakanlığı'nın genelgesi ile reddedildiğini söyledi. 
     Bakırhan, Kürtler'e tam anlamıyla kültürel haklarının sağlanması gerektiğini ifade ederken, bu hakların da Anayasal güvence altına alınmasını istedi. 
     
     GENEL AF TALEBİ 
     Bakırhan, Türkiye'de Kürt sorunun ancak şiddetin sona ermesiyle çözülebileceğini söyledi. Bakırhan, şiddetin sona ermesi için Hükümetin adım atmasını isterken, dağdakilerin toplumsal yaşama katılmaları yönünde yasal düzenlemelerin gerçekleşmesi gerektiğini ifade etti. 
     Bakırhan, ayrıca, "ayrımsız bir genel affın bir an önce çıkarılmasını" istedi. 
     
</TEXT>
</DOC>
