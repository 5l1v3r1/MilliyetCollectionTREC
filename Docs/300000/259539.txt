<DOC>
<DOCNO> 259539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun25.html </URL>
<DATE> 2004/07/31/ </DATE>
<TIME> 22.43 </TIME>
<AUTHOR>  </AUTHOR>
<HEADLINE>
İtalya Meclisi'nde yumruklar konuştu... 
</HEADLINE>
<TEXT>

     İtalyan Parlamentosu, bugün son on yılın en çetin kavgasına tanık oldu ve bir milletvekili uzaklaştırma cezası aldı. 
     Ekonomik kriz içindeki İtalyan havayolları Alitalia'ya 400 Milyon Euro tutarında kredi açılmasını öngören kararnamenin görüşüldüğü oturumda, koalisyon ortağı Kuzey Birliği Partisi KBP ile geçmişte İtalyan Sosyalist Partisi'nde görev yapmış bazı parlamenterler arasında başlayan sözlü polemik, milletvekilleri arasında yumrukların konuştuğu bir kavgaya dönüştü. 
     Meclis Başkanı Pier Ferdinando Casini, kavga nedeniyle oturuma ara vermek zorunda kaldı. 
     Oturum tekrar başladığında KBP milletvekillerinden Davide Caparini'ye 3 gün Meclis'ten uzaklaştırma cezası verildiğini açıklayan Casini, kavganın soruşturulacağını ve böyle davranışların cezasız bırakılmayacağını söyledi. 
     
     TARTIŞMALAR, KAVGAYA DÖNDÜ 
     KBP'nin İtalya'da ademi merkeziyetçiliği esas alan federal bir yapıya geçilmesini öngören reform tasarını bir an önce Meclis gündemine getirilmesi için gerçekleştirdiği direniş ve engellemeler, bugünkü oturumda Meclis'te bir gerilim yaşanmasını da beraberinde getirdi. 
     KBP'nin tavrı nedeniyle Alitalia'ya ilişkin kararnamenin dün çıkarılamayarak bugüne sarkması, muhalefetteki Papatya Hareketi içinde yer alan Sosyalist milletvekillerinden Ugo İntini'nin eleştirilerine neden oldu. 
     İntini, KBP'yi Alitalia'nın kurtarılması için kredi teminini öngören kararnameyi bilinçli bir şekilde engellemekle suçladı. İntini, KBP'nin ayrılıkçı görüşleriyle tanınan bir parti olduğunu anımsatarak, ''Kuzey Birliği, Alitalia'yı içinde İtalya kelimesi yer alan bir şirket olduğu için batırmak peşindedir'' dedi. 
     KBP'li parlamenterlerden Ugo Parolo ise, İntini'yi siyasi geçmişiyle de eleştiri yağmuruna tuttuğu cevabi konuşmasında, ''Sizin, Bettino Craxi liderliğindeki İtalya Sosyalist Partisi'nin önde gelen isimlerinden biri olduğunuzu unutmuş değiliz. O dönemdeki partiniz, Alitalia şirketini kendi malı gibi kullanarak, oraya buraya uçaklarla cüce ve balerin taşımak için kullanmaktaydı'' dedi. 
     Bu iki konuşma sonrasında, eski İtalya Sosyalist Partisi'ne ilişkin tartışmalara odaklanan söz düellosu, şiddetini artırarak devam etti. 
     Koalisyon ortağı partilerden biri olan Bobo Craxi liderliğindeki Yeni İtalya Sosyalist Partisi YİSP milletvekillerinden Chiara Moroni ise babası Sergio Moroni'nin ''Temiz Eller'' döneminde haksız biçimde yasal takibata maruz bırakıldığını ve intihar etmek zorunda kaldığını belirterek, Kuzey Birliği'ni eski Sosyalistlere yönelik suçlamaları nedeniyle eleştirdi. 
     KBP milletvekilleri bunun üzerine eleştiri oklarını, koalisyon ortakları YİSP'ye yönelttiler. KBP'li Dario Galli, ''Sayın Moroni, bahsettiğiniz parti döneminde İtalya iç borç batağına saplanmıştır. Padanyalılar olarak bizler, vergilerimizle halen o dönemin bedelini ödüyoruz'' diye konuştu. 
     Ulusal İttifak Partisi UİP milletvekili Gennaro Malgieri ise Galli'nin sözlerine itiraz ederek, ''Padanya dediğiniz yer sadece sizin uydurduğunuz bir ülke. Ne bu salonda ne de buradan dışarıda Padanya diye bir yer yok'' karşılığını verdi. 
     Merkez sol ittifak bünyesindeki Papatya Hareketi PH milletvekili Roberto Giacchetti de Meclis Başkanı Casini'yi müdahaleye çağırarak, KBP'li iki milletvekilinin salondan dışarı atılmasını istedi. 
     KBP'li milletvekillerinin PH'li milletvekillerinin oturdukları koltuklara yürümeleriyle birlikte ortalık bir anda savaş alanına döndü. Milletvekilleri arasında yumruklaşmayla alevlenen kavga, Meclis'teki hizmetlilerin fiziki müdahalesiyle güçlükle sona erdirildi. PH'li milletvekili Renzo Lusetti, midesine yediği yumruk yüzünden revire kaldırılarak tedavi gördü. 
     Meclis Başkanı Casini, kavga nedeniyle oturuma ara vermek zorunda kaldı. Casini, kavganın soruşturulacağını belirtilerek, KBP'li Caparini'ye 3 gün Meclis'ten uzaklaştırma cezası verdiğini açıkladı. 
     ''Sayın Caparini'ye uzaklaştırma cezası vermiş olmamız, başka söze gerek bırakmamaktadır. Meclis, bu tür davranışların sergileneceği bir yer değildir. Hiçbir demokratik ortamda bu tür davranışlara müsaade edilemez. Bunların cezasız bırakmayacağımdan emin olabilirsiniz'' dedi. 
     Kavga sonrasında YİSP adına yapılan açıklamada, Moroni ve partiden resmen özür dilenmediği sürece Özgürlük Evi İttifakı'nın toplantılarına katılmayacakları belirtildi. 
     
</TEXT>
</DOC>
