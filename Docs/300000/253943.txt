<DOC>
<DOCNO> 253943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas01.html </URL>
<DATE> 2004/07/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sertab - Sakis konserinde ''dostluk ve barış'' mesajı... 
</HEADLINE>
<TEXT>

     Başbakan Recep Tayyip Erdoğan ve Yunanistan Başbakanı Kostas Karamanlis'in himayesinde, Sertab Erener ve Yunanlı sanatçı Sakis Rouvas, ''Dostluk Konseri'' verdi. 
     Sultanahmet Meydanı'ndaki konser öncesinde basın mensuplarının sorularını yanıtlayan Sertab Erener, Sakis Rouvas ile İstanbul'da yapılan Eurovision Şarkı Yarışması'nda tanıştıklarını söyledi. 
     Erener, Rouvas ile Türk-Yunan dostluğunu geliştirmek amacıyla bir organizasyon gerçekleştirmeyi düşündüklerini ifade ederek, bu düşüncelerini hayata geçirmekten duydukları mutluluğu dile getirdi. 
     Konserin Atina Akropol'de de yapılacağını bildiren Erener, ''Türk-Yunan dostluğunu, müziğin de katkısıyla geliştirebileceğimizi umuyoruz'' dedi. 
     Yunan sanatçı Sakis Rouvas da, Sertab Erener gibi önemli bir isimle barış ve dostluk adına aynı sahneyi paylaşmanın heyecan verici olduğunu, konserin iki ülke halkları arasındaki dostluğu geliştireceğine inandığını söyledi. 
     Sponsorluğunu ''Mavi Jeans'', organizatörlüğünü de Ahmet San ve Ilias Psinakis'in yaptığı konserin açılışında, Kültür ve Turizm Bakanı Erkan Mumcu, Yunanistan Turizm Bakanı Dimitris Avramopoulos, İstanbul Büyükşehir Belediye Başkanı Kadir Topbaş ve Atina Belediye Başkanı Dora Bakogianni'nin gönderdiği mesajlar okundu. 
     Mesajların ardından sahneye çıkan Sertab Erener, ilk olarak ''Here I am'' adlı İngilizce şarkısını seslendirdi. 
     Erener, daha sonra sahneye çıkan Sakis Rouvas'la, efsanevi İngiliz rock grubu ''The Beatles''in solisti John Lennon'un ''Imagine'' adlı şarkısıyla düet yaptı. 
     Bu arada, yatsı namazı için okunan ezan nedeniyle konsere ara verildi. Konseri canlı yayınlayan Yunan ''Alpha TV'' yayınını röportajlarla sürdürdü. 
     Ahmet San ve Themis Georgantas'ın birlikte sunduğu konser, Kanal D'den de canlı yayınlandı. 
     Havai fişek gösterilerinin de yapıldığı konser, kalabalık bir izleyici grubunca coşkuyla izlendi. 
     
</TEXT>
</DOC>
