<DOC>
<DOCNO> 290443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy07.html </URL>
<DATE> 2004/11/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dışişleri Bakanlığı'dan vatandaşlara Irak'a gitmeme uyarısı 
</HEADLINE>
<TEXT>

     Dışişleri Bakanlığı, Irak'ta ciddi bir güvenlik tehdidi bulunduğunu dikkate alarak, zorunlu olmadıkça Türk vatandaşlarının Irak'a güvenlik riski bulunan seyahatlerden kaçınmalarının uygun olacağını belirtti. 
     Bakanlık'tan yapılan duyuruda, Irak'ta hüküm süren çatışma ve asayişsizlik ortamının, son dönemde daha da tırmanışa geçerek, Irak vatandaşlarının ve diğer yabancıların yanı sıra bu ülkeye giden veya bu ülkede bulunan Türk vatandaşlarının da can ve mal güvenliğine karşı çok ciddi bir tehdit oluşturmaya devam ettiği vurgulanan açıklamada şöyle denildi 
     "Hükümetimizin, Irak geçici hükümeti ve yerel Irak makamları, Irak'ta bulunan çok uluslu güç yetkilileri, ABD ile İngiltere hükümetleri ile bu ülkelerin Ankara ve Bağdat'taki temsilcileri nezdinde her türlü girişimi ısrarla yapmasına karşın, başta kamyon ve TIR şoförleri olmak üzere, Irak'ta saldırılar sonucu hayatını kaybeden vatandaşlarımızın sayısı maalesef artmaktadır. Son zamanlarda, Irak'ta, şiddet eylemlerinin ayrım gözetmeksizin gerçekleştirildiği, koruma eskortu bulunan konvoylara dahi saldırıların yapılması sonucu hayatını kaybedenler arasında vatandaşlarımızın da bulunduğu ve hatta Irak geçici hükümeti mensuplarına ve aile fertlerine yönelik çeşitli eylemler meydana geldiği de kamuoyunun malumudur. 
     Bu koşullar altında, Irak'a gidecek veya Irak'ta bulunan vatandaşlarımızın güvenliklerinin temini konusunda ilgili taraflar nezdinde tüm gayretler hassasiyetle sürdürülecek olmakla birlikte, bu ülkeye seyahat edecek vatandaşlarımızın ciddi güvenlik tehdidini dikkate alarak, zorunlu olmadıkça Irak'a güvenlik riski bulunan seyahatlerden kaçınmalarının ve evvelce yaptığımız duyurular çerçevesinde hareket etmelerinin uygun olacağı değerlendirilmektedir." 
     
</TEXT>
</DOC>
