<DOC>
<DOCNO> 292511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/axgun01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin 'sahte şoför' trafikte 
</HEADLINE>
<TEXT>


Milli Eğitim Bakanlığı kayıtlarına göre, sahte belgelerle ehliyet alan 10 bin kişi trafikte dolaşıyor. Bu kişilerin ehliyetleri, trafik denetiminde tesadüfen yakalanırlarsa alınıyor 

Şükran Özçakmak - İstanbul 

Polis, bazı özel sürücü kurslarından temin edilen sahte belgelerle ehliyet alan binlerce trafik canavarının peşine düştü. Milli Eğitim Bakanlığı kayıtlarına göre böyle ehliyet sahibi yaklaşık 10 bin kişi trafikte dolaşıyor. İl ve ilçelerden Ankara'ya ulaşmayan çok sayıda da sertifika iptali bulunuyor. 
Yapılan soruşturmalar sonucu Konya'da 211, İstanbul Bakırköy'de 8 bin 945, İzmir Balçova'da 427, Güngören'de 59 kişinin sınava girmeden sahte evrakla sürücü belgesi aldığı belirlendi. Ayrıca, polisin dikkati ve denetimi sonucu yakalanan sürücüler, Sivas ve Yozgat'ta soruşturma açılmasına neden oldu. Yozgat'ın Boğazlayan, Yenifakılı ve Sorgun ilçesinde 3 ayrı sürücü kursunu kapatan Milli Eğitim Bakanlığı, Sağlık ve İçişleri Bakanlığı müfettişleriyle birlikte, sahte ehliyetleri tespit etmek için ortak soruşturma başlattı. 
Milli Eğitim müdürlükleri adına işlem yaparak, sahte evrakla dağıtılan ehliyetler, tesadüflerle ortaya çıkıyor. Yakalanan bir kişi üzerinden olayla ilgili soruşturma yapan polis, Milli Eğitim müdürlükleriyle birlikte geriye dönük inceleme yaparak, sürücü sertifikalarının sahte olup olmadığını saptıyor. Bu durumdaki sanıklar, 'resmi evrakta sahtek rlık' suçundan yargıya teslim ediliyor. Milli Eğitim Bakanlığı, iptal ettiği sürücü sertifikaları İçişleri Bakanlığı'na bildiriyor. Polis ise tesadüf sonucu yakalarsa ancak vatandaşın elinden sürücü belgesini alıyor. 


</TEXT>
</DOC>
