<DOC>
<DOCNO> 274511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun29.html </URL>
<DATE> 2004/09/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Almanya'da Müslüman karşıtı gösteri yasaklandı 
</HEADLINE>
<TEXT>

     Aşırı sağcıların Almanya'nın başkenti Berlin'deki ''İslam merkezlerine'' karşı yarın düzenlemek istedikleri gösteri Berlin Eyaleti İçişleri Bakanlığı tarafından yasaklandı. 
     Berlin Eyaleti İçişleri Bakanı Ehrhart Körting, Almanya'nın aşırı sağcı Milliyetçi Demokratik Partisi NPD tarafından düzenlenmek istenen gösterinin, ''Berlin Alman kalacak'' şeklindeki sloganından dolayı yasaklandığını belirterek, ''Halkı tahrik edici konuları gündeme getirmek isteyenler Berlin'de gösteri yapamaz'' dedi. 
     NPD ise gösteri yapabilmek için İdari Mahkeme'ye başvuruda bulunacağını açıkladı. 
     NPD'nin yapmak istediği ve yaklaşık 1000 aşırı sağcının katılması beklenen gösteriyi protesto etmek amacıyla Berlin'de 4 ayrı gösteri organize edilmişti. 
     
</TEXT>
</DOC>
