<DOC>
<DOCNO> 256427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/yasam/axyas02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Camda can pazarı 
</HEADLINE>
<TEXT>


Eraslan ailesi, dün yangınla uyandı.. Kapıları tutan alevler alttaki LPG bayiine ulaşmadan kurtulmak için ailenin tek çaresi vardı Pencereler 

MUSTAFA KURTARAN İstanbul 

Fatih Cerrahpaşa'da iki katlı binada çıkan yangında, 7 kişilik Eraslan ailesi evde mahsur kalınca tam bir 'can pazarı' yaşandı. 
Yangın, Cerrahpaşa Caddesi'nde bulunan ve giriş katında LPG bayii bulunan 3 katlı binanın en üst katındaki dairede, dün saat 07.30 sıralarında başladı. Baba Kemal, anne Gülcan, çocukları Ramazan, Recep, Ayşe, Güllü ve 2 yaşındaki Ayşenur Eraslan o sırada uykudaydı. Yangını önce, anne Eraslan fark etti. Evin içini dumanlar ve alevler sarmıştı. Eraslan, hemen evdeki herkesi uyandırdı. Aile canlarını kurtarmak için kapıya yöneldi ama dumanlar ve alevler her yeri sarmıştı. Tutuşan eşyalar alevleri daha da artırıyordu. 
Hemen en yakın pençerelere koştular. Anne Eraslan yanında yatan iki yaşındaki kızı Ayşenur'u kucağına alıp en yakın pencereye ulaştı. 

Önce komşular koştu 
Ardından evin tüm camlarından imdat çığlıkları yükselmeye başladı. Alevler artıp duman yoğunlaştıkça Eraslan ailesinin dayanma gücü de azalıyordu. Özellikle anne Eraslan kızı Ayşenur'u korumak için büyük çaba harcıyordu. Önce cam çerçevesine kızını oturttu, duman artınca da daha dışarı sarkıttı. 
Bu sırada cadde üzerinde devriye görevi yapan bir polis ekibi, binadan dumanların çıktığını ve üst katında bazı kişilerin mahsur kaldığını görerek itfaiyeye haber verdi. Ailenin çığlıklarını duyan komşuları ise yardıma koştu. Yan binalara çıkarak, camdan Ayşenur'u almaya çalıştılar ancak başaramadılar. 

İtfaiye zamanında yetişti 
Tam bu sırada, hep geç kaldığı için eleştirilen itfaiye ekiplerinin sirenleri duyuldu. O anlarda kızını tutan anne Eraslan'ın da kollarında güç tükenmek üzereydi. İtfaiye ekipleri hemen merdiveni Ayşenur'un olduğu yere uzattı. 
Gözyaşları içinde minik Ayşegül kurtarıldı. Daha sonra diğer aile bireyleri indirildi. Çocuğunu kurtardığı için çok sevinçli olduğunu söyleyen Gülcan Eraslan, dehşeti şöyle anlatabildi "Burnuma yanık kokusu geldi. Uyandığımda evin içi dumanla dolmuştu. Hemen eşimi ve çocuklarımı uyandırdım. Daha sonra Ayşenur'u alarak pencereye çıktım. İtfaiye zamanında gelerek bizi kurtardı." 


</TEXT>
</DOC>
