<DOC>
<DOCNO> 273131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonsiy03.html </URL>
<DATE> 2004/09/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
CHP Bornova'da seçim yenilenirse, adayımız aynı 
</HEADLINE>
<TEXT>

     CHP Bornova İlçe Başkanı Kenan Gürel, ''Bornova Belediye Başkanlığı seçiminin yenilenmesi halinde belediye meclis grubu olarak Sırrı Aydoğan'ın yanındayız'' dedi. 
     CHP Bornova İlçe merkezinde, 21 CHP'li Bornova Belediye Meclisi üyesiyle birlikte basın toplantısı düzenleyen Gürel, seçimlerin iptaline ilişkin gerekçeli mahkeme kararının ellerine geçmediğini belirtti. İptal kararının, seçimin usulüne yönelik verildiğini öğrendiklerini belirten Gürel, şöyle konuştu 
     ''Seçimin iptali için AK Parti başvuruda bulunmuştu. Başvurunun gerekçesini anlamakta zorluk çekiyoruz. Bornova seçmeninin CHP'ye verdiği görev gereği, belediye başkanının CHP'li olması doğal. Dün akşam CHP Bornova Belediye Meclis Grubu bir araya geldi ve seçimin yenilenmesi halinde, Başkan Sırrı Aydoğan'ın yeniden desteklenmesi kararını oybirliğiyle aldı.'' Bornova Belediye Başkanı Sırrı Aydoğan da bu desteğin kendisine gurur verdiğini söyledi. 
     
     AK PARTİ İTİRAZ ETMİŞTİ 

     Ahmet Piriştina'nın ölümünün ardından, Bornova Belediye Başkanı Aziz Kocaoğlu İzmir Büyükşehir Belediye Başkanı olunca, Bornova Belediye Meclisi'nde yapılan seçimde, CHP'li Meclis Üyesi Sırrı Aydoğan, belediye başkanlığına seçilmişti. 
     Belediye Meclisi'nin AK Parti'li üyeleri de toplantıda 1 oyun fazla kullanıldığı ve ''salt çoğunluk'' sağlanmadığı gerekçesiyle, yürütmenin durdurulması istemiyle mahkemeye başvurmuşlardı. 
     Bornova Belediye Meclis Üyesi Dursun Çetin, dün itiraz başvurularına İzmir 4. İdare Mahkemesi'nin ''yürütmeyi durdurma'' kararı verdiğini, ancak gerekçeli kararı henüz almadıklarını açıklamıştı. 
     
</TEXT>
</DOC>
