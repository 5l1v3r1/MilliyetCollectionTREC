<DOC>
<DOCNO> 270048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko18.html </URL>
<DATE> 2004/09/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sabancı Ekonomik olarak iyi gidiyoruz ama hassas dengelerimiz var 
</HEADLINE>
<TEXT>

     Hacı Ömer Sabancı Holding Yönetim Kurulu Başkanı Güler Sabancı, ''şu ana kadar ekonomik olarak iyi gidiyoruz ama hassas dengelerimiz var'' dedi. 
     Sabancı, Ankara'daki temasları kapsamında, Ankara Ticaret Odası ATO Başkanı Sinan Aygün'ü ziyaret etti. 
     Güler Sabancı, ziyaretin ardından gazetecilere yaptığı açıklamada, ekonomiyle ilgili görüşlerini açıklarken, ''Türkiye hepimizin ülkesi. Bu gemide hep beraber yol alıyoruz'' dedi. 
     Şu ana kadar ekonomideki gidişatın iyi olduğunu kaydeden Sabancı, enflasyon oranlarının düştüğünü, ekonominin bir istikrara kavuştuğunu söyledi. 
     ''Ama hassas dengelerimiz var'' diyen Güler Sabancı, bütün meselenin bugün gelinen iyi şartların, yakalanan istikrarın sürdürülebilmesi olduğunu ifade etti. 
     Sivil toplum örgütlerinin önerilerinin, gemiyi aynı istikrarda götürmek için olduğunu kaydeden Sabancı, Türkiye'nin en önemli sorunun işsizlik olduğuna dikkati çekti ve şöyle devam etti 
     ''Türkiye'nin çok genç, dinamik bir nüfusu var ve iş ihtiyacı var. Bunun karşılanması, bu istikrarın en az 3 yıl daha aynı şekilde götürülmesine bağlı. Bu istikrarı 3 yıl daha aynı şekilde götürürsek, götürmeyi başarırsak, yavaş yavaş yabancı sermayenin geldiğini, yatırımların arttığını ve işsizliğin azaldığını görebileceğiz. 
     Dolayısıyla iyi yerdeyiz ama yeterli değil. Daha çok çalışmalıyız ve bulunduğumuz yeri muhafaza ederek, sürdürülebilir hale getirmeliyiz.'' Sabancı, bugün ATO Başkanı Aygün'e iadei ziyarette bulunduğunu kaydetti. 
     
     ATO BAŞKANI AYGÜN 
     ATO Başkanı Sinan Aygün de, ekonomide belli bir istikrarın sağlanmış olmasını memnuniyetle karşıladıklarını, ancak yeterli bulmadıklarını, daha çok üretim ve ihracat yapılması gerektiğini söyledi. 
     Aygün, vergi oranlarının düşürülmesi konusunda hem hükümeti hem de Maliye Bakanlığı'nı desteklediklerini ifade ederken, verginin geniş tabana yayılması gerektiğini bildirdi. 
     Türkiye'nin 'kayıtlılar için bir cehennem, kayıtsızlar için ise bir cennet' olduğunu kaydeden Aygün, vergi oranlarının düşürülmesinin kayıtdışılığı önleyeceğini ifade etti. 
     
     KREDİ KARTLARI 
     Aygün, kredi kartları konusuna değinirken, kredi kartlarının kayıt dışılığın önlenmesinde çok faydalı olduğunu, ancak kullanıcıların gücü oranındaki limitlerde kredi kartı verilmesi gerektiğini söyledi. 
     Aygün, cari açık konusunda çok dikkatli olunması gerektiğini vurgularken, ''tehlike yok deyip, görmezden gelinmesinin yanlış olacağına inanıyoruz'' dedi. 
     Türkiye'de Sabancı ve Koç gruplarının bir marka haline geldiğini de belirten Aygün, ATO olarak inşaa ettikleri Kongre Merkezi'nin Kongre Salonu'na Sakıp Sabancı'nın, sergi salonuna da Vehbi Koç'un adını vermek istediklerini söyledi. Aygün, bu konuda Güler Sabancı'dan izin aldıklarını belirtti. 
     Güler Sabancı da, bu teklifin kendisini çok duygulandırdığını vurgularken, ATO Başkanı Aygün'e teşekkür etti. 
     
     BAŞBAKAN'IN İŞE ALMA ÖNERİSİ 
     Daha sonra bir gazetecinin, 'işsizlik konusunda Başbakan Erdoğan'ın 1 milyon 200 bin TOBB üyesinin birer kişiyi işe alması teklifinde bulunduğunu, TOBB Başkanı Rifat Hisarcıklıoğlu'nun da bu teklife sıcak baktığını, ancak vergi oranlarının indirilmesini istediğini' hatırlatması üzerine Sabancı, ''İnşallah, faydalı olur'' yanıtını verdi. 
     Sabancı, bu konuda rakamlara bakılması gerektiğini, üzerinde çalışılması gereken bir konu olduğunu söyledi. 
     Aynı konuda Aygün de, 1 milyon 200 bin sanayici değil, tüccar bulunduğunu ve yanlarına bir adam alma şansına bakılması gerektiğine işaret ederek, ''eğer istihdamda vergi ve SSK primleri düşürülürse buna destek veririz, kampanyaya çeviririz. Hatta ilk işe alan da ben olurum'' yanıtını verdi. 
     Ziyaretin bitiminde Aygün, Sabancı'ya bir satranç tahtası hediye ederken, Sabancı'da Aygün'e Atlı Köşk'teki müzede bulunan Osmanlı Hat Sanatı Sergisi'nin bir kataloğunu hediye etti. 
     
</TEXT>
</DOC>
