<DOC>
<DOCNO> 267865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy16.html </URL>
<DATE> 2004/08/31/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Özelleştirme işsizlerinin durumları Mecliste görüşülecek 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamu iktisadi teşekküllerinin özelleştirmesiyle iş akitleri feshedilen personelin istihdamına yönelik düzenlemenin, olağanüstü toplanacak TBMM'de yeniden ele alınması için girişimlerde bulunulduğunu bildirdi. 
     Şahin, yaptığı yazılı açıklamada, ''özelleştirme işsizlerinin'' istihdamına ilişkin 5229 sayılı kanunun TBMM'de kabul edildiğini, ancak Cumhurbaşkanlığı'nca veto edilmesi üzerine uygulamaya geçilmesinin mümkün olamadığını anımsattı. 
     Şahin, veto edilen düzenleme ile 1 Ocak 1992 tarihinden itibaren işsiz kalan personelin Özelleştirme İdaresi Başkanlığı'na müracaatlarının ardından Devlet Personel Başkanlığı tarafından diğer kamu kurumlarına 657 sayılı kanunun 4 C maddesi kapsamında geçici personel olarak yeniden istihdamlarının hedeflendiğini kaydetti. 
     Düzenlemenin yaklaşık 10 bin kişiyi ilgilendirdiğini ifade eden Şahin, bu amaçla Türk Ceza Kanunu'nda yapılacak değişiklikler için 15 Eylül'de olağanüstü toplanacak olan TBMM'de, ilgili düzenlemenin yeniden ele alınacak şekilde gerekli girişimlerde bulunulduğunu bildirdi. 
     Şahin, düzenlemenin, TBMM'den ve Cumhurbaşkanlığı'ndan onay aldığı takdirde, özelleştirme işsizlerinin istihdamına yönelik işlemlere Ekim ayında başlanabileceğini belirtti. 
     
</TEXT>
</DOC>
