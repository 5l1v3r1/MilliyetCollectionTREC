<DOC>
<DOCNO> 267866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy17.html </URL>
<DATE> 2004/08/31/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Tantan "Türkiye'nin cesur insanlara ihtiyaçı var" 
</HEADLINE>
<TEXT>

     Yurt Partisi YP Genel Başkanı Sadettin Tantan, Türkiye'nin cesur insanlara ihtiyacı olduğunu söyledi. 
     Tantan, Kırklareli'nde, partisinin İl Başkanı Olcay Geyik, Lüleburgaz İlçe Başkanı Serdar Akdoğan, Ticaret Borsası Başkanı Turan Altıntel, Ticaret ve Sanayi Odası Başkanı Hasan Buzol ve partililer tarafından karşılandı. 
     Ticaret Borsası, Ticaret ve Sanayi Odası ile Yeşilyurt, Önadım ve Görünüm gazetelerini ziyaret eden Tantan, Dingiloğlu Parkı'nda da vatandaşlarla sohbet etti. 
     Tantan, sohbet sırasında, Türkiye'nin ekonomisiyle, siyasetiyle ve güvenliğiyle bağımlı hale geldiğini savundu. 
     ''Türkiye'nin bu bağımlılıktan kurtulması için tabanda akıllı bir şekilde örgütlenmeye ihtiyacı olduğunu'' belirten Tantan, ''Bu gün Türkiye'nin hayatını ortaya koyacak, risk alacak cesur insanlara ihtiyacı var'' dedi. 
     ''AK Parti hükümeti siyasi iradeyi Amerika'ya teslim etti'' görüşünü öne süren Tantan, şunları kaydetti 
     ''Türkiye'nin en saygın kurumları çökeltilirse, ülkede halkın güveneceği kurumlar kalmaz. Avrupa Birliği'nin dayatması noktasında, Türk milletinin kendi topraklarından koparılmak istenmesi, bekçi ve köle yapılmak istenmesine uyanık olunmalı. Türkiye'yi Türkler yönetmeli. Amerika yönetmemeli, biz buna karşıyız. Biz bu hareketi anlatmak için sokaklara indik.'' 
     
</TEXT>
</DOC>
