<DOC>
<DOCNO> 259425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur54.html </URL>
<DATE> 2004/07/30/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Şantaj yaptığı iddia edilen 2 kadın hakkında dava açıldı... 
</HEADLINE>
<TEXT>

     Oyuncu Tamer Karadağlı ve bir akrabasına şantaj yaptıkları ileri sürülen 2 kadın hakkında dava açıldı. 
     İstanbul Cumhuriyet Başsavcılığı'nca hazırlanan iddianamede, daha önce tutuklanan sanık Burcu Mercan'ın, TCK'nın 61. maddesi delaletiyle 495 1. ve 522. maddeleri gereği, ''gaspa eksik teşebbüs'' suçundan 7.5 yıldan 15 yıla kadar ağır hapis cezasına çarptırılması istendi. 
     Tutuksuz yargılanmak üzere serbest bırakılan diğer sanık üniversite öğrencisi Deniz Karaca için ise ''gaspa eksik teşebbüse iştirak'' gerekçesiyle 3 yıl 11 aydan 10 yıla kadar ağır hapis cezası talep edildi. 
     İddianamede, sanıklardan Burcu Mercan'ın, bir otel odasına gizli kamera yerleştirerek elde ettiği görüntülerle Abbas Hilmi Karadağlı'yı arayarak 150 bin dolar istediği ileri sürüldü. 
     Tamer Karadağlı'nın şikayeti üzerine yakalanan sanıkların yargılanmasına önümüzdeki günlerde İstanbul Ağır Ceza Mahkemesi'nde başlanacak. 
     Organize Suçlar Şube Müdürlüğü'ndeki işlemlerinin ardından önceki gün İstanbul Adliyesi'ne sevk edilen Burcu Mercan Nöbetçi 1. Asliye Ceza Mahkemesi'nce tutuklanmış, Deniz Karaca ise tutuksuz yargılanmak üzere serbest bırakılmıştı. 
     
</TEXT>
</DOC>
