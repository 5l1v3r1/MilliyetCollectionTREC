<DOC>
<DOCNO> 277061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/yercan.html </URL>
<DATE> 2004/10/04/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Zor adam 
</HEADLINE>
<TEXT>



Maraton tribününde dev bir pankart tavandan tabana doğru sallanan... "Adam gibi adam, Ziya Doğan, bizimdir bizim kalacak"... Amenna. Adamlığıyla ilgili takdir taraftarın. Ama bir o kadar da anlaşılması zor adam Ziya Doğan... Giydiği teknik direktörlük kostümünde sürekli beden değiştiriyor, bir türlü uygun kıyafeti bulamıyor, haftası haftasını tutmuyor. 
Beşiktaş karşısında sıkılmadan, strese girmeden belki de en rahat galibiyetlerinden birini alabilecek olan Trabzonspor'un dün gece işini zorlaştıran adamdı Doğan... Hayal kırıklığıyla noktalanan Avrupa macerasının ardından iddialı olduğu lig yarışında Kartal'ın karşısına yanlış on birle çıktı Bordo - Mavili ekip... Rakibin ligdeki görüntüsü ortada. Tarihinin en kötü sezonlarından birini yaşıyor. Trabzonspor daha moralli, daha kendine güvenli. İbrelerin topyekünü ev sahibi ekibi gösteriyor. Böyle bir atmosferi lehine çevirmesi beklenen Doğan ateşle oynayıp, tehlikeli bir oyun içine girdi... Elinde Yattara gibi tam da bu maçın adamı bir futbol sihirbazı varken, oyunu onsuz başlamak hangi aklın ürünüdür anlamak mümkün değildi. 

Rolünü üstlenemedi 
İlk yarıda Gökdeniz'in ayağından kazanılan gol sonrası Beşiktaş derlenip, toparlanıp rakibin üzerine giderken, oyuna müdahale etmesi gereken Doğan tribündeki taraftar rolündeydi. Adem Koçak ve Lee Yong'tan oluşan iki kanadı maç boyunca neredeyse hiç kullanamayan Bordo - Mavili ekip, beklenildiği gibi Gineli yıldızın oyuna girmesiyle bambaşka bir kimliğe büründü. İleride sıkıntı çeken, ilk kornerini bile 72. dakikada kullanabilen Trabzonspor, Yattara'nın asistliğini üstlendiği Fatih Tekke ve Gökdeniz ile üç net gol pozisyonu kaçırdı. Bunların biri direkte son bulmuştu. 
Kartal'a dönersek şans oyunlarına el sürmek bir yana, hayatında bir kez bile piyango bileti almamış garibanın zengin olmak için Tanrı'ya yakarışına benziyordu Beşiktaş'ın dün geceki hali. Sahaya yansıtamadığı gücünü manevi güçle desteklemek için Yahya Efendi türbesine uğrayarak Trabzon seferine çıkan Beşiktaş'ın duaları Avni Aker'de pek kabul görmedi. 


</TEXT>
</DOC>
