<DOC>
<DOCNO> 250968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonyas07.html </URL>
<DATE> 2004/06/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İlgi duyanlara astronomi yaz okulu... 
</HEADLINE>
<TEXT>

     Ege Üniversitesi EÜ Fen Fakültesi Astronomi ve Uzay Bilimleri Bölümü öğretim üyesi Prof. Dr. Serdar Evren, astronomiye ilgi duyanlara yönelik yaz okulu düzenleneceğini bildirdi. 
     Prof. Dr. Evren yaptığı yazılı açıklamada, bu yıl sekizincisi düzenlenecek yaz okulunun, 15 yaşından büyük herkese açık olacağını belirtti. 
     EÜ Gözlemevi tarafından düzenlenecek yaz okulunun, 28 Haziran-31 Temmuz günlerinde 5'er günlük 5 dönem halinde yapılacağını ifade eden Evren, pazartesi sabahları başlayacak dönemlerin cumartesi sabahları biteceğini belirtti. 
     Yaz okulu boyunca konaklamanın, gözlemevinde yapılacağını bildiren Evren, şu bilgileri verdi 
     ''Gözlemevi, EÜ Kampus alanına 18 kilometre uzaklıkta. Bu nedenle konaklamak gerekiyor ve her döneme sadece 12 kişi katılabilir. Yaz okuluna katılanlara gece ve gündüz olmak üzere iki ayrı program uygulanacak. Gece programlarında teleskopla gezegenler, yıldızlar, yıldız kümeleri, bulutsular ve ay kraterleri gözlenecek. Gündüzleriyse daha çok popüler astronomi alanlarında dersler verilecek. Kurs boyunca, temel astronomi, konum astronomisi, teleskoplar, güneş, güneş sistemi, yıldızlar ve yaşamları, değişen yıldızlar, gökadalar ve kozmoloji alanında dersler verilecek.'' Evren, Astronomi Yaz Okulu'na katılmak isteyenlerin kişi başı 360 milyon lira ödemeleri gerektiğini de kaydetti. 
     
</TEXT>
</DOC>
