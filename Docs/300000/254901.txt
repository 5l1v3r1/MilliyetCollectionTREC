<DOC>
<DOCNO> 254901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur42.html </URL>
<DATE> 2004/07/12/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Eğitim-Sen'in oturma eylemi Yüksel Caddesinde devam ediyor. 
</HEADLINE>
<TEXT>

     Eğitim-Sen üyesi bir grubun, sendikanın kapatılması istemiyle açılan davayı protesto gerekçesiyle Milli Müdafaa Caddesi'nde başlattıkları oturma eylemi, Yüksel Caddesi'nde devam ediyor. 
     Caddeye serdikleri battaniye, halı ve kartonlar üzerinde sabaha kadar bekleyecek olan grup, yarın 10.00'da başlayacak ilk duruşmaya kadar burada kalacak. 
     Akşam saatlerinde sendika genel merkezinden dağıtılan kıymalı pide ve ayran ile yemek yiyen grup, caddenin ortasında kurulan sahneden yapılan sinevizyon gösterisi eşliğinde sloganlar atarak bekleyişlerini sürdürüyor. 
     Bu arada, Batman Belediye Başkanı Hasan Kalkan, Gercüş Belediye Başkanı Esat Önen, Kurtalan Belediye Başkanı Murat Ceylan ve bazı DEHAP'lı il başkanları ile sivil toplum örgütlerinin temsilcileri, eylemcilere destek ziyaretinde bulundu. 
     Caddedeki bazı işyerlerinin de yiyecek ve içecek fiyatlarında eylemcilere indirim uyguladığı görüldü. 
     
</TEXT>
</DOC>
