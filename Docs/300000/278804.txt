<DOC>
<DOCNO> 278804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/siyaset/axsiy02.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı takdir etti 
</HEADLINE>
<TEXT>


Demirel, "Erdoğan büyük çaba sarf etti, yaptıklarını çok takdir ediyorum. Siyasi konumunu güçlendirdi. Bu başarısını kullanma hakkı vardır" dedi 

TAKİ BERBERAKİS Atina 


Dokuzuncu Cumhurbaşkanı Sülayman Demirel, Türkiye'nin AB üyeliği konusunda gösterdiği çabalar nedeniyle Erdoğan'a övgüler yağdırdı. Demirel, Yunanistan'da yayımlanan haftalık "İmerisia" dergisine verdiği demeçte, "Erdoğan büyük çaba sarfetti, yaptıklarını çok takdir ediyorum" ifadelerini kullandı. Erdoğan'ın, "siyasi konumunu güçlendirdiğini" belirten Demirel, "Bu başarısını kullanmalıdır, buna hakkı vardır. Bu, kendisi için büyük fırsat" dedi. 
Demirel, AB konusundaki olumlu gelişmelerde "başka birçok kişinin" de çabasının olduğunu vurguladı. 
"Türkiye'nin AB'ye tam üyelik rotasında Kıbrıs Rum tarafının engel oluşturacağına inanmıyorum" diyen Demirel, olası bir veto ile ilgili soruya, "Bir sorun çıkarırlarsa saçmalık olur, Türk - Yunan ilişkileri çok iyi durumda, sorun çıkacağına inanmıyorum" yanıtını verdi. 

Kapı artık açıldı 
Demirel, "40 yıl bu AB sürecini yakından yaşadım, iyi ve kötü dönemler oldu, ancak şimdi önemli bir noktaya vardık. Türkiye, AB'ye üye olacaktır. 8 yıl veya 10 yıl gerekmesi önemsizdir. Kapı artık açıldı" diye konuştu. 


</TEXT>
</DOC>
