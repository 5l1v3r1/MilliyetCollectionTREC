<DOC>
<DOCNO> 274878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur04.html </URL>
<DATE> 2004/09/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bodrum'u bu sabah sel bastı... 
</HEADLINE>
<TEXT>

     Bodrum'da, sağanak yağış nedeniyle bazı ev ve işyerlerinin zemin katlarını su bastı. 
     Bodrum'da sabaha karşı başlayan ve yaklaşık 2 saat süren sağanak yağış, ilçede günlük yaşamı olumsuz etkiledi. Bazı ev ve işyerlerinin zemin katlarını su bastı elektrik kesintileri oldu. 
     Bu arada, suda sürüklenen park halindeki 30 otomobilde hasar meydana geldi. İlçedeki bazı yollarda parke taşları yerlerinden söküldü. 
     Bodrum Belediye Başkanı Mazlum Ağan, AA muhabirine yaptığı açıklamada, şiddetli yağış yüzünden, kurumuş dere yataklarına gelişigüzel park edilen araçlarda hasar oluştuğunu, bazı ev ve işyerlerinde de su baskınları meydana geldiğini bildirdi. 
     Ağan, ''Belediyemiz çalışıyor. Şu anda yollarımız açık. Trafik normal akışında devam ediyor'' diye konuştu. 
     Meteoroloji yetkilileri, ilçede metrekareye 29.6 kilogram yağış düştüğü yağışların bugün ve yarın da yer yer süreceğini kaydetti. 
     
</TEXT>
</DOC>
