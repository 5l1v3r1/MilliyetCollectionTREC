<DOC>
<DOCNO> 277228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur08.html </URL>
<DATE> 2004/10/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fuhuştan kaçmak isterken 10. kattan düştü, öldü 
</HEADLINE>
<TEXT>

     Mesut IŞIK GEBZE Kocaeli , DHA 
KOCAELİ'nin Gebze İlçesi'nde para karşılığı fuhuş yaptırıldığı iddia edilen Ukrayna uyruklu 20 yaşındaki Anastasia Paraskan kilitlendiği evin balkonundan kaçmak isterken düşerek öldü. 
     Olay, Yenikent Mahallesi Mutlukent Sitesi Pınar 1'inci Blok, 10'uncu kattaki 33 numaralı dairede meydana geldi. M.G. adlı bir kişi tarafından para karşılığı erkeklere pazarlandığı öne sürülen Anastasia Paraskan, 2 gün önce tanıştığı vatandaşı 19 yaşındaki Elena Kalyana adlı bir kadını da aynı eve getirdi. 
     M.G., bilinmeyen bir nedenle kadınları eve kilitleyerek dışarı çıktı. Evde bunalım geçiren ve kaçmak isteyen Anastasia Paraskan, balkondan sarkarak, bir alt kata inmek istedi. Bu sırada dengesini kaybeden kadın yaklaşık 30-40 metre yükseklikten düşerek yere çakıldı. 
     Olay yerinde ölen Paraskan'ın cesedi, ilk inceleme ardından otopsi yapılmak üzere morga kaldırıldı. Polis, aynı evde bulunan diğer Ukrayna uyruklu Elena Kalyana'yı da, sorgulamak üzere gözaltına aldı. Elena polise verdiği ilk ifadesinde ise, olay sırasında tuvalet olduğunu ve Paraskan'ın balkondan inmeye çalıştığını görmediğini belirtti. 
     Olay ardından kadınların üzerine kapıyı klitleyen ve erkeklere pazarladığı iddia edilen M.G.'nin aranmasına başlandı. 
     
</TEXT>
</DOC>
