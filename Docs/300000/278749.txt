<DOC>
<DOCNO> 278749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur14.html </URL>
<DATE> 2004/10/09/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
6 aylık bebeğe 'baba dayağı'... 
</HEADLINE>
<TEXT>

     Bursa'da, bir anne, 6 aylık bebeğinin, babası tarafından dövülerek hastanelik edildiği iddiasıyla polise başvurdu. 
     Alınan bilgiye göre, Işıklar Polis Merkezi'ne başvuran, merkez Yıldırım İlçesi Akçağlayan Mahallesi'nde yaşayan Gülşen Kürkçü 33 , imam nikahıyla 2 yıldır birlikte yaşadığı Şükrü A'nın, 3 gün önce, 6 aylık bebeği Rüştü'yü döverek hastanelik ettiğini öne sürdü. 
     Bebeğini babasıyla evde bırakarak, muhtarlık tarafından dağıtılan erzak yardımını almak üzere Teleferik Mahallesi'ne gittiğini anlatan Kürkçü, eve döndüğünde bebeğinin yüzündeki morlukları fark edince, Şükrü A'nın, bebeğin kanepeden düştüğünü söylediğini bildirdi. 
     Kürkçü, bunun üzerine bebeği, komşularıyla birlikte önce Zümrütevler Polikliniği'ne götürdüklerini, burada yapılan ilk müdahalenin ardından Yüksek İhtisas Hastanesi'ne, oradan da Bursa Çocuk Hastanesi'ne sevk edildiğini belirtti. 
     Küçük Rüştü'nün hastanede bir gece yattığını anlatan Kürkçü, ''Hastanede doktorlar bebeğin kanepeden düşmediğini, dövüldüğünü tespit ettiler. Hastanede bir gece kaldık. Şükrü, hastaneye geldiğinde çocuğa iki tokat attığını bana söyledi, sonra Duyulursa polisler beni gözaltına alır diyerek kaçtı'' dedi. 
     Şükrü A'nın, kendisinin ikinci eşi ve küçük Rüştü'nün babası olduğunu belirten Gülşen Kürkçü, ''İlk eşimden iki çocuğum vardı. Boşandıktan sonra Şükrü ile yaşamaya başladık. Buna rağmen resmi nikahımız yoktu. Bu yüzden Rüştü nüfusa bile kayıtlı değil. Kendi çocuğu olmasına rağmen nasıl böyle bir canilik yaptığını anlamadım. Kendisinden şikayetçiyim. Yakalanmasını ve cezalandırılmasını istiyorum'' dedi. 
     Polis, genç kadının şikayeti ve ''bebeğin dayak yediğine ilişkin'' doktor raporu üzerine, pazarcılık yapan Şükrü A'nın bulunması için çalışmalarını sürdürüyor. 
     
     ARANAN BABA YAKALANDI 

     Bursa'da, 6 aylık bebeğini döverek hastanelik ettiği iddiasıyla aranan baba, yakalandı. 
     AA muhabirinin aldığı bilgiye göre, imam nikahıyla 2 yıldır birlikte yaşadığı Gülşen Kürkçü'nün 33 , polise, 6 aylık bebeği Rüştü'yü döverek hastanelik ettiğini bildirmesi üzerine aranan Şükrü A, Fomara Caddesi'nde yakalandı. 
     Işıklar Polis Merkezi'ne götürülen zanlının ilk ifadesinde, olay günü alkollü olduğunu belirterek, ''Aşırı alkol almıştım. Ne yaptığımı bilmiyordum. Çok pişmanım. Böyle yapmamam gerekiyordu'' dediği bildirildi. 
     Zanlı, daha sonra yüzleştirilmek üzere Gülşen Kürkçü ve bebeğin yaşadığı merkez Yıldırım İlçesi Akçağlayan Mahallesi'ndeki eve götürüldü. 
     Şükrü A'yı görünce tepki gösteren Kürkçü, zanlının ''alkollüydüm'' şeklindeki ifadesinin hatırlatılması üzerine, ''Yalan söylüyor, alkollü değildi. Çocuğumu dövdüğü için kendisinden şikayetçiyim'' diye bağırdı. 
     Bu arada, 2 yıldır Gülşen Kürkçü ile birlikte yaşayan Şükrü A'nın başka bir kadınla resmi evliliği olduğu belirlendi. 
     Zanlının, sorgulamasının tamamlanmasının ardından adliyeye sevk edileceği bildirildi. 
     
     BABA, SERBEST BIRAKILDI 

     Bursa'da, 6 aylık bebeğini döverek hastanelik ettiği iddiasıyla gözaltına alınan baba, tutuksuz yargılanmak üzere serbest bırakıldı. 
     6 aylık aylık bebeği Rüştü'yü döverek hastanelik ettiği gerekçesiyle gözaltına alınan Şükrü A'nın, emniyetteki sorgulamasının ardından sevk edildiği nöbetçi mahkemece, tutuksuz yargılanmak üzere serbest bırakıldığı bildirildi. 
     Şükrü A., imam nikahıyla 2 yıldır birlikte yaşadığı Gülşen Kürkçü'nün 33 , polise, 6 aylık bebeği Rüştü'yü döverek hastanelik ettiğini bildirmesi üzerine gözaltına alınmıştı. 

     
</TEXT>
</DOC>
