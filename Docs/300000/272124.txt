<DOC>
<DOCNO> 272124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur44.html </URL>
<DATE> 2004/09/15/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Ulaştırma Bakanı, TCDD Genel Müdürü'nü görevden aldı 
</HEADLINE>
<TEXT>

     Ulaştırma Bakanı Binali Yıldırım, TCDD Genel Müdürü Süleyman Karaman'ın görevden alınacağını doğrulayarak, ''İnşallah bu kararla birlikte artık demiryollarımızla ilgili bu spekülasyonlar sona erer ve bu ülkenin ihtiyacı olan demiryollarına yapılan yatırımlar ve çalışmalar hız kesmeden devam eder'' dedi. 
     Yıldırım, yaptığı açıklamada, demiryollarında yaşanan iki kazaya dikkati çekerek, bu kazalara ilişkin yargı sürecinin devam ettiğini hatırlattı. 
     Genel Müdüre soruşturma izninin verilmesiyle ilgili talebe istinaden ön incelemelerinin devam ettiğini vurgulayan Yıldırım, şunları söyledi 
     ''Bilirkişi raporlarının bir kısmı çıktı, bir kısmının çalışmaları da devam ediyor. Bütün bu sürecin sonunda biz, bir tasarrufta bulunmayı planlıyorduk. Ancak konunun çok fazla speküle edilmesinin, demiryollarına ve demiryolu taşımacılığının geleceğine olumsuz bir etki yaptığını düşünerek, bu sürecin tamamlanmasını beklemeden, diğer yandan da yargının daha rahat çalışmasını temin bakımından böyle bir karar aldık. İnşallah bu kararla birlikte artık demiryollarımızla ilgili bu spekülasyonlar sona erer ve bu ülkenin ihtiyacı olan demiryollarına yapılan yatırımlar ve çalışmalar hız kesmeden devam eder.'' 
     
</TEXT>
</DOC>
