<DOC>
<DOCNO> 277064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yasam/axyas02.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Che'yi teşhis eden 'ekip' Türkiye'de 
</HEADLINE>
<TEXT>


95'te Che'nin mezarına ulaşarak, naaşını teşhis eden Arjantinli insan hakları kuruluşundan Fondebrider, ABD'yi eleştirdi 

UTKU ÇAKIRÖZER Ankara 

Ankara'daki İnsan Haklarında Yeni Taktikler Sempozyumu'na katılan Arjantinli sivil toplum örgütü Adli Tıp Antropoloji Ekibi Equipo Argentino de Antropologos Forenses - EAAF , ABD'nin "Saddam dönemi katliamlarını ortaya çıkarın" davetini geri çevirdi. 1995 yılında, Bolivya ordusu tarafından 1967'de öldürülen Che Guevara ve arkadaşlarının mezarına ulaşıp cesetleri teşhis eden grubun liderlerinden Luis Fondebrider, "Irak'taki ABD işgali sürdükçe gidip mezar açmayız. Irak'ta tam bağımsız bir hükümet başa gelirse, mezar açmaya gideriz." dedi. 

'Diktatörle çalışmıyoruz' 
Arjantin başta olmak üzere 20 ülkede darbe ve diktatörlük dönemlerinde işlenen insanlık suçlarının, mezarlar açılarak yıllar sonra bile ortaya çıkarılabileceğini belirten Fondebrider, Saddam rejiminin 1988'de yerle bir ettiği Koreme köyündeki toplu mezarı 4 yıl sonra ortaya çıkardıklarını vurguladı. İlke olarak diktatörlükle yönetilen bölgeye gitmediklerini kaydeden Fondebrider, "1992'de Kuzey Irak'a gittiğimizde, BM kararıyla Saddam rejiminin bölgeyle bağlantısı kesilmiş, özerk bir yapı oluşmuştu" dedi. 


</TEXT>
</DOC>
