<DOC>
<DOCNO> 269017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy09.html </URL>
<DATE> 2004/09/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erdoğan "Biz yılların bedelini ödüyoruz" 
</HEADLINE>
<TEXT>

     Başbakan Recep Tayyip Erdoğan, geçen yıl 42 milyar dolar, yaklaşık 60 katrilyon lira faiz ödediklerini ifade ederek, ''Bu faizi ödememizin sebebi, gerekçesi bizim iktidarımız mıdır'' dedi. 
     Erdoğan, ''Biz yılların bedelini ödüyoruz. Bize yılların bedelini ödetenlerdir bunun sorumlusu'' diye konuştu. 
     Başbakan Erdoğan, Dortek Kapı Fabrikası'nın birinci kısmının açılış, ikinci kısmının da temel atma törenine katıldı. Törende konuşan Erdoğan, 3 Kasım 2002'de yola çıktıklarında, ''bu ülkede kim taş üstüne taş koyarsa başımızın, gözümüzün üstünde yeri var'' dediğini anımsattı. Bu iddialarının devam ettiğine işaret eden Erdoğan, iktidara geldikten sonra müteşebbisin cesaretinin arttığını ve yabancı sermayenin Türkiye'ye gelmeye başladığını kaydetti. 
     İşsizlik sorununun sadece Türkiye'nin değil, bütün dünyanın sorunu olduğunu vurgulayan Erdoğan, gelişmiş ülkelerin işsizlik sorununa, işsizlik sigortası ödeyerek çözüm bulduklarını bildirerek, Türkiye'nin ancak işsizlerine aynı oranda destek veremediğini belirtti. 
     Başbakan Erdoğan, 750 kişiye istihdam sağlayacak projeyi gerçekleştiren Ceritoğlu ailesine teşekkür ettiği konuşmasında, bu projenin Türkiye'nin kapı ihtiyacını karşılayacak bir adım olduğunu vurguladı. 
     
     ''DUBLE YOLLARLA TRAFİK KAZALARI AZALACAK'' 
     Başbakan Erdoğan, 5 yılda 15 bin kilometrelik duble yol yapılması projesinin devam ettiğini ve yıl sonunda 5 bin kilometrelik duble yol çalışmasının biteceğini ifade ederek, ''Kastamonu'da da 69 kilometrelik duble yolumuzu açacağız. Bunun yapılacağını 5-10 yıl önce söyleseydik kimse inanmazdı. Ama şimdi inanarak bu işleri yapıyoruz. Ve duble yollarla da trafik kazalarını azaltacağız'' diye konuştu. 
     Başbakan Recep Tayyip Erdoğan, Van'ın Bahçesaray ilçesinin yolunun yılda 8 ay kapalı, 4 ay açık olduğunu anımsatarak, ''Geçen dönemdeki Adalet Bakanı Bahçesaray'a gitmiş ve belediye başkanına buranın kurtuluş günü yok mu diye sormuş, o da düşman Van'a gelmiş ancak yollarından dolayı buraya kadar gelememiş demiş. Biz inşallah 15 gün sonra Bahçesaray'ın yollarını açacağız'' diye konuştu. 
     Modern şehirler kurup, Türk insanının yaşam standardını yükseltmek istediklerini ifade eden Erdoğan, fabrikanın genel müdürünün ''Romanya'da, Bulgaristan'da bu yatırımı yapabilirdik, ancak ülkemizde gerçekleştirdik'' dediğini belirterek, ''İşte millilik bu, milli bakış bu, şehrini, memleketini sevmek bu'' dedi. 
     Başbakan Erdoğan, şöyle devam etti 
     ''Geçen yıl 42 milyar dolar, yaklaşık 60 katrilyon lira faiz ödedik. Bu faizi ödememizin sebebi, gerekçesi bizim iktidarımız mıdır Biz yılların bedelini ödüyoruz, bize yılların bedelini ödetenlerdir bunun sorumlusu. 
     Efendim ödemeyelim diyorlar. Böyle bir güç var mı, nasıl oluyor mu, hangi dünyada yaşıyorsunuz Bunu ödeyeceksiniz. Biz, bu borç stokunu döndürebilecek iradeye sahibiz.'' Başbakan Erdoğan, enflasyonda yıllık yüzde 12 hedefini aşmayacaklarına işaret ederek, ''Halkımızı enflasyona ezdirmeyeceğiz'' dedi. Erdoğan, bu yılın ilk 6 ayında 1.6 milyar dolar yabancı sermayenin Türkiye'ye geldiğini söyledi. 
     Başbakan Erdoğan, teşvik yasası kapsamındaki 36 ilde yatırımların başladığını belirterek, ''Bizim devasa petrol kuyularımız yok, bizim kaynaklarımız belli ve bu imkanları, kaynakları değerlendirmek istiyoruz. Ancak bunu yapmak zaman ister, kaynaklarımız petrol gibi hemen gelire dönüşmüyor'' diye konuştu. 
     
     ''KAMPÜS ŞEHİRLER OLUŞTURALIM'' 
     Kastamonu'da üniversite açılmasının istendiğini ve bu konuda tören alanında birçok pankart açıldığına dikkati çeken Erdoğan, bunun karşı konulacak bir talep olmadığını belirterek, ''Ancak bu sadece tabelanın değişmesiyle olacak. Çünkü burada zaten fakülte var'' dedi. 
     Başbakan Erdoğan, şöyle konuştu 
     ''Bugüne kadar bu konuda hep adımlar atılmış, ancak reel sonuçlar alınmamış. Bu konuda gerekli reel adımları atacağız ve hangi illerde üniversite kurulacağına karar vereceğiz. Ama bizden önceki siyasilerin yaptığı gibi verdim-gittim demeyeceğiz. Ben tabi ki kilometrelerce uzaktaki üniversitelere bağlı fakülte uygulamasını onaylamıyorum, ancak üniversite açılması da zaman ister. 
     Kampus şehirler oluşturalım. Bazı şehirlerimizde öyle üniversiteler yapalım ki o şehrimiz üniversite şehri diye anılsın.'' 
     
     KUZEY OSETYA'DA TERÖR... 
     Başbakan Erdoğan, Kuzey Osetya'da yaşanan terör olayına da değindiği konuşmasında, sözlerini şöyle tamamladı 
     ''Rusya'da yaşanan son olaylar üzüntü vericidir. Teröre tekrar lanet olsun diyorum ve teröre karşı dünyada ortak bir mücadele platformu oluşturulması lazım. Nerede olursa olsun terör terördür deyip buna karşı mücadele etmeliyiz. Bataklığı kurutmak üzere bu konuda çalışmamız gerekiyor. Hedef, sonuç ilişkilerinin bedelini artık ödemeyelim. Bunun sebeplerini ortadan kaldıralım. Bu konuda Türkiye üzerine düşeni yapacaktır. Rus halkına başsağlığı diliyorum.'' Çalışma ve Sosyal Güvenlik Bakanı Murat Başesgioğlu da hükümetin öncelikleri arasında bulunan işsizlikle mücadele çalışmalarının devam ettiğini söyledi. Bu konudaki kararlılıklarının işsizlikte Türkiye'yi Avrupa Birliği'nin ortalamasına getireceğine işaret eden Başesgioğlu, işsizlikle mücadele konusunda yapılanları anlattı. 
     2003 yılında SSK prim oranlarının yüzde 40 civarında olduğunu, ancak bunu yüzde 20 oranına düşürdüklerini belirten Başesgioğlu, yaptıkları düzenlemeyle de 1 Temmuz'dan itibaren asgari ücret hangi oranda artarsa SSK priminin de o oranda artacağını söyledi. 
     Dortek Kapı Fabrikası Genel Müdürü Menderes Okur da fabrikanın yeni teknolojiyle üretim yapacağını, ürünlerinin yüzde 70'ini ihraç edeceğini ve günde 4 bin kapı üretecek kapasiteye sahip olduğunu söyledi. 
     Başbakan Erdoğan, konuşmasının ardından butona basarak Dortek Kapı Fabrikası'nın ikinci etabının temelini attı. Erdoğan, daha sonra fabrikanın birinci etabının açılışını gerçekleştirdi ve beraberindekilerle fabrikayı gezdi. 
     Törene, Çevre ve Orman Bakanı Osman Pepe, Kastamonu Valisi Mustafa Kara, Kastamonu milletvekilleri ve vatandaşlar katıldı. 
     
</TEXT>
</DOC>
