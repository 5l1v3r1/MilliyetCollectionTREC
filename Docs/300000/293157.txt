<DOC>
<DOCNO> 293157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur09.html </URL>
<DATE> 2004/11/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Vestel Manisa'nın futbolcusuna gasp .. 
</HEADLINE>
<TEXT>

     
     Ertan KORKMAZ MANİSA, DHA 
     

VESTEL Manisaspor futbol takımının altyapı oyuncusu 15 yaşındaki Gökhan Seven, gaspççı saldırına uğradı. Olay sonrası saklandıkları bir inşaatta polis tarafından yakalanan sanıklardan 1'i tutuklandı. 
     Olay geçen cuma gecesi Laleli semtindeki Vestel Manisaspor'a ait Tarık Almış Tesisleri'nde saat 21.30 sıralarında meydana geldi. Antrenmanın ardından antrenörü Aydın Sertyürek ile birlikte tesislerden ayrılan futbolcu Gökhan'ın önü, üçü de 17 yaşında olan S.Ö., Ş.Y. ve A.A. tarafından kesildi. Gökhan Seven'i bıçakla tehdit ederek para istedikleri iddia edilen 3 kişi, futbolcunun içinde 10 milyon lira olan cüzdanını ve spor eşyasının bulunduğu çantasını alarak kaçmaya başladı. 
     Bu sırada tesislerde görevli bekçi durumu fark ederek olayı polise bildirdi. Antrenör Aydın Sertyürek de kaçan gaspçıları kovalamaya başladı. Gaspçılar cüzdanı ve çantayı atarak kaçmaya çalışırken, olay yerine gelen Asayiş Şube Müdürlüğü Hırsızlık Büro Amirliği ekipleri, antrenör Aydın Sertyürek ile birlikte kaçan kişileri takip ederek, kıstırdıkları bir inşaatta yakaladı. Futbolcu Gökhan, cüzdanına ve çantasına kavuşurken, gasp yaptıkları iddia edilen gençler gözaltına alındı. Adliyeye çıkartılan sanıklardan S.Ö. nöbetçi mahkemece tutuklandı, diğer iki sanık ise tutuksuz yargılanmak üzere serbest bırakıldı. 
     
</TEXT>
</DOC>
