<DOC>
<DOCNO> 285840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur20.html </URL>
<DATE> 2004/11/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Oyuncak telefonu 300 milyon liraya sattılar 
</HEADLINE>
<TEXT>

     DHA 

ESKİŞEHİR'de kimliği belirsiz bir kişi, 27 yaşındaki Aykut Demir'e 300 milyon liraya oyuncak telefon satarak dolandırdı. Dolandırıldığını anlayan Demir, polise giderek şikayetçi oldu. 
     Olay, Sakarya Caddesi'nde önceki gün saat 20.00 sıralarında meydana geldi. Bursa Karacebey'de oturan ve ikinci el cep telefonu almak için mağazaların vitrine bakan Aykut Demir, tanımadığı bir kişinin kendisine cep telefonu satmak istediğini söylemesi üzerine pazarlık yaptı. Pazarlık sonucunda kimliği belirsiz bu kişiye 300 milyon lira veren Demir daha sonra aldığı telefonu cep telefonu satan işyeri sahiplerine gösterdi. İşyeri sahiplerinin telefonun oyuncak bir maket olduğunu belirtmeleri üzerine dolandırıldığını anlayan Demir karakola giderek şikayetçi oldu. Aykut Demir polise verdiği ifadesinde, ikinci el telefon satın almak için dolaştığını belirterek şöyle dedi 
     "Bir işyerine girdiğim sırada arkamdan gelen, tanımadığım bir genç orada çalışanlara elindeki cep telefonunun ne kadar edeceğini sordu. İşyerindekiler 300 milyon lira değerinde olduğunu belirtti. Buradan çıktıktan sonra başka bir işyerinin vitrindeki cep telefonlarına bakıyordum. İşyeri çalışanlarına cep telefonunu gösteren kişi yanıma gelip, telefonunu satacağını söyledi. Pazarlık yaptık ve 300 milyon lira ödeyip bu telefonu aldım. Parayı alan kişi aceleyle yanımdan uzaklaşınca şüphelenip telefonu işyeri sahiplerine gösterdim. Oyuncak olduğunu öğrenince dolandırıldığımı anladım.'' Emniyet Müdürlüğü yetkilileri dolandırıcılık olayına karışan sanığı yakalamak için çalışmaların sürdüğünü belirtti. 
     
</TEXT>
</DOC>
