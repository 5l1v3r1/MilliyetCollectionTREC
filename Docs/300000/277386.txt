<DOC>
<DOCNO> 277386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun12.html </URL>
<DATE> 2004/10/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bütçeden sorumlu üye Schreyer Türkiye'nin üyeliği AB'yi fazla zorlamaz 
</HEADLINE>
<TEXT>

     AB Komisyonu'nun bütçeden sorumlu üyesi Michaele Schreyer, Türkiye'nin üyeliğinin AB'yi mali açıdan zorlamayacağını söyledi. 
     Schreyer, ''Berliner Zeitung'' gazetesine yaptığı açıklamada, Türkiye'nin üyeliğinin en fazla 15 milyar euro'ya mal olacağını belirterek, ''Türkiye'nin üyeliği AB'yi fazla zorlamaz. Bu, Türkiye ile üyelik müzakerelerine başlanmaması için bir neden değil'' dedi. 
     Türkiye'nin üyeliğinin Avrupa'nın ekonomisine de katkı sağlayacağını ifade eden Schreyer, ''Türkiye ile üyelik müzakerelerine başlandığında ekonomide büyük canlanma yaşayacağımıza inanıyorum. Bunu daha önce üye ülkelerin adaylığı sürecinde de yaşadık'' diye konuştu. 
     Schreyer, Türkiye'nin diğer bazı üye ülkelere göre üyelik öncesinde çok daha az yardım alacağını da kaydederek, Türkiye'ye bu yıl verilen 250 milyon euro'nun 2006 yılından itibaren 500 milyon euro'ya yükseltileceğini, bunun da Polonya'ya daha önce verilen paradan daha az olduğunu söyledi. 
     Schreyer ayrıca, Türkiye'nin tam üyeliği hedeflediğini, ancak bunun mutlak surette garanti edilemeyeceğini kaydetti. 
     
</TEXT>
</DOC>
