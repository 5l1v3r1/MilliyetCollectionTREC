<DOC>
<DOCNO> 259279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko16.html </URL>
<DATE> 2004/07/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Amerikalı yatırımcılar Mortgage için gelecek... 
</HEADLINE>
<TEXT>

     Amerikan Şirketler Derneği Yönetim Kurulu Başkanı Halim Neyzi, ipoteğe dayalı konut finansman sistemi mortgage ile ilgili altyapı sağlanması durumunda, birçok ABD'li firmanın Türkiye'ye gelmek için hevesli olduğunu söyledi. 
     Halim Neyzi, bu konuda Sermaye Piyasası Kurulu SPK , Gayrimenkul Yatırım Ortaklığı Derneği GYODER ve bazı Amerikan bankalarıyla temaslarda bulunduklarını belirtti. 
     Mortgage için önümüzdeki 1.5-2 yıla kadar zeminin hazırlanması gerektiğini kaydeden Neyzi, ''İnanıyorum ki 1.5-2 yıl sonra bu pazar açılacak. İnşaat sektöründe canlanma yaşanacak ve ekonomi ivme kazanacak'' diye konuştu. 
     Mortgage için ekonomide zamanlamanın büyük önem taşıdığını vurgulayan Neyzi, şunları söyledi 
     ''Yanlış zamanlama olursa sistem çöker, ekonomiyi de sekteye uğratabilir. Mortgage konusunda bazı ürünlere ihtiyaç var. Sigorta, tapuların birer değerli kağıt haline gelmesi, bankalar tarafından alışveriş yapılması gibi paranın dönmesini sağlayacak bazı işlemler gerekiyor. Bu işlemleri tanımlamamız, tarif etmemiz lazım.'' Konuyla ilgilenen birçok ABD'li firma ile konuştuklarını anlatan Neyzi, ''Birçok firma Türkiye'ye gelmek için hevesli, yeter ki ipoteğe dayalı konut finansman sistemi için altyapı sağlansın. Bizim dernek olarak da vazifemiz buna vesile olmak'' diye konuştu. 
     Neyzi, ABD'deki firmaların kendi sermayelerini kendilerinin getireceğini, Amerikan hükümetinin Amerikan şirketlerine tanıdığı desteklerden de faydalanma imkanı doğacağını kaydetti. 
     
     ABD'Lİ ŞİRKETLERİN TÜRKİYE'NİN AB ÜYELİĞİNE BAKIŞI 
     Halim Neyzi, dernek üyelerinin ve Amerikan şirketlerinin ihracat ve pazar potansiyeli açısından Türkiye'nin AB'ye girmesine çok olumlu baktıklarını belirterek, ''Biz ticaret yapmak için varız, ticareti Türkiye üzerinden yapmaya da varız. Türk şirketleri ile üçüncü ülkelere iş yapmayı ortak vizyonumuz olarak görüyoruz'' dedi. 
     20 üyeyle kurulan derneğin 40 üyeye ulaştığına dikkat çeken Neyzi, ''38 üyemizin hesabını yaptık, dünyada 660 milyar dolarlık iş hacmi var ve 2.5 milyon insana istihdam sağlıyorlar. Arkamızda böyle bir potansiyel var'' diye konuştu. 
     
</TEXT>
</DOC>
