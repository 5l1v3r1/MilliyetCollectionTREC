<DOC>
<DOCNO> 289876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo14.html </URL>
<DATE> 2004/11/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Galatasaray Futbol Şube Sorumlusu Gökşen Hakan'ın üstüne geliyorlar 
</HEADLINE>
<TEXT>

     Galatasaray Futbol Şube Sorumlusu Fatih Gökşen, Malatyaspor karşısında taraftara, iki hafta önceki Galatasaray'ı izlettireceklerini söyledi. 
     Diyarbakırspor maçında alınan kötü sonucu sarı-kırmızılı renklere gönül verenlere unutturacaklarını ifade eden Gökşen, AA muhabirine yaptığı açıklamada, ''Malatyaspor maçında iyi oynarız, bol bol pozisyona gireriz ve kötü izlenimler silinir gider. İki hafta önceki Galatasaray'ı taraftarımıza yeniden izlettireceğiz'' dedi. 
     Fatih Gökşen, karşılaşmanın saat 16.00'da gündüz oynanacağını vurgulayarak, sıkıntı yaşamamak için, antrenmanları da aynı saatte yaptıklarını belirtti. Gökşen, tüm taraftarı bu maçta Galatasaray'ı desteklemek üzere tribünlere beklediklerini söyledi. 
     
     ''TOP KALE ÇİZGİSİNİ GEÇMEYİNCE ELEŞTİRİ BAŞLAR'' 
     Hagi'nin Diyarbakırspor maçı sonrası eleştirilmesini de değerlendiren Gökşen, ''Top kale çizgisini geçmeyince eleştiri başlar'' açıklamasını yaptı. 
     Futbol şube sorumlusu Gökşen, bir antrenörün istediği oyuncuyu istediği yerde deneyebileceğini de ifade ederek, sözlerini şöyle sürdürdü 
     ''Cihan sağbek miydi Olmaz diyorlardı. Şimdi bu oyuncumuz sağbek oynayarak milli takıma yükseldi. Kimse Hagi'ye aferin demiyor. Ancak başka oyuncuyu başka yerde deneyince eleştiriliyor. Sabri'ye Diyarbakırspor maçında oyun kurma görevi verdi. Bu futbolcu dünkü ümit milli maçında aynı mevkide oynatıldı. Demek ki top kale çizgisini geçmeyince eleştiriler başlıyor.'' 
     
     ''HAKAN ŞÜKÜR'ÜN ÜSTÜNE GELİYORLAR'' 
     Gökşen, futbolcuları Hakan Şükür'ün üstüne çok gelindiğini vurguladı. 
     ''Sanki birileri onun üzerine kampanya başlattılar'' diyen Fatih Gökşen, bu oyuncunun Malatyaspor maçında gol atarak suskunluğunu bozacağına inandığını sözlerine ekledi. 
     
</TEXT>
</DOC>
