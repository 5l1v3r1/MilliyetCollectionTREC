<DOC>
<DOCNO> 299524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy19.html </URL>
<DATE> 2004/12/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
AKP'li Bağış 17 Aralık'ta tüccar siyasetçi olduğumuzu gösterdik 
</HEADLINE>
<TEXT>

     Başbakan Recep Tayyip Erdoğan'ın dış politika danışmanı AKP İstanbul Milletvekili Egemen Bağış, 17 Aralık'taki AB Zirvesi'nde "tüccar siyasetçi" olduklarını kanıtladıklarını belirterek, "Hiç bir lider Brüksel'den Erdoğan'dan daha iyi bir neticeyle dönemezdi" dedi. 
     Egemen Bağış, NTV'de katıldığı Ters Açı programında 17 Aralık AB zirvesini değerlendirirken, Başbakan Erdoğan'ın Kıbrıs'la ilgili anlaşmazlık nedeniyle, masadan kalktığında Türk heyetinin tamamının Başbakan'ın arkasında yer aldığını belirtti. Başbakan Erdoğan'ın masadan kalkma kararı aldığında muhatabının Hollanda Dış İşleri Bakanı Bot olduğunu anlatan Bağış, "Sayın Başbakan '6 Ekimde bize masanın üstünde bir şey kalmadığı söylendi, ben öyle şartlı şurtlu tarih kabul etmem teşekkür ederim' dedi ve odamıza gittik" diye konuştu. Daha sona Avrupa Birliği liderlerinin Erdoğan'ı ziyaret ettiklerini kaydeden Bağış, burada Erdoğan'ın argümanlarını haklı bulmalarıyla sorunun çözümlendiğini belirtti. Bağış, "Sağlanan başarıda asıl pay Türk milletinindir ve Sayın Başbakan'ındır sonuca heyette bulunan herkes katkı sağlamıştır ama asıl siyasi iradeyi koyan Başbakan ve Dışişleri Bakanımızın hakkını yememek lazım" dedi. 
     
     ADRELANİN EN ÜST DÜZEYE ÇIKTI 

     Bağış, heyette bulunanların Erdoğan ve Gül'e en iyi fikri vermek için adeta yarış içinde olduklarını anlatırken de, "heyecan ve adrelaninin en üst düzeye çıktığı bir zirve oldu" ifadesini kullandı. Bağış, zirve sonrası Erdoğan'a yönelik "tüccar" eleştirileriyle ilgili olarak ta, "Türkiye sıkı pazarlık yaptı mı diye sorarsanız, evet yaptı. Sıkı pazarlık yaptık, zaten biz tüccar siyasete inanan bir çizgiyiz, Başbakanımız bunu hep ifade etti, son ana kadar bu yolda çaba verdik, bundan sonra da aynı çabayı göstereceğiz" dedi. 
     Egemen Bağış, "hiç bir lider daha iyi bir neticeyle dönebilir miydi diye kendime soruyorum, dönemezdi yapılabileceğin en iyisi yapıldı" diye konuştu " Bağış, Erdoğan'ın tercümanlığını yapma şekli konusunda bilgi verirken de "ben Sayın Başbakan'ın kullandığı mimikten ses tonuna kadar herşeyi iletmeye çalışıyorum, ses tonunda kırgınlık, şefkat, sevecenlik varsa onları iletmeye çalışıyorum dedi. 
     Bağış, Başbakan Erdoğan'ın danışmanı Cüneyt Zapsu'nun cep telefonu mesajlarını Başbakan'ın bilgisi dahilinde olmadığını söyledi. Zapsu'nun da heyette yeralan bir isim olarak sonuca büyük katkılar sağladığını belirten Bağış, mesajları kendi iyi niyetiyle de göndermiş olabileceğini de söyledi. 

     
</TEXT>
</DOC>
