<DOC>
<DOCNO> 269918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/siyaset/siy09.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sezer Köşk'e çıktı, değişti' 
</HEADLINE>
<TEXT>


ÖNDER YILMAZ 


Cumhurbaşkanı Ahmet Necdet Sezer'in "türban hassasiyeti" nedeniyle oğlu Levent Sezer'in 11 Eylül'de Çankaya Köşkü'nde yapılacak düğününe eşi türbanlı olanları "eşsiz" davet girişimine arkadaşı Anayasa Mahkemesi Başkanvekili Haşim Kılıç'tan tepki geldi. Adli yılın önceki akşamki açılış kokteylinde gazetecilerle sohbet eden Kılıç, Sezer'in türban hassasiyetiyle bunu özel hayatında uygulamasının ayrı ayrı konular olması gerektiğini belirtti ve şunları söyledi "Düşünce olarak bunları savunmuştur. Mahkemede böyle bir tavır içine girmedi. Çankaya Köşkü'ne çıkınca bu tavır içine girdi. Değişti." Eşi türbanlı olan Kılıç, kendisine davetiye gelmediğini kaydederek "İster davet eder, ister etmez. Bana gelmedi, beklemiyorum da" dedi. 


</TEXT>
</DOC>
