<DOC>
<DOCNO> 269707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun34.html </URL>
<DATE> 2004/09/07/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Irak'ta 2 İtalyan kadın kaçırıldı 
</HEADLINE>
<TEXT>

     Irak'ın başkenti Bağdat'ta, bir insani yardım kuruluşunda çalışan 2 İtalyan kadınla 2 Iraklının kaçırıldığı bildirildi. 
     Görgü tanıkları, silahlı kişilerin yardım kuruluşunun bürosunu basarak, buradaki 2 İtalyan kadınla biri kadın 2 Iraklıyı kaçırdıklarını açıkladı. 
     İtalyan ''Bağdat'a Köprü'' adlı yardım grubu, olayı doğrulayarak kaçırılan kişilerin kendileri için çalıştığını açıkladı. 
     
     Kimlikleri belli oldu 

     Kaçırılan 2 İtalyan yardım görevlisi kadının adlarının Simona Pari ve Simona Torretta olduğu açıklandı. 
     ''Bağdat'a Köprü'' adlı İtalyan insani yardım kuruluşunun Roma'daki merkezinden yapılan açıklamada, 20'li yaşların sonlarında olan kadınların, bu kuruluş için çalıştığı belirtildi. 
     Bağdat'ın Vehda mahallesinde meydana gelen olayın görgü tanıklarından biri, 3 arabayla gelen silahlı kişilerin yardım kuruluşunun bürosunu bastıklarını, buradaki 2 İtalyan kadın ile biri kadın 2 Iraklıyı kaçırdıklarını anlattı. Görgü tanığı, olay yerinde bulunan 3. Iraklınınsa kaçmayı başardığını söyledi. 
     Olayın ardından polisin bölgeyi güvenlik kordonu altına aldığı belirtildi. 
     ''Bağdat'a köprü'' adlı İtalyan insani yardım kuruluşunun internet sitesinde yer alan bilgilere göre, kuruluş, Körfez Savaşı'nın ardından Irak'a insani yardım sağlamak üzere 1991 yılında kuruldu. Kuruluş, Saddam döneminde Irak'a uygulanan ekonomik ambargoya karşı savaşıyordu. 
     Irak'ta ABD'nin müdahalesinin başladığı Mart 2003'ten beri 100'den fazla yabancı kaçırıldı. Yabancılar arasında bir Japon kadın da kaçırılmış, daha sonra serbest bırakılmıştı. 
     
</TEXT>
</DOC>
