<DOC>
<DOCNO> 263153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy10.html </URL>
<DATE> 2004/08/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
'Taziye ziyareti'ni yapan Baydemir "Bize yapılan siyasi linç" 
</HEADLINE>
<TEXT>

     DEHAP Genel Başkan Yardımcısı Osman Özçelik, belediye başkanlarının taziye ziyaretiyle ilgili olarak, ''Bunu başka yöne çekenler, AB yolunu engellemek istiyor'' dedi. 
     Özçelik, bölgedeki SHP'li belediye başkanları ile Diyarbakır Büyükşehir Belediye Başkanı Osman Baydemir'i ziyaretinden önce belediye binası önünde yaptığı açıklamada, belediye başkanlarına dayanışma duygularını belirtmek için geldiklerini söyledi. 
     Belediye başkanları ile ilgili basında başlatılan karalamanın kamuoyu vicdanını rahatsız ettiğini savunan Özçelik, ''Belediye başkanları seçilmeden önce ve seçildikten sonra insan hakları ihlallerinin önlenmesi için büyük çalışmalar yapmışlardır'' dedi. 
     Belediye başkanlarının sadece kendilerine oy verenlerin değil, o kentte yaşayan herkesin başkanı olduğunu belirten Özçelik, şöyle konuştu 
     ''Başkanlar sorumlulukları gereği her zamanda böyle davranmışlardır. Belediye başkanları taziye ziyaretinde bulunarak, başsağlığı dileğinde bulunmuş bu ne hukuksal, ne siyasal, ne de yönetsel bir sorundur. Bunu başka yöne çekenler Türkiye'nin AB yolunu engellemek istiyor. Bu tamamen bir siyasal karalama kampanyasıdır. Ölenler bu ülkenin insanlarıdır. Acılarını paylaşmak ta insani bir duygudur. Bizler parti olarak Türkiye'nin bütünlüğü içerisinde bütün sorunların demokratik olarak çözülmesinden yanayız. Hiç kimse 'Türkiye'de Kürt sorunu ortadan kalmıştır' diyemez. Türkiye'nin AB yolu eksiksiz bir demokrasiden geçer.'' 
     
     ''BARIŞ, DEMOKRASİ VE KARDEŞLİK MESAJLARI VERECEĞİZ...'' 
     Özçelik ve beraberindekiler daha sonra Büyükşehir Belediye Başkanı Osman Baydemir'in makamında Bağlar Beldesi Belediye Başkanı Yurdusev Özsökmenler, Yenişehir Belediye Başkanı Fırat Anlı, Sur Belediye Başkanı Abdullah Demirbaş ve Kayapınar Belediye Başkanı Zülküf Karatekin ile basına kapalı görüştü. 
     Büyükşehir Belediye Başkanı Baydemir çıkışta yaptığı açıklamada, ziyaretten duyduğu memnuniyeti dile getirerek, son günlerde kendileri ile ilgili gelişmelere aklı selim olan hiç kimsenin ''İyi olmuştur'' diyemeyeceğini savundu. 
     Baydemir, şöyle devam etti 
     ''Mardinkapı'da meydana gelen olayın hemen sonrasında hastaneye giderek yaralıları ziyaret edip, başsağlığı dileklerinde bulunduktan sonra yaptığım açıklamada, kimden gelirse gelsin, kurşuna değil, sevgiye ve barışa ihtiyacımız var dedik. Şimdi de aynı şeyleri söylüyorum. Son olayda yaşadığımız olayların yaşanmasını ne biz ne de kimse istemiyor. Şüphesiz bu yapılanlar bize karşı yapılan siyasi bir linç girişimidir. Bu taziye sadece bir gerekçedir. Türkiye bir bütün olarak bu badireleri atlatacaktır. Her şeye rağmen er veya geç Türkiye'de kalıcı barış sağlanacaktır. Biz bunun er olmasını istiyoruz. Ortamı germeye kim olursa olsun hakkı yoktur. Biz her zaman barış, demokrasi ve kardeşlik mesajları vereceğiz.'' 
     
     SENDİKALARDAN DESTEK 
     Büyükşehir Belediyesi önünde toplanan Kamu Emekçileri Sendikası KESK üyeleri adına açıklama yapan Dönem Sözcüsü Hasan Atsiz, barışı, kardeşliği, sevgiyi ve demokratik aydın bir Türkiye'yi kucaklayan herkesin yanında oldukları gibi, Diyarbakır Büyükşehir Belediye Başkanı Osman Baydemir ve alt kademe belediye başkanlarının da yanında olduklarını söyledi. 
     İşçi Sendikaları Şubeler Platformu adına konuşan Belediye-İş Sendikası Şube Sekreteri Hüseyin Karakaş da, Büyükşehir Belediye Başkanı Osman Baydemir ve alt kademe belediye başkanlarının acıları azatlamaya, barışı ve sevgiyi çoğaltmaya yönelik olan tavrını desteklediklerini ifade etti. 
     
</TEXT>
</DOC>
