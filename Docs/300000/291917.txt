<DOC>
<DOCNO> 291917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yasam/axyas02.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar çift .. 
</HEADLINE>
<TEXT>


Mali durumları iyi olduğu halde, çocuklarını aç bırakan pislik içinde, kırık yataklarda yatıran çifte 7'şer yıl hapis cezası verildi 

DIŞ HABERLER SERVİSİ 

İngiltere'nin Sheffield kentinde yaşayan David Askew - Sarah Whittaker çifti, 1-8 yaşlarındaki 5 çocuğunu aç ve bakımsız bıraktığı gerekçesiyle 7'şer yıl hapis cezasına çarptırıldı. The Sun gazetesinin haberine göre olay, Whittaker'ın 13 aylık ikizlerinden birinin nefes almadığını fark ederek sağlık ekiplerini aramasıyla ortaya çıktı. 

Aylardır yıkanmıyorlar 
Eve gelen sağlık ekibi, yetersiz beslenmeden bir deri bir kemiğe dönmüş çocukları görünce, polisi ve sosyal yardım merkezini aradı. Polis, çocukların kendi dışkılarıyla pislenmiş kırık dökük yataklarda yattığını, aylardır yıkanmadığını belirledi. Çocukların halen sosyal yardım merkezinde tutulduğunu belirten yetkililer, ikizlerden birinin hastaneye getirildiğinde şuurunun kapalı olduğunu ve halen tedavi gördüğünü kaydetti. 

Buzdolabı yiyecek dolu 
Çiftin mali durumunun iyi olduğunu belirten yetkililer, evde son model bir ses sistemi, 2 DVD player, bilgisayarla bir PlayStation oyun konsolu bulunduğunu, buzdolabının yiyecek dolu olduğunu ifade etti. Çocukların 8 yaşındaki ablaları da, anne ve babasının sık sık dışarıya çıktığını, kardeşlerine kendisinin baktığını söyledi. 




</TEXT>
</DOC>
