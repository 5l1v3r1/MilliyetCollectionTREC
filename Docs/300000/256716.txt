<DOC>
<DOCNO> 256716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/yasam/axyas01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alistair'in canına ağır ceza 30 yıl 
</HEADLINE>
<TEXT>


Alistair Grimason davası bitti. Fail Daimi Akyüz, Ali Bektaş'ı kasten öldürmekten 21, Alistair'in ölümüne neden olmaktansa 30 yıl aldı... 


İzmir Yeni Foça'daki bir kafede çıkan kavgada bir kişiyi öldürüp iki kişiyi yaraladığı olayda, tabancasından çıkan kurşunla bebek arabasında uyuyan 2.5 yaşındaki Alistair Grimason'un da ölümüne neden olduğu gerekçesiyle yargılanan Daimi Akyüz 32 , 36 yıl hapis cezasına çarptırıldı. 
Karşıyaka Ağır Ceza Mahkemesi'ndeki duruşmaya, tutuklu sanık Akyüz, bebeğin anne ve babası Özlem - David Grimason çiftiyle, öldürülen Ali Bektaş'ın eşi Gönül Bektaş katıldı. Duruşmaya, olayda kullanılan silahı sakladığı gerekçesiyle tutuksuz yargılanan Birol Sarcan gelmedi. 
Akyüz'ün avukatı Zülküf Şahin, olayda silahı kullanan Akyüz'ün bulunduğu yer nedeniyle Alistair'i görmesinin mümkün olmadığını, bu yüzden kasten öldürmeden cezaya çarptırılmamasını talep etti. Akyüz de kimseyi bilerek vurmadığını iddia etti. 

58 yıl, tavandan 36 oldu 
Duruşma sonunda kararını açıklayan Mahkeme Başkanı Serdar Erkut, Akyüz'ün Alistair'i öldürmekten 30, Bektaş'ı öldürmekten 21, Günay Özdemir ve Yılmaz Ergün'ü yaralamaktan 5, ruhsatsız silah bulundurmak ve kullanmaktan da 2 yıl olmak üzere toplam 58 yıl hapis cezasına çarptırıldığını, bu cezanın üst sınır olan 36 yıla çevrildiğini açıkladı. Erkut, Sarcan'ın da üç yıl hapis cezasına çarptırıldığını bildirdi. Karar sonrası, Alistair'in dedesi Avukat Tuncer Eşsizhan, adaletin yerini bulduğunu belirtti. Duruşmaya intikam duygusuyla değil, Türkiye'deki bireysel silahlanmanın boyutlarını ortaya koymak için müdahil olduklarını belirten Eşsizhan, "Alistair'in, ışık olması için davayı üstlendik. Artık kimse, mevcut yasaların yetersiz olduğunu savunarak bahane bulmasın" dedi. 
Duruşmayı İngiltere'nin İzmir Konsolosu A. Willy Buttigieg ile Daily News, Daily Telegraph, AP, BBC, Reuters gibi yabancı basın kuruluşları da izledi. 


</TEXT>
</DOC>
