<DOC>
<DOCNO> 272332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko39.html </URL>
<DATE> 2004/09/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
ABD'li petrol şirketleri Libya yolunda... 
</HEADLINE>
<TEXT>

     Libya, ABD'li petrol şirketlerinin ülkeye dönüşü ile ilgili anlaşmanın imzalanmak üzere olduğunu bildirdi. 
     OPEC zirvesi için Viyana'da bulunan Libya Petrol Bakanı Fethi Ömer Bin Sadvan, ABD'li petrol şirketlerinin ülkeye dönüşü konusunda, ''Bir ay içinde, belki de daha kısa bir zaman diliminde anlaşmayı imzalayabiliriz'' dedi. 
     Ulusal petrol şirketi NOC'nin başkanı Abdullah el-Bedri ise bir çok konuda uzlaşmaya varıldığını belirterek, kalan çok az sorun üzerinde müzakereyi sürdürdüklerini kaydetti. 
     Abdullah el-Bedri, ConocoPhillips, Amerada Hess, Marathon Oil ve Occidental Petroleum şirketlerini kapsayan geri dönüş müzakerelerinde ambargonun başladığı 1986 öncesi şartları esas aldıklarını ifade etti. 
     ABD'nin 1986'da Libya'yı 'terörist devlet' ilan etmesinin ardından bu ülkeye ticari ambargo uygulamaya başlamasıyla Amerikan petrol şirketleri Libya'yı terk etmek zorunda kalmıştı. 
     Devlet Başkanı Muammer Kaddafi'nin sene başında Lockerbie kurbanlarına tazminat ödemeyi ve kitle imha silah programından vazgeçmeyi kabul etmesiyle ABD, Nisan'da aldığı kararla Libya'ya uyguladığı ambargoyu hafifletmişti. 
     
</TEXT>
</DOC>
