<DOC>
<DOCNO> 250765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/spor/spo03.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adımız bile yetiyor 
</HEADLINE>
<TEXT>


Galatasaray Futbol Şube Sorumluları'ndan Fatih Gökşen, gelecek sezon Avrupa kupalarına katılamayacak olmalarına karşın yıldızların Sarı - Kırmızılı formayı giymek için can attığını söyledi 

ERHAN TELLİ 


'Dünya markasıyız' 
SARI - Kırmızılı takımın yeni sezon öncesinde yurtdışında yaptığı tüm transfer girişimlerinde yer alan Futbol Şube Sorumluları'ndan Fatih Gökşen taraftarların yüreğine su serpecek açıklamalar yaptı. Gökşen, "Gelecek sezon Avrupa Kupaları'na katılamayacak olmamıza rağmen yıldızlar Galatasaray'a gelmek için can atıyor. Dünya markasıyız ve en iyi iyileri alacağız" dedi. 

'Kolay olmuyor' 
15 gün boyunca Fransa ve İtalya'da tatil yapmaya gitmediklerini söyleyen Fatih Gökşen, "Listemizdeki isimlerin hepsiyle pazarlık yaptık" dedi. Gökşen şöyle konuştu "Conceicao çok önemli bir transfer. Real Madrid'in efsane ismi Hierro bizi kutladı. Roque Junior da büyük ölçüde bitti. Gallardo da gelmek istiyor. Ancak lig bittikten sonra buluşmamızın daha doğru olacağını söyledi." 

'Bilmeyen öğrensin' 
FATİH Gökşen, Monaco'da Manceshter Unitedlı Giggs ile buluştuklarını ve birlikte yemek yediklerini dile getirerek, "Dostane bir yemekti ve transfer konuşulmadı" dedi. Galatasaraylı yönetici, kendisini yöneticiliği bilmemekle suçlayanlara güldüğünü belirterek, "Yıllardır kürek şubesiyle ilgileniyorum. Bunu bilmiyorlarsa, gelsinler öğrensinler" diye konuştu. 

Hagi fırtınası 

YENİ sezon hazırlıklarının İstanbul'daki bölümünü günde çift antrenmanla sürdüren Galatasaray'da, Teknik Direktör Gheorghe Hagi çalışma temposunu arttırdı. Rumen hocanın, milli oyuncuların da takıma katılmasıyla birlikte kondisyon yüklemelerine başlayacağı öğrenildi. Dün akşam yapılan çalışmada takımına yine çift kale maç yaptıran Hagi, hata yapan oyuncularını sık sık uyarmayı da ihmal etmedi. 

Baliç sitem etti 
SARI - Kırmızılı takıma büyük umutlarla gelmesine karşın beklenen performansı gösteremeyen Baliç, antrenmanlardaki performansıyla Ergun Gürsoy'un dikkatini çekti. Gürsoy'un, çalışma sonrasında, "Maçlarda böyle oyna yeter" sözlerine, Baliç, "Oynatmadılar ki başkanım... Şans bulsaydım kendimi gösterirdim" yanıtını verdi ve kendisini kulübede oturtanlara sitem etti. 

Hakan'da mutlu son 
Galatasaray'ın tecrübeli golcüsü Hakan Şükür dün İkinci Başkan Ergün Gürsoy ile bir araya gelerek, bir yıllık daha sözleşme imzaladı. Milli oyuncuya 850 milyar lira verileceği öğrenildi. Yeni sezonda da Sarı - Kırmızılı formayı giyecek olan Hakan , önceki gece Fanatik Gazetesi yazarlarından Oğuz Dizer'in oğlunun düğününe katıldı. Hakkı Dizer ile Selma Bozkurt'un hayatını birleştirdiği geceye ailesiyle birlikte katılan yıldız futbolcu, kızı Zeynep ile pistten inmedi. 

Roque Junior tamam 
SARI - Kırmızılı takımın uzun süredir renklerine katmaya çalıştığı Brezilyalı Roque Junior'un da transferinde sona gelindi. Başkan Özhan Canaydın'ın, Junior'dan sonra kulübü Milan ile de el sıkıştığı ve bütün pürüzlerin ortadan kalktığı öğrenildi. İtalyan kulübüne bu transfer için 2 milyon dolar verileceği, Brezilyalı oyuncuya da bugün imza attırılacağı ifade edildi. 



</TEXT>
</DOC>
