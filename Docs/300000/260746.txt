<DOC>
<DOCNO> 260746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun04.html </URL>
<DATE> 2004/08/05/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
CIA yeni istihbarat direktörlüğüne şüpheyle yaklaşıyor... 
</HEADLINE>
<TEXT>

     Deniz Arslan 

ABD Merkezi Haberalma Teşkilatı CIA'in başkan vekili John McLaughlin, ABD Başkanı George W. Bush tarafından desteklenen, yeni bir ulusal istihbarat direktörü atanmasına şüpheyle yaklaştığını ortaya koydu. 
     McLaughlin, CIA çalışanlarına gönderdiği mesajda, yeni oluşturulacak makamın CIA üzerinde etkisi olacağını kabul ederken, bu etkinin ne olacağının açığa çıkmasının zaman alacağını kaydetti. 
     Mesajda McLaughlin, ''Bizim işimizde daima olduğu üzere, şeytan ayrıntıda gizdilir. Bütün bu ayrıntıların ortaya çıkmasını beklememiz gerekiyor'' diyerek, bu oluşuma kuşkuyla yaklaştığını sergiledi. 
     Ulusal istihbarat direktörü atanması önerisi, ABD Kongresi'nin Temsilciler Meclisi-Senato özel 11 Eylül Komisyonu tarafından getirilmişti. Başkan Bush, hafta başında bu önerileri ciddiye aldığını göstererek, ülkenin istihbaratla ilgili bütün kurumlarının üzerinde bir ulusal istihbarat direktörlüğü oluşturulmasına destek verdiğini bildirmişti. Ancak Bush, yeni istihbarat direktörünün, CIA'in başkanının kim olacağı, bu tip istihbarat kuruluşlarının ne kadar bütçe alıp nelere harcama yapacağı gibi konularda yetkili kılınmasına karşı çıktı. 11 Eylül Komisyonu, bu yönde öneride bulunmuştu. Bush'un önerdiği modelde ise bu direktör, sadece bu tip konulardaki önerilerini ABD Başkanı'na iletecek. 
     Yeni istihbarat yapılanmasındaki tartışmalara katılmak üzere, bazı Temsilciler Meclisi ve Senato komiteleri, ağustos tatillerini yarıda kesti. 
     
</TEXT>
</DOC>
