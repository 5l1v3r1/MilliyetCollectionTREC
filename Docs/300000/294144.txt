<DOC>
<DOCNO> 294144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko48.html </URL>
<DATE> 2004/12/02/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ÇİNKUR'un satışı onaylandı... 
</HEADLINE>
<TEXT>

     İncesu İcra Dairesi tarafından İpek Mobilya'ya satılan Çinkur'un satışının iptali için açılan dava sonuçlandı. 
     İncesu İcra Mahkemesi, Çinkur çalışanlarından Erdoğan Köşker'in satışın iptali için açtığı davada, davacı Köşker'i haksız bularak satışın onaylanmasına karar verdi. 
     Özelleştirme İdaresi tarafından İranlı işadamlarına satılan ve daha sonra ödenmeyen borçları nedeniyle 5 yıl önce kapatılan Çinkur, geçtiğimiz ay 14. kez yapılan satışta, 4 trilyon 650 milyar liraya İpek Mobilya'ya satılmıştı. 
     Çinkur çalışanlarından Erdoğan Köşker ise satışın iptali için İncesu İcra Mahkemesi'ne dava açmıştı. 
     İpek Mobilya, Çinkur'un çürüyen çinko üretim tesislerini sökecek ve bu alan üzerine kuracağı yeni fabrikada mobilya üretimi yapacak. 
     
</TEXT>
</DOC>
