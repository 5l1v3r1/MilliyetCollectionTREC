<DOC>
<DOCNO> 266138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/ekonomi/eko13.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC bankasına 'kara para' vetosu 
</HEADLINE>
<TEXT>



Daha önce de Susurluk sanıklarının arasındaki para trafiğinde kullanılan banka olarak anılan KKTC'deki First Merchant Bank FMB ile ilgili dün ABD Hazine Bakanlığın'dan yapılan açıklamada ABD finansal sistemi ile bu bankanın tüm ilişkisinin kesildiği belirtildi. Açıklamada "ABD finansal sistemini korumak ve 'korsan finansal kurumları' açığa çıkarmak için bu yönde bir adım atıldığı ve bu adımın 11 Eylül'den sonra devreye giren Amerikan yurtseverlik yasası ile de uyumlu olduğu söylendi. 

Susurluk'u fonlayan banka 
Açıklama metninde Kuzey Kıbrıs'tan tırnak içinde "Kuzey Kıbrıs Türk Cumhuriyeti" olarak bahsedilmesi dikkat çekti. 1993 yılından bu yana KKTC'de off shore bankacılığı yapan FMB'nin adı daha önce de Susurluk Çetesi'ni fonlayan banka olarak anılmıştı. Bankanın sahibi olan Namlı Ailesi'nin dört üyesi 2 yıl cezaevinde yatmaya mahkum edilmiş ve 975 milyar TL ceza ödemelerine karar verilmişti. Bankanın kurucuları arasında kayıp MİT görevlisi Tarık Ümit, eski Emlak Bankası Genel Müdürü Engin Civan ve adı İtalyan mafyası için kara para aklama işlerine karışan Hakkı Yaman Namlı da bulunuyor. 


</TEXT>
</DOC>
