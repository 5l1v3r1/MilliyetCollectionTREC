<DOC>
<DOCNO> 295776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/yazar/kohen.html </URL>
<DATE> 2004/12/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rusya'ya sıcak, Batı'ya soğuk... 
</HEADLINE>
<TEXT>


RUSYA Devlet Başkanı Vladimir Putin'in Ankara ziyareti, Türkiye'nin Batı'yla ilişkilerinin sıkıntılı bir dönemine rastladı. 
Bu gezi öncesinde ve sırasında, Türkiye'de Rusya'ya karşı sergilenen sıcaklık, son günlerde ABD'ye ve AB üyesi bazı Avrupa ülkelerine karşı gösterilen soğukluk ile bir çelişki oluşturuyor. 
Gerçekten Putin'in ekspres gezisi, sadece devlet kademelerinde değil, kamuoyunda Rusya'ya karşı havanın, ne kadar düzeldiğini ortaya koydu. Örneğin Türk medyasının büyük ilgisi ve Moskova'yla ilişkiler konusundaki olumlu değerlendirmeleri, Rus gözlemcileri dahi şaşırttı... 

OYSA ki, Türkiye'de "eski dostlar"la ilgili duygularda olumsuz yönde bir değişiklik hissediliyor. 
Özellikle ABD karşıtı hava, ilişkileri sarsacak boyutlar almaya başladı. Bunda en etkileyici faktör, ABD'nin genel olarak Irak ve buna bağlı olarak Kuzey Irak ve PKK'yla ilgili politikalarına karşı duyulan tepkidir. Bu tepki sokaklara ve hatta AKP'nin tabanına ve siyasetçi sınıfına kadar yayılıyor. 
Halen Türkiye'de esmekte olan Amerikan aleyhtarı havayı, son günlerde ABD'nin bir şekilde bulaştığı Rum Ortodoks Patriği'nin ekümenik sıfatı etrafındaki tartışmalar da kızıştırmış bulunuyor. 
AB'nin Türkiye'ye üyelik müzakereleri konusundaki kararını vereceği tarih yaklaşırken, Avrupa'yla ilişkilerde de zorluklar ve rahatsızlıklar kendini belli ediyor. Özellikle son günlerde bazı üye ülkelerin aldığı tavır ve hazırlanan karar taslaklarındaki ifadeler, Türkiye'de AB konusunda düş kırıklığı ve bıkkınlık yaratıyor. 

PUTİN'in böyle bir ortamda Ankara'ya gelmesi ve bu ziyaretin Türk-Rus ilişkilerinde yeni bir dönemin başlangıcı sayılması, Türkiye'de "rahatlatıcı bir etki" yapmış bulunuyor. 
Ancak dün de belirttiğimiz gibi, bunu Batı'yla mevcut ilişkilere ve ortak çıkarlara "alternatif" ya da Batı'dan "kaçış" ve Moskova'ya "yöneliş" olarak görmek, Türkiye'ye bir şey kazandırmaz. Dış politikadaki "Rusya boyutu", çok yanlı ilişkiler içinde yer alırsa, bir "artı değer" taşır. 
Putin'in ziyaretinde görüldüğü gibi, halen Ankara ile Moskova birçok konuda Irak ve Ortadoğu benzer görüşleri paylaşıyor. Bazı konularda Kıbrıs, Ermenistan, Karabağ, Abhazya farklı düşünüyor. İkili ilişkilerde -özellikle ekonomik alanda- tam bir işbirliği havası h kim. Ama Boğazlar'dan geçişten enerji nakline kadar bazı konularda henüz bir uyum sağlanmış değil... 

PUTİN Ankara'da, Türkiye'nin AB üyeliğinin gerçekleşmesi halinde, AB'nin uygulayacağı kısıtlamalar nedeniyle Rusya'dan eskisi gibi ucuz enerji alamayacağını, ayrıca Schengen vizesi nedeniyle de eskisi gibi büyük sayıda Rus turistin Türkiye'ye gelemeyeceğini söyledi. 
Rus liderinin 10-15 yıl sonrası için öylesine olumsuz tahminler yapması, doğrusu şaşırtıcı oldu. Putin sanki Türkiye'nin AB üyeliğinden hoşlanmadığı, Ankara'nın Rusya'yla ilişkilerine öncelik vermesini istediği izlenimini verdi. Bu sözleri, Türkiye'nin AB'den müzakere tarihi almak için cenkleştiği bir sırada söylerken acaba böyle bir mesaj mı vermek istedi 



</TEXT>
</DOC>
