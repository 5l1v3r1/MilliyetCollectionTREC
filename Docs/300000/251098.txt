<DOC>
<DOCNO> 251098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonspo08.html </URL>
<DATE> 2004/06/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hagi'den yönetime mesaj 4-5 oyuncu almalıyız, kadromuz dolu değil 
</HEADLINE>
<TEXT>

     Galatasaray Teknik Direktörü Gheorghe Hagi, transfer çalışmalarını sürdüren yöneticilere mesaj göndererek, ''Tek isteğim transferlerin bir an önce takıma katılıp çalışmalara başlamalarıdır'' dedi. 
     Rumen çalıştırıcı, Florya Metin Oktay Tesisleri'nde sabah yapılan antrenmanın ardından düzenlediği basın toplantısında, hazırlık döneminin tüm bir sezonun temelini oluşturduğunu vurgulayarak, rakiplerinin ellerini çabuk tutarak büyük transferlere imza attığını söyledi. 
     Yöneticilerden transferleri bir an önce gerçekleştirmeleri isteğinde bulunan, Hollanda kampına da 1 kaleciyle gidecek olmanın üzüntüsünü yaşadığını ifade eden Hagi şöyle konuştu 
     ''Tek isteğim bir an önce transferlerin yapılması ve takımla birlikte çalışmalara başlamaları. Hazırlık dönemi bütün bir sezonun temelidir. Transferler gerçekleşirse çok sevinir ve mutlu olurum. Bir konuda biraz üzgünüm. Kamp dönemine tek bir kaleciyle gideceğimiz için. Bunu yöneticilerimize ilettim. Bu konuda da birşeyler yapılmasını istiyorum. Kampa tek bir kaleciyle gitmemiz normal değil. Rakiplerimiz ellerini çabuk tutup büyük transferler yaptılar. İyi hareket ettiler. Ben de yöneticilerimizden aynı hareketi bekliyorum.'' 
     
     ''4-5 OYUNCU ALMALIYIZ'' 

     Hagi, sarı-kırmızılı ekibin sezona hazır bir kadroyla girmesi için 4-5 transfere daha ihtiyacı olduğuna dikkati çekti. 
     Özellikle savunmayı biraz daha güçlendirmeleri gerektiğini vurgulayan Rumen teknik adam, ''Savunmayı biraz daha güçlendirmemiz gerekiyor. Orta alan ve belki bir forvet oyuncusu almalıyız. Ama önemli olan orta alan ve savunma'' dedi. 
     Maddi olarak daha rahat olanaklarla sahip olmak istediğini, ancak bu noktada bütçenin önemli olduğunu ifade eden Hagi, ''Real Madrid veya Barcelona'da olsaydım bu daha kolay olurdu. İstediğimiz oyunculara kendi şartlarımız altında yönelmemiz gerekiyor'' diye konuştu. 
     Hagi, basın mensuplarının ''Kulübün ekonomik durumu ortada. Belirlediğiniz sürede kafanızdaki isimler gerçekleşmezse, yolunuza aynı adamlarla devam edebilecek misiniz '' biçimindeki sorusuna da şöyle yanıt verdi 
     ''Bende belki kelimesi yoktur. Ben yalnızca gerçeklerden sözetmek istiyorum. Şu andaki gerçek budur. Yarın bu gerçek değişebilir. Hiçbir zaman böyle sorunlara girmem. Benim görevim sahada. Kadroyla ilgili son sözün bende olması gerektiğini düşünüyorum.'' 

     
</TEXT>
</DOC>
