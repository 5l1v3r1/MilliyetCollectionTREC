<DOC>
<DOCNO> 288834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas05.html </URL>
<DATE> 2004/11/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mide ağrısı, kalp krizinin habercisi olabilir... 
</HEADLINE>
<TEXT>

     Erciyes Üniversitesi Tıp Fakültesi Kardiyoloji Ana Bilim Dalı Başkanı Doç. Dr. Namık Kemal Eryol, sağ arter damarın tıkanması sonucu, kalbin alt duvarında kalp krizi gelişebileceğini, bu durumun, mide ağrısı ya da hazımsızlık olarak algılanabileceğini söyledi. 
     Doç. Dr. Eryol, AA muhabirine yaptığı açıklamada, kalp krizinin genellikle göğüsten sol ve sağ kol ile sırta yayılan ağrıya neden olduğunu söyledi. 
     Kalp krizinin mide bölgesinde de ağrıya neden olabileceğini ifade eden Eryol, şunları anlattı 
     ''Kalbin 3 ana damarı vardır. Sağ koroner arterin tıkanması sonucu, kalbin alt duvarında kalp krizi gelişir, ama bu çoğu kez mide ağrısı ya da hazımsızlık olarak algılanır. Hasta kendisine kalp krizini yakıştıramadığı için de antiasit ilaçlarla bu ağrıyı dindirmeye çalışır. Ancak mide ağrısının beraberinde aşırı soğuk terleme, mide bulantısı ve kusma varsa, hasta, ölüm korkusunu akla getiren duygular içindeyse kalp krizi geçiriyor olabilir. Böyle bir durumda hastanın, hareketsiz olarak hekime başvurması sağlanmalıdır.'' Doç. Dr. Eryol, bu şikayetlerin aniden ortaya çıkabileceği gibi 3-5 dakika aralıklarla da görülebileceğine işaret ederek, şu bilgileri verdi 
     ''Göğüs ağrısı olmasa bile nefes darlığı ve bayılma varsa, koroner kalp hastalığı düşünülmelidir. Ancak her nefes darlığı çeken, bayılan ya da göğüs ağrısı çeken kişinin de kalp krizi geçirdiği düşünülmemelidir. Eğer ağrı göğsün bütününde değil, belli bir noktasındaysa, bu kalbin damarlarıyla ilgili koroner bir hastalık değildir.'' Sıklıkla efor sarfedilmesi sonucu ortaya çıkan ve dinlenme sonucu geçen göğüs ağrısının da ''kararlı göğüs ağrısı'' olarak adlandırıldığını ifade eden Eryol, bu ağrının kalp krizine yol açmayabileceğini kaydetti. 
     
</TEXT>
</DOC>
