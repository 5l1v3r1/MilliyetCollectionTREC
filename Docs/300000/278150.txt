<DOC>
<DOCNO> 278150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur22.html </URL>
<DATE> 2004/10/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Beykoz'da ana trafoyu su bastı enerji verilemiyor .. 
</HEADLINE>
<TEXT>

     Beykoz'daki ana trafoda su baskını olması nedeniyle ilçe merkezi ile Paşabahçe Mahallesi'ne enerji verilemiyor. 
     TEDAŞ Anadolu Yakası Koordinatörlüğü'nden alınan bilgiye göre, ana trafoda meydana gelen su baskını nedeniyle ilçe merkezi ile Paşabahçe Mahallesi'ne verilen elektrik kesildi. Bölgeye, su tahliye çalışmalarının tamamlanmasından sonra yeniden enerji verilebileceği bildirildi. 
     Beykoz Belediye Başkanı Muharrem Ergül de, ilçede yoğun yağış yaşandığını belirterek, Çubuklu-Beykoz arasındaki sahil yolunda su birikmesi nedeniyle kesilen trafik akışının sağlanmasına çalışıldığını söyledi. 
     Tokatköy Deresi ve Ağa Deresi Çiftehavuzlar Mevkii'nin taşmak üzere olduğunu anlatan Ergül, ancak taşkın meydana gelmeden sorunu çözmek için çaba harcadıklarını bildirdi. 
     Ergül, ''50 yıldır Beykoz'dayım, böyle yağış görmedim'' diye konuştu. 
     
</TEXT>
</DOC>
