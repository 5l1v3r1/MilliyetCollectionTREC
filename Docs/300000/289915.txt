<DOC>
<DOCNO> 289915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur18.html </URL>
<DATE> 2004/11/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Uzan'ın çiftliği için 2 kez yıkım kararı alınmış .. 
</HEADLINE>
<TEXT>

     
     Mustafa BAĞDİKEN- Zafer TOKUŞ- Ergün AYAZ PAMUKOVA Sakarya , DHA 
     

SAKARYA'nın Pamukova İlçesi'ne bağlı Bakacak Köyü'nde bulunan ve Tasarruf Mevduatı Sigorta Fonu TMSF tarafından el konulan çiftliğin, Cem Uzan'ın geçen cuma günü 22 adamıyla zorla girmesiyle gündeme gelmesinden sonra, bugüne kadar alınan yıkım' kararının hep sümenaltı edildiği ortaya çıktı. Çiftliğe 22 adamıyla izinsiz giren Cem Uzan'ın burada geçirdiği 5 karanlık saatin sırrı henüz çözülemezken, Pamukova Cumhuriyet Savcılığı'nca başlatılan soruştarma devam ediyor. 
     Sakarya Valisi Nuri Okutan, son gelişmeler üzerine Bayındırlık İl Müdürü ile Çevre ve Orman il müdürlerini çağırarak, Uzan çiftliği ile ilgili bugüne kadar yapılan uygulamalarla ilgili belgeleri degerlendirdi. Sakarya'da yeni göreve başladığı için konunun geçmişiyle ilgili bilgisinin olmadığını söyleyen Vali Okutan, getirilen dosyaları bir bir inceledi. 
     
     İKİ KEZ YIKIM KARARI ALINMIŞ 
     Vali Okutan bu incelemenin ardından yaptığı açıklamada Sakarya Valiliği olarak çiftlik arazisinin işgal edildiği ve kaçak bina yapıldığı gerekçesiyle birçok kez para cezası uygulanıp yıkım kararı alındığını söyledi. 
     1997'de 96 milyon 750 bin lira para cezası uygulanırken 28 Mayıs 1998'de de İl İdare Kurulu bu binalar için yıkım kararı aldığını söyleyen Vali Okutan, 15 Ekim 1998 tarihinde de Hakan Uzan'a ait 2 adet binanın inşaatının mühürlendiğini 25 Eylül 1998'de de Hakan Uzan'a 93 milyon lira para cezası verildiğini söyledi. 
     Vali Okutan, 11 Mart 1999 tarihinde binalar için bir kez daha yıkım kararı alınmasına rağmen ardından gelen deprem ve diğer gelişmelerle bu yıkım kararlarının uygulanmadığının dosyalardan anlaşıldığını anlattı. Vali Okutan, daire müdürlerine ''Daha önceki yıkım kararları neden uygulanmamış'' diye sorunca müdürler gerekli tebligatların yapıldığını, ekiplerin oluşturulduğunu, ancak çiftliğe gidildiğinde ekiplerin üzerine köpeklerin saldırtıldığını söyledi. 
     
     MAHKEME ORMAN ARAZİSİ 
     Bayındırlık İl Müdürlüğü'nde bulunan bir dosyada ise Geyve Asliye Hukuk Mahkemesi'nin Uzanlar'ın üzerine lüks binalar yapıp çiftliğe dönüştürdüğü arazinin, köy senedi ile köylülerden satın alındığının ileri sürülmesine karşın orman arazisi olduğuna ilişkin kararı bulunuyor. 
     Mahkemenin bu kararının Uzanlar tarafından temyiz edilidği ancak Yargıtay 8'inci Hukuk Dairesi'nin ise çiftliğin orman arazisi olduğuna ilişkin yerel mahkemenin kararını onadığı dosyadaki belgelerden anlaşıldı. 
     Çiftliğin orman arazisi olduğuna ilişkin mahkeme kararı bulunduğunu ve binaların yıkımı için iki kez karar alındığını yeni öğrendiğini belirten Sakarya Valisi Nuri Okutan, ''Bu durumda çiftlik ve üzerindeki binalar özel mülkiyet değildir'' dedi. Bu durumda arazinin tasarrufunun tamamen devlete ait olduğunun anlaşıldığını kaydeden Vali Okutan, ''Şu anda mülkiyetle ilgili duru ortada. Çiftlik TMSF'ye de ait değil. Dolayısıyla TMSF buraya herhangi bir kuruluşa devredemez'' diye konuştu. 
     
     ÇİFTLİKTE KARANLIK 5 SAAT 
     Bu arada Cem Uzan'ın çiftliğe 22 adamıyla birlikte zorla girdiğine ilişkin Pamukova Cumhuriyet Savcılığı'nın soruşturması devaam ediyor. 
     Geçen cuma günü saat 24.00 sıralarında çiftliğe gelen Cem Uzan ve adamlarının, jandarmanın gelidği saat 05.20'ye kadar çiftlikte ne yaptıkları da, oradaki güvenlikg örevlilerinin çelişkili ifade vermeleri yüzünden tam olarak anlaşılamadı. 
     Cem Uzan'ın henüz karanlıkta kalan bu 5 saat süresince, TMSF yetkililerinin ortaya çıkardığı duvar delip kasa götürmekten başka neler yaptığı, başka neler aldığı henüz açıklığa kavuşmadı. Cem Uzan'ın bu gizli bölmeden külçe altın ve dövizin yanısıra ağırladığı önemli kişilerin bazı görüntü kasitlerini de almış olabileceği belirtiliyor. 
     TMSF yetkililerinin önceki gün çiftlikteki tüm eşyayı 10 kamyonla İstanbul'a götürmesinin ardından burada yeni görevlendirilen güvenlik görevlileri ile birlikte jandarma da 24 saat kapı nöbeti tutmaya başladı. Sakarya Cumhuriyet Başsavcısı Hüseyin Özbakır da dün Pamukova'ya giderek Pamukova Adliyesi'ndeki yetkililerden bilgi aldı. 
     
     KÖYLÜLER ÇİFTLİĞİN VAKFA VERİLMESİNİ İSTİYOR 
     TMSF tarafından el konulan Uzanlar'ın Pamukova'daki çiftliğinin Güneydoğu'da terör mücadelesinde yaralanan gazilerin rehabilitasyonunda kullanılmak üzere Mehmetçik Vakfı'na bağışlanması fikri destek buldu. 
     Çiftliğin bulunduğu Bakacak Köyü ve Öküzyatağı Köyü halkı da çiftliğin Mehmetçik Vakfı'na bağışlanmasına sıcak bakarken, Bakacak Köyü imamı Memduh Duman, ''Çiftlik satılacağına böyle hayırlı bir iş için kullanılsın'' diye konuştu. 
     
</TEXT>
</DOC>
