<DOC>
<DOCNO> 275594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko10.html </URL>
<DATE> 2004/09/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şener Ekonomi, hangi oranda faiz dışı fazla gösteriyorsa, onu uygularız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2005 yılına dönük belirlenecek faiz dışı fazla konusunda, ''ekonominin gerekleri hangi oranda faiz dışı fazlayı gösteriyorsa onu uygularız'' dedi. 
     Şener, dün gece Müteahhitler Birliği tarafından düzenlenen ''Gündem 2004'' konulu toplantıda, gazetecilerin çeşitli konulardaki sorularını yanıtladı. 
     Şener, 2005 yılı bütçesine ilişkin bir soruya, ''2005 yılı bütçesinin karara bağlandığı noktada değiliz'' yanıtını verdi. IMF ile görüşmeler nasıl gidiyor şeklindeki soru üzerine de Şener, ''her şey güzel, güzel gidiyor'' dedi. 
     Bütçe büyüklüklerini henüz karara bağlamadıklarını ifade eden Şener, bu konuda çalışmaların teknokrat düzeyinde devam ettiğini hatırlattı. 
     Şener, istikrar ve güven ortamının her şeyin önünde olduğunu belirtirken, iş çevrelerinin, vatandaşın bunu beklediğini söyledi. 
     Türkiye'nin faiz dışı fazla konusunda, ekonominin gerekenlerini her zaman gözeteceğini vurgulayan Şener, ''Kamu finansmanına, bütçe dengelerine gerekli hassasiyeti göstermezseniz sağlıksız sonuçlar verir'' diye konuştu. 
     Şener, Kızılcahamam'da düzenlenen toplantıya ilişkin olarak da, toplantının Ankara'daki iş yoğunluğu nedeniyle bir araya gelemeyen bakanlar, parti yöneticileri ve milletvekilleri için fırsat yarattığını söyledi. 
     Şener, makam odasında bulunduğu sürece kapısının bütün milletvekillerine açık olduğunu belirtirken, ''çalışmalarımızı toplantı salonlarında yapıyoruz. Ancak makam odamdaysam, milletvekilleri bekletilmeden içeri girebilir'' dedi. 
     
     BIYIKLARI NEDEN KESTİNİZ 

     Öte yandan bıyıklarını kestiği gözlenen Bakan Şener, ''bıyıklarınızı neden kestiniz, bir iddiayı mı kaybettiniz'' sorusuna, kimseyle iddiaya girmediğini, 1991 yılından bu yana kesmeye fırsat bulamadığı söyledi. 
     Beşiktaş'ın ligdeki kötü gidişinin hatırlatılması üzerine Şener, Sivasspor'u tuttuğunu, bu yıl takımın iyi gittiğini söyledi. Şener, ''1972 yılında takımın bir kaptanı vardı, Naci diye. O sezon son iki maçta şampiyonluk kaybedildi. O sezon gol kralı olan Naci, son maçta penaltı kaçırmıştı. Naci'yi merak ediyorum görüşmek istiyorum'' dedi. 

     
</TEXT>
</DOC>
