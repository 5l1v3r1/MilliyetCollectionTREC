<DOC>
<DOCNO> 288688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yasam/yas01.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O.'nun davası AİHM'ye gidiyor 
</HEADLINE>
<TEXT>


Kızılay kanından AIDS taşıyıcısı olan Y.O.'nun ailesi, Türkiye'deki davadan umudu kesip tam 4 trilyon tazminat istemiyle Avrupa'ya başvurdu 

BAHRİ KARATAŞ DHA 

İzmir'de, 2003 - 2004 öğretim yılında AIDS hastalığına yol açan HIV virüsünü taşıdığı gerekçesiyle sınıf arkadaşları ve velileri tarafından 'dışlanması' tartışılan, ama ardından okulunun en sevilen isimlerinden biri olan küçük Y.O.'nun ailesi, Sağlık Bakanlığı'na karşı 6 yıl önce açtığı 30 milyar liralık davadan umudu kesti. Aile, 4 trilyon lira tazminat istemiyle Avrupa İnsan Hakları Mahkemesi'ne AİHM başvurdu. 

1996'da 'kapmıştı' 
Y.O. 8 , 1996'da dünyaya geldiğinde prematüre servisinde tedaviye alındı. Kan ihtiyacı olan bebeğe Kızılay Bölge Müdürlüğü'nden getirilen kan verildi. Tedavisi tamamlandıktan sonra hastaneden çıkarılan Y.O.'nun, 4 ay sonra Kızılay'dan alınan kandan AIDS'e yakalandığı ortaya çıktı. 
Nazif - Neşe O. çifti 1997'de Kızılay ve Sağlık Bakanlığı'na 75 milyar liralık manevi tazminat davası açtı. 7 ay süren dava sonucu Kızılay, faiziyle 52 milyar tazminata mahk m oldu. Bakanlıkla ilgili dava hakkında ise, idare mahkemesinde açılması gerektiği gerekçesiyle görevsizlik kararı verildi. 

Temyiz 3 yıl sürdü 
Aile 1998'de İzmir 4. İdare Mahkemesi'ne başvurdu ve bakanlıktan 30 milyar lira manevi tazminat talep etti. Mahkeme süre yönünden davayı reddetti. Çiftin avukatları, bu kararın bozulması için Danıştay'a başvurdu. Danıştay 10. Dairesi de 3 yıl sonra kararı bozdu. Yeniden davaya bakan idare mahkemesi, 2003'te verdiği kararda Y.O.'nun tazminatı hak ettiği ancak 'zenginleşmeye' neden olacağı gerekçesiyle davayı reddetti. 
Bu kararı da Danıştay'a taşıyan Keleş, ayrıca davanın 7 yıldır sürmesinin adil ve makul yargılanmaya aykırı olduğu iddiasıyla AİHM'ye başvurdu. 




</TEXT>
</DOC>
