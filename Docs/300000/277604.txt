<DOC>
<DOCNO> 277604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/guncel/gun01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen 'köle' gibi 
</HEADLINE>
<TEXT>


En yüksek çalışma saati Türk öğretmenlerde. Alman öğretmen yılda 38 bin 500 dolar, Türk öğretmen ise 4 bin 960 dolar kazanıyor 

BAHAR ATAKAN Ankara 

Eğitim - Sen'in OECD ve AB verilerinden yaptığı araştırmada, Türk öğretmenlerin yılda 1.816 saat, OECD ve AB üyesi ülkelerdeki öğretmenlerin ise 1400 ile 1600 saat arasında çalıştıkları kaydedildi. En yüksek çalışma saaatine sahip Türk öğretmenlerin 800 dolarlık bir bilgisayar satın almak için 296 saat çalışmaları gerektiği ortaya çıktı. Türk öğretmenlerin, ikinci el otomobil almak için de aralıksız 102 gün çalışması gerektiği belirlendi. 
Araştırmada Türkiye İspanya, Danimarka, Almanya, Macaristan, İrlanda, Portekiz, İsveç, Hollanda ve Yunanistan'la karşılaştırıldı. Çalışma saatleri İrlanda'da 915, Yunanistan'da 1.762, İsveç'te 1.800, Hollanda'da 1.659, İspanya'da 1.425 saat olarak saptandı. 

Yunanistan'dan geri 
Öğretmenlere en yüksek maaş veren Almanya'da göreve yeni başlayanların yılda 38 bin 412 dolar, Yunanistan'da 20 bin 86 dolar gelir elde ettiği, Türkiye'de rakamın 4.960 dolarda kaldığı ortaya çıktı. 15 yıllık deneyimli lise öğretmeni, Yunanistan'da 24 bin 686 dolar, Türkiye'deki devlet okullarında da 5 bin 608 dolar kazanıyor. 


</TEXT>
</DOC>
