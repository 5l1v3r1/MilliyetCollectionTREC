<DOC>
<DOCNO> 259071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo17.html </URL>
<DATE> 2004/07/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yeni sezonda stad içi güvenlik 'özel' olacak 
</HEADLINE>
<TEXT>

     Birinci Süper Futbol Ligi'nde 6, 7 ve 8 Ağustos'ta yapılacak maçlarla başlayacak 2004-05 sezonu öncesi İl Spor Güvenlik Kurulu toplantısı İstanbul'da gerçekleştirildi. 
     İstanbul Valiliği'nde, vali Muammer Güler başkanlığında yapılan toplantıda, 5149 sayılı Spor Müsabakalarında Şiddet ve Düzensizliğin Önlenmesine Dair Yasa ve Yönetmeliğin uygulanmasına ilişkin değerlendirme yapıldı. 
     Toplantıya Fenerbahçe Kulübü Başkanı Aziz Yıldırım, Beşiktaş Kulübü Başkanı Yıldırım Demirören, İstanbulspor Kulübü Başkanı Mehmet Akif Yaşın, Galatasaray Kulübü Yönetim Kurulu Üyesi Cengiz Özyalçın, Futbol Federasyonu Başkanvekili Şekip Mosturoğlu, Gençlik ve Spor İstanbul İl Müdürü Tamer Taşpınar, Fenerbahçe Kulübü Yönetim Kurulu Üyesi İlhan Ekşioğlu, Türkiye Spor Yazarları Derneği Genel Başkanı Onur Belge ile üst düzey emniyet yetkilileri katıldı. 
     Vali Muammer Güler, yaklaşık 2.5 saat süren toplantı sonrası katılımcılarla birlikte düzenlediği basın toplantısında, yeni sezonda müsabakalarda uygulanacak önlemleri ayrıntılı olarak gözden geçirdiklerini söyledi. 
     Güler, 5149 sayılı yasanın 28 Nisan 2004 tarihinde yürürlüğe girdiğini belirterek, ''Bu kanun, spor müsabakalarındaki her türlü şiddet olaylarının önlenmesi, düzensizliğin giderilmesi, karşılaşmaların huzur ve güven içinde yapılmasını getiriyor. İstanbul'da yeni sezonda oynanacak müsabakalarda uygulanacak tedbirleri ayrıntılı olarak gözden geçirdik'' dedi. 
     
     STAT İÇİNDEN ÖZEL GÜVENLİK SORUMLU 
     Yeni sezonda da eskiden olduğu gibi konuk takım seyircilerine stat kapasitesinin yüzde 5'lik bölümünün ayrılacağını anlatan Güler, stat içlerinde güvenliği özel güvenlik birimlerinin sağlayacağını söyledi. 
     Yasada özel güvenlik birimlerinin kurulması için 1 yıllık süre öngörüldüğünü hatırlatan Güler, şunları söyledi 
     ''Ancak Beşiktaş, Galatasaray ve Fenerbahçe kulüplerimiz, bu süreyi beklemeden yeni sezonda stat için özel güvenlik birimleriyle koruyacak. Stat dışındaki bariyerlerde kontroller ise polis ve özel güvenlik birimleri tarafından yapılacak. Ayrıca güvenlik amirleri için bir kontrol odası ayrılacak, stadın tümü kameralarla izlenecek. Geçen sezonda huzur içinde geçen müsabakaların, bu sezonda aynı şekilde geçeceğine inanıyorum.'' 
     
     4 AYDAN 1 YILA KADAR MEN CEZASI 
     ''Bu kanun sadece devlete değil, kulüplere, federasyona, taraftarlara, spor medyasına, yayın kuruluşlarına da özel görevler vermiştir'' diyen Güler, taraftar temsilciliği uygulamasının bir an önce başlanmasına karar verdiklerini belirterek, sözlerini şöyle sürdürdü 
     ''Cezalar konusunda özel bir hassasiyet gösterilecek. 4 aydan başlayarak 1 seneye kadar spor müsabakalarından men cezasını idari kurullar verebiliyor. Ayrıca 750 milyon liradan, 3 milyar liraya kadar para cezası var. Hasılatın belli bir bir oranında verilen para cezaları var. Bu cezaların bir özelliği de tecil edilemeyecek olmaları. Yakalanan şahıs, aynı anda hakim huzuruna çıkarılabilecek. Kanunda öngörüldüğü şekilde spor müsabakalarında taşınması, sokulması, satılması yasak olan madde ve cisimler, kötü ve çirkin tezahürat, usulsüz bilet satışı, yasak beyan ve demeçler gibi başlıklar altında düzenlenmiş hükümleri uygulayacağız. 
     Taraftarlarımızı fair-play kurallarına uygun, sevgi ve saygı içinde spor müsabakaları izlemeye davet ediyoruz. Yeni sezonda futbol kulüplerimize başarılar diliyorum.'' 
     
</TEXT>
</DOC>
