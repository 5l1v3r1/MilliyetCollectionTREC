<DOC>
<DOCNO> 263571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sondun17.html </URL>
<DATE> 2004/08/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Afganistan'da çatışmalar 22 ölü... 
</HEADLINE>
<TEXT>

     Afganistan'ın Herat bölgesinde iki karşıt grup arasında dünden bu yana meydana gelen çatışmalarda 22 kişinin öldüğü bildirildi. 
     Devlet Başkanlığı'ndan yapılan açıklamada, çatışmaların yoğun olduğu Şindand yöresine iki tabur askerin gönderilmekte olduğu, ayrıca bölgedeki polis gücünün de takviye edileceği belirtildi. 
     Çatışma bölgesine gönderilen taburların herbirinin 600-700 askerden oluştuğu ve askerlerin Kabil havaalanından hareket etmeye başladıkları bildirildi. 
     Herat'ta çatışmaların Peştu lider Emanullah Han ile Tacik lider Herat Valisi İsmail Han'a bağlı güçler arasında çıktığı belirtildi. 
     Emanullah Han güçlerinin Şindand yöresini ele geçirdikleri, çatışmaların dün akşam bu kentin askeri üssü civarında yoğunlaştığı kaydedildi. 
     Afganistan Devlet Başkanlığı'nın bugünkü açıklamasında, ''milli ordu güçlerinin Şindand hava üssünün kontrolünü yeniden ele geçirdikleri'' belirtildi. 
     Emanullah Han'ın sözcüsü ise bütün yöreyi kontrol altında tuttuklarını öne sürdü. 
     
</TEXT>
</DOC>
