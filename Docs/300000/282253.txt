<DOC>
<DOCNO> 282253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur24.html </URL>
<DATE> 2004/10/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Okullarda serbest kıyafet dönemi... 
</HEADLINE>
<TEXT>

     Türkiye genelinde pilot il seçilen Eskişehir'de öğrenciler haftada bir gün serbest kıyafetle okula gitmeye başladı. 
     Eskişehir Milli Eğitim Müdürü Ekrem Toklucu, AA muhabirine yaptığı açıklamada, öğrencilerin eğitim alırken daha rahat olmalarını sağlamak için haftada bir gün serbest kıyafetle okula gitmeleri yönünde uygulama başlattıklarını söyledi. Toklucu, uygulamayla öğrencilere okulu sevdirmeyi ve daha rahat ders alacakları ortam sağlamağı hedeflediklerini bildirdi. 
     Öğrencilerin haftada bir gün serbest kıyafetle okula gitmeleri için gerekli hazırlıkları yaptıklarını ifade eden Toklucu, şöyle konuştu 
     ''İlköğretim ve liselerde okul müdürünün belirleyeceği bir gün öğrenciler serbest kıyafetle okula gidebilecek. Öğrencilerin okulda daha rahat olmaları için haftada bir gün serbest kıyafetle okula gelmelerini istiyoruz. Ancak, uygulamada sorumluluk okul müdürünün olacak. 
     Aşırı veya markalı bir kıyafetle öğrencinin okula gelmesine izin verilmeyecek. Burada ailelere de büyük sorumluluk düşüyor. Herkes üzerine düşeni yaparsa uygulama verimli olacaktır. 
     Uygulamanın başladığından itibaren devamsızlık ciddi oranda geriledi. Toplumun sosyo-ekonomik yapısını da göz önüne alarak tespit edilen fakir öğrencilere kıyafet yardımı yapacağız.'' Ekrem Toklucu, söz konusu düzenlemeyi Vali Kadir Çalışıcı'nın onayına sunduklarını ifade ederek, ilköğretim ve lise düzeyindeki eğitim kurumlarını kapsayacak uygulamaya yakın zamanda kentteki tüm okullarda başlamayı planladıklarını sözlerine ekledi. 
     Uygulamanın başladığı okullardan biri olan Ali Tekin İlköğretim Okulu Müdürü Ahmet Börcek, uygulamanın başladığı ilk günlerde kıyafet konusunda bazı sorunlar yaşadıklarını, ancak aileleri öğrencilerin aşırı kıyafet giymemeleri konusunda uyardıklarını belirterek, öğrencilerin istekli ve neşeli bir şekilde okula geldiklerini kaydetti. 
     
</TEXT>
</DOC>
