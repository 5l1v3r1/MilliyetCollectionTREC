<DOC>
<DOCNO> 268224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur11.html </URL>
<DATE> 2004/09/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gelin arabasıyla gasp yaptılar .. 
</HEADLINE>
<TEXT>

     Soner KOCAER- Ali GÜLER ANTALYA, DHA 
ANTALYA'da Sahil Güvenlik Grup Komutanlığı'nda görevli Uzman Çavuş Ferhat Durmaz, bisikletiyle evinden çıkıp görevine giderken, Liman Caddesi üzerinde yolunu kesen gelin arabalı kişiler tarafından soyulup omzundan tabancayla vuruldu. Öndeki plakada Evleniyoruz' ve arkasındaki plakada Mutluyuz' yazılı otomobildeki iki kişi ortadan kayboldu. Olay sırasında üzerinde silah bulunmayan Uzman Çavuş Ferhat Durmaz kaldırıldığı hastanede tedavi altına alındı. 
     Bir süre önce Mersin Bozyazı'dan Antalya'ya tayin olan ve dün ilk kez yeni görev yerine giden 5 yıllık uzman çavuş Ferhat Durmaz, bisikletiyle sabah 09.00 sıralarında Liman Mahallesi Liman Caddesi üzerinden geçerek Sahil Güvenlik Grup Komutanlığı'na gitmek istedi. Yolda gelin arabası süsü verilmiş siyah renkli Doğan marka otomobil Durmaz'ın önüne geçti ve içeriden çıkan kimliği belirsiz iki kişi, çavuşun üzerinde bulunan para ve değerli eşyaları kendilerine vermesini istedi. 
     Parasını vermek istemeyen Durmaz, gaspçılarla tartıştı. Sinirlenen gaspçılardan biri, plakalarında Evleniyoruz' ve Mutluyuz' yazılı otomobilden aldığı silahını çekerek Durmaz'ı omzundan vurarak yaraladı. Uzmun Çavuş Durmaz'ın üzerinde bulunan 100 milyon lirayı alan iki gaspçı tekrar otomobile binerek kayıplara karıştı. 
     Polis ekipleri kentin tüm noktalarını tutarken, çevrede geniş çaplı operasyon başlattı. Akdeniz Üniversitesi Tıp Fakültesi Hastanesi'nde tedavi altına alınan Durmaz'ın sağlık durumunun iyi olduğu öğrenildi. Durmaz'ın eşi Özen ve babası Recep Durmaz, hastanede gözyaşlarına boğuldu. Olayı kimlerin yaptığı konusunda fikirleri olmadığını belirten Özen Durmaz, "Eşimden ne istediler Para için bu yapılır mı '' diye feryat etti. 
     
</TEXT>
</DOC>
