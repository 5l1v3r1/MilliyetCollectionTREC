<DOC>
<DOCNO> 255050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko06.html </URL>
<DATE> 2004/07/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Dayanıkla eşyada üretim yüzde 65 arttı 
</HEADLINE>
<TEXT>

     Büyük ölçüde dış pazarlara yönelik olarak çalışan ve kampanyalı satışlarla da iç piyasadaki satışlarını artıran dayanıklı eşya sektörünün üretimi hızla artıyor. Sektörün, ilk beş aydaki üretimi yüzde 65'e yakın artarak 13.3 milyon adedi geçti. 
     ANKA'nın Devlet İstatistik Enstitüsü DİE verilerinden yaptığı belirlemeye göre, ocak-mayıs dönemindeki toplam dayanıklı eşya üretimi 13 milyon 306 bin 93 adet olarak gerçekleşti. Sektörün üretimi, geçen yılın eş dönemindeki 8 milyon 134 bin 960'lık düzeyine göre yüzde 63.6 oranında artış kaydetti. 
     Üretimin hızla artmasında, sektörün büyük ölçüde dış pazarlara yönelik olarak çalışması önemli bir rol oynadı. 
     Sektörün son dönemde düzenlediği kampanyalı satışlar da bu artışta etkili oldu. 
     
     8.5 MİLYON ADET TELEVİZYON ÜRETİLDİ 
     Sektörde en büyük paya sahip olan televizyon üretimi hızla artıyor. İlk beş aydaki televizyon üretimi, yüzde 71.7 artarak 8 milyon 449 bin 38'e yükseldi. 
     Buzdolabı üretimi yüzde 29.1 artarak 1 milyon 840 bin 514'e, çamaşır makinası üretimi yüzde 86.8 artarak 1 milyon 
     582 bin 628'e, fırın üretimi yüzde 62.3 artarak 751 bin 
     289'a ulaştı. 
     Elektrik süpürgesi üretimi yüzde 56.4'lük artışla 391 bin 545 adet, bulaşık makinası üretimi yüzde 24.3'lük artışla 230 bin 741 adet oldu. 
     En hızlı artış dikiş makinası üretiminde gözlendi. 
     Dikiş makinası üretimi yüzde 120.8 artarak 22 bin 511'e çıktı. 
     İlk beş ayda 33 bin 779 adet müzik seti, 4 bin 48 adet video üretildi. Müzik seti üretimi geçen yıla göre yüzde 18.4, video üretimi yüzde 57 arttı. 
     
</TEXT>
</DOC>
