<DOC>
<DOCNO> 276547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo14.html </URL>
<DATE> 2004/10/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Canaydın 100. yıldönümümüzde başkanlık görevinde olmak onurdur 
</HEADLINE>
<TEXT>

     Galatasaray Kulübü Başkanı Özhan Canaydın, kuruluşunun 100. yıldönümünü kutlamaya hazırlanan sarı-kırmızılı kulüpte başkanlık görevinde bulunmanın kendisi için büyük şeref ve onur olduğunu, ancak sorumluluklarının da aynı derecede arttığını belirtti. 
     Özhan Canaydın, sarı-kırmızılı kulübün aylık resmi yayın organı Galatasaray Dergisi'nin ekim sayısında kaleme aldığı yazıda, 17 Ekim Pazar günü 99. kuruluş yıldönümünü kutlarken, 100. yılın da açılışını yapacaklarını kaydetti. 
     ''100. yıldönümümüzde kulübümüzün başkanı görevinde bulunmak, kişisel hayatımın en büyük şerefi ve onurudur'' diyen sarı-kırmızılı kulübün başkanı, ''Ancak sorumluluklarımız da aynı oranda fazladır. Galatasarayımızın yıllardan bu yana süregelen ekonomik darboğazlarının aşılmasını, yıllardır beklenen projelerin hayata geçirilmesini, önümüzde çözülmesi gereken bir görev olarak ciddiyetle ele alıyoruz'' diye devam etti. 
     Seyrantepe Projesi, Riva'da bulunan arazi ile ilgili projeler ve Sportif A.Ş'nin gelirlere olan katkısı hakkında da bilgi veren Canaydın, yazısını, ''100. yılımız Galatasaray için silkinmenin, kalıcı ve dengeli kurumsallaşmaya dayalı istikrarlı büyümenin miladı olacaktır. Tüm Galatasaraylıların bu coşkuyu sonuna kadar yaşamalarını ve Galatasaray'daki rönesansın aktif birer katılımcısı olmalarını diliyorum'' diye tamamladı. 
     
</TEXT>
</DOC>
