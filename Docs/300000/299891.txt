<DOC>
<DOCNO> 299891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy04.html </URL>
<DATE> 2004/12/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Başmüzakereci için "Erdoğan'a yakın bir siyasi" kriteri 
</HEADLINE>
<TEXT>

     AKP'de, 17 Aralık'tan sonra kim olacağı en çok merak edilen isim olan başmüzakerecide aranacak temel kriterler, "Başbakan Erdoğan'a yakın, siyasi, tercihen genç ve müktebesabata hakim olacak bir birikimi olan" şeklinde sıralandı. 
     
     ABDULLAH GÜL OLMAZSA 
     AB'den müzakere tarihi alınmasıyla birlikte gözler başmüzakerecinin kim olacağı ve müzakere heyetinde kimlerin olacağına çevrilirken, AKP'de de bu yöndeki tartışma ve arayışlar başladı. Edinilen bilgiye göre AKP'deki tartışma başmüzakerecinin adından önce sahip olması gereken nitelikleri tanımlamaya yoğunlaştı. AKP'de başmüzakereci adayı olarak Dışişleri Bakanı ve Başbakan Yardımcısı Abdullah Gül tartışmasız biçimde rakipsiz kabul edilmesine karşın, tartışmalar Gül'ün olmaması durumunda olası bir başmüzakerecinin ne gibi özellikler taşıması gerektiğine yöneltildi. 
     Bu çerçevede olası başmüzakerecinin sahip olması gereken temel nitelikler şöyle tanımlandı 
     
     KEMAL DERVİŞ OLAMAZ 
     ".Başbakan Erdoğan'a çok yakın bir isim olmalı. 
     Başmüzakereci doğrudan Başbakan Erdoğan'la birlikte çalışacağı için yakınlık önemli. Başbakanın üslup ve tarzıyla uyum içinde olabilecek, başbakanla ortak akıl ve dil birliği kurabilecek, dolayısıyla öteden beri başbakanla yakın çalışmış bir başmüzakereci ancak başarılı olabilir. Bu nedenle başmüzakerecinin muhalefetten olması, örneğin Kemal Derviş'in başmüzakereci olması doğru değil. 
     .Başmüzakereci mutlaka siyasi bir kişilik olmalı. 
     Başmüzakereci, bir teknokrat, bürokrat gibi gibi yalnızca talimatlarla hareket eden bir uzman değil, bizzat siyasi irade ve inisiyatif de koyabilecek güçte olmalı. 
     Başmüzakerecinin güçlü olabilmesi siyasi kimliğinden geçer. 
     Bir bakan ya da güçlü bir milletvekili bu kimliğin içini doldurabilir. 
     .Tercihan genç, vizyonu olan, atak, dinamik, Avrupa'yı bilen, AB yetkilileriyle ilişki deneyimi olan bir başmüzakereci olması gerekir. 
     .Başmüzakerecinin hukukçu ya da diplomat olması zorunlu değil ama AB müktesebatını kavrayabilecek bir eğitim, birikim ve donanıma sahip olması zorunlu." Başmüzakerecinin yılbaşından itibaren Erdoğan ile Gül tarafından belirlenmesi planlanırken, AKP yönetiminde de olası adaylar üzerinde adlandırmalara gidilmesi bekleniyor. 
     
</TEXT>
</DOC>
