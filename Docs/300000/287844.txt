<DOC>
<DOCNO> 287844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur30.html </URL>
<DATE> 2004/11/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Anıtkabir, ziyaretçi akınına uğardı... 
</HEADLINE>
<TEXT>

     Büyük Önder Mustafa Kemal Atatürk'ün ebediyete intikalinin 66. yıldönümü dolayısıyla düzenlenen devlet töreninin ardından halkın ziyaretine açılan Anıtkabir, ziyaretçi akınına uğradı. 
     Halkın ziyaretine saat 11.00'da açılan Anıtkabir'in ilk konukları arasında Çankaya Belediyesi kreşlerinde eğitim gören öğrenciler yer aldı. 
     Çankaya Belediye Başkanı Muzaffer Eryılmaz ile birlikte Atatürk'ün kabrini ziyaret eden çocuklar daha sonra hatıra fotoğrafı çektirdi. 
     Eryılmaz, kendilerinin istenilen ölçüde cumhuriyete sahip çıkamadıklarını, ancak bugünün çocuklarının bu görevi daha başarıyla yerine getireceklerine inandığını söyledi. 
     Çocukların Atatürk ve silah arkadaşlarını çok iyi tanıdıklarını dile getiren Eryılmaz, ''Bu ziyaretle Atatürk'ten hem özür dilemiş oluyoruz hem de bizlerden daha güçlü bir kuşağın geldiğini müjdeliyoruz'' diye konuştu. 
     CHP Ankara İl Örgütü de kalabalık bir heyetle Anıtkabir'i ziyaret etti. CHP Genel Sekreteri Önder Sav'ın başkanlık ettiği heyet, Atatürk ve İsmet İnönü'nün kabirlerinde saygı duruşunda bulundu. 
     
     MOZOLE ÇİÇEKLERLE DONATILDI 
     Anıtkabir'in, bugün ayrıca yurdun dört bir yanından gelen her yaştan ziyaretçisi vardı. Hemen her ziyaretçi bıraktığı çiçeklerle Atatürk'ün mozolesini donattı. 
     Duygulanan bazı vatandaşlar gözyaşlarını tutamazken, mozoleyi öpmeye çalışanlara engel olundu. 
     5 Eylül İlköğretim Okulu öğrencileri boyunlarına astıkları Türk bayraklarıyla dikkati çekti. Çok sayıda öğrencinin ise alınlarına ''Atam izindeyiz'' yazılı bandajları takmayı tercih ettiği görüldü. 
     Öğrencilerin yoğun ilgisi nedeniyle Kurtuluş Savaşı müzesinin önünde uzun kuyruklar oluştu. 
     Yozgat Akdağmadeni Jandarma Atatürk İzci Gurubu ise 10 Kasım ziyaretine 20 kişilik ekiple gelerek Atatürk'e özlemlerini dile getirdiler. 
     Anıtkabir'e 73 yaşındaki annesiyle Kayseri'den geldiğini belirten Ayhan Sönmezer, Atatürk'ü birebir yaşamaya olanak veren atmosferde bulunmanın kendilerine mutluluk verdiğini ifade etti. 
     
     GELİN VE TORUNLARIYLA GELDİ 
     Atatürk'ü anmaya, Elmadağ'dan gelin ve torunlarıyla başında yazma, üzerinde şalvarla gelen Ayşe Demirer de duygularını ''üzgünüm'' sözcüğüyle dile getirdi. 
     Cumhuriyetin ilk yıllarına tanıklık etme ayrıcalığını yaşadığını anlatan 84 yaşındaki Fatma Ayalp ise, dünyaya az gelecek Atatürk gibi bir yeteneğe gençlerin daha fazla ilgi göstermesi gerektiğini vurguladı. Ayalp, gençlerin Atatürk'ün emanetine sahip çıkmakta başarılı olduklarını, ancak bundan sonrası için dikkatli olunması gerektiği uyarısında bulundu. 
     
     PANKARTLI ŞİKAYET 
     Ziyaretçilerden Rıza Güzelgün adlı vatandaş ''Tufan Artığı'' isimli kitabını mozoleye koydu. 
     Güzelgün, yaptığı açıklamada, her sanatçı gibi kitabında ülkeyle ilgili kaygılarını dile getirdiğini söyledi. ''10 Kasım'da bir gül vermektense bir kitap bırakmayı tercih ettim'' diyen Güzelgün, Türk gençliğinin Atatürk'ün emanet ettiği değerlerin bilincinde olduğunu belirtmek istediğini kaydetti. 
     Ömer Osman Korkmaz da üzerine ''Atam, asker ve polis haricindeki tüm yetkilileri size şikayet ediyorum. Tüm yetkililerin kapısını çaldım ama açan olmadı. En son size geldim Atam. Bütün dünyaya sesimi duyurmak istiyorum'' yazılı bez afiş açtı. 
     Güvenlik görevlileri, kitabı kaldırırken, Korkmaz'ın açtığı afiş toplandı. 
     Korkmaz, kanserle ilgili çalışmalar yaptığını ama hiçbir kurumdan olumlu cevap alamadığını ifade ederek, durumunu Atatürk'e aktarmak ve yetkilileri şikayet etmek istediğini söyledi. 
     Ziyaretçiler arasında, Emekli Sandığı gibi pek çok kurum ve kuruluşun temsilcileri de yer aldı. 
     
</TEXT>
</DOC>
