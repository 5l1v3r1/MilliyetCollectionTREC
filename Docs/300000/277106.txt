<DOC>
<DOCNO> 277106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun21.html </URL>
<DATE> 2004/10/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CSU lideri Önemli soru, AB Türkiye'ye hazır mı 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, AB'nin Türkiye'yi üyeliğe alabilecek durumda olmadığını savundu. 
     Stoiber, Focus dergisine yaptığı açıklamada, ''Türkiye'nin AB üyeliği konusunda söz konusu olan, sadece dostumuz ve ortağımız olan bir ülkede sağlanan büyük başarılar değil. Önemli olan soru, Türkiye'nin AB'ye hazır olup olmaması değil, AB'nin Türkiye'ye hazır olup olmaması. Ve bu konuda size açıkça şunu söyleyeyim ki Avrupa'nın entegrasyon sınırı aşılmış olacaktır'' dedi. 
     Türkiye'nin üyeliği durumunda AB'nin bir siyasi birlikten çok serbest ticaret bölgesine dönüşeceğini öne süren Stoiber, ''AB bunu mali açıdan da kaldıramaz. Böyle bir durumda her yıl 20 ila 30 milyar euro'ya ihtiyaç duyulacaktır. Eğer AB'nin sınırları İran, Irak ya da Suriye'ye dayanırsa kendimizi aşmış oluruz. Biz imtiyazlı bir ortaklık istiyoruz. Ne daha azını, ne de daha fazlasını'' şeklinde konuştu. 
     
</TEXT>
</DOC>
