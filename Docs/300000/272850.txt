<DOC>
<DOCNO> 272850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/bila.html </URL>
<DATE> 2004/09/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Güven kaybı 
</HEADLINE>
<TEXT>


AKP'nin yeni Türk Ceza Yasası konusunda yaptığı son dakika manevrası güven sarsıcı oldu. 
AKP, bu manevrasıyla CHP'yi hem kullanmış hem kandırmış, AB'yi de tereddüde sevk etmiş oldu. CHP'yle zina konusunda anlaşmış olmasına karşın, son anda bu anlaşmayı bozdu. 
Bu, AKP açısından güven kaybı yaratan bir tutumdur. 
Başbakan Yardımcısı Abdullah Gül ve Adalet Bakanı Cemil Çiçek'in, CHP lideri Baykal'la vardıkları uzlaşmanın, Başbakan tarafından bozulması birçok yönden yaralayıcı olmuştur. 
Başbakan Tayyip Erdoğan'ın zinanın suç olarak Türk Ceza Yasası'nda yer almasını istediği biliniyor. Bunda yadırganacak bir durum yok. Tek başına ve büyük çoğunlukla iktidar olan Başbakan ve AKP'nin bu yönde bir düzenleme yapmak istemesi de yapması da doğal. İktidar partisi siyasi iradesini bu yönde kullanacaksa buna engel bir durum zaten yok. 
Bu doğrultu da Başbakan Erdoğan, Türk Ceza Yasası, komisyondan veya genel kuruldan geçerken bu yönde bir madde önerebilir ve yasalaştırabilirdi. Benim tercihim bu yönde, iktidar benim, diyebilirdi. 
Anamuhalefet partisi CHP'de muhalefet görevini yapar ama sonuçta bu düzenleme AKP'nin istediği biçimde yasalaşırdı. 
Bu normal yol dururken, AKP'nin yaptığı zikzak güven bunalımına yol açmış durumdadır. Yasanın bütün maddelerini CHP'ye söz vererek sağladığı mutabakatla 6 Ekim'e yetiştirmek zorundayız diyerek ve hiçbir muhalefetle karşılaşmadan geçirdikten sonra, önerge verme şansını korumak için yürürlük ve yürütme maddelerinde tasarıyı komisyona çekmek etik bir davranış olmamıştır. 
AKP şimdi tasarının akıbeti için 6 Ekim'de AB Komisyonu'nun açıklayacağı İlerleme Raporu'nu bekleme eğilimindedir. Türkiye'ye tarih verilmesini riske sokacak bir rapor olursa, zina konusuna girmeden belki tasarıyı yeniden geçirecek ifadeleri yumuşak bulursa zina konusunu yeniden tasarıya sokmayı yeğleyecektir. Bu da uygun bir tutum değildir. 
AKP, zina konusunu suç sayarak düzenleme yapmak istiyorsa, tasarıyı yeniden Meclis'e gönderip açık şekilde bunun gereğini yapmalıdır yok eğer, Adalet Komisyonu Başkanı Köksal Toptan'ın açıkladığı gibi amaçları yeni düzenleme yapmak değil, diğer yasalarla yürürlük tarihi uyumlaştırmasıysa o zaman da onun gereğini yapmalıdır. Kaldı ki, Toptan'ın bu gerekçesi inandırıcı değildir. Yürürlülük uyumu sağlamak için bu tasarının komisyona çekilmesi gerekmezdi. 
AB Komisyonu Sözcüsü Filori, dün, Türk Ceza Yasası'nın 6 Ekim'den önce çıkarılması gerektiğini vurgulayarak, zina konusunda düzenleme yapılması halinde bunun AB açısından olumsuz karşılanacağını, raporun ya olumsuz ya da koşullu çıkabileceğini ilan etti. 
Başbakan, iktidara geldiği günden beri kilitlendiği AB'den müzakere tarihi almaya bu kadar yaklaşmışken, olumsuz sonucu göze alacak kadar zinanın suç sayılması gerektiğine inanıyorsa artık geri dönmemeli, aksini düşünüyorsa 6 Ekim'den önce yasayı çıkarmalıdır. 
CHP lideri Deniz Baykal, AKP tarafından kandırılmış olduklarını vurgulamakla birlikte, Başbakan Erdoğan'a, Türk Ceza Yasası'nı Meclis'ten geçirmeyi öneriyor. Özellikle AB açısından bunun gerekli olduğunu savunuyor. Baykal dünkü görüşmemizde, Başbakan Erdoğan'ın tavrının Türkiye'ye zarar verdiğini, zaman geçirmeden bu hatasından dönmesi gerektiğini belirtti. Baykal, Başbakan'a seslenerek, "Gelin yarın bugün bu yasayı Meclis'ten geçirelim ve AB'de oluşmuş tereddüdü de kaldıralım" dedi. CHP liderinin Grup Başkan Vekili Kemal Anadol'u, Adalet Bakanı Cemil Çiçek'e göndererek, gerekli görülürse Başbakan'la da görüşmeye hazır olduğu mesajını ilettiği de öğrenildi. 
Baykal, Başbakan'dan gelen yanıta göre bugün kamuoyuna da bir değerlendirme yapacak. 



</TEXT>
</DOC>
