<DOC>
<DOCNO> 277585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/dunya/axdun01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Serbest dolaşıma sürekli engel'in uygulama şansı yok 
</HEADLINE>
<TEXT>


GÜVEN ÖZALP Brüksel 


Türkiye'nin müzakere koşulları konusunda her gün yeni bir iddia gündeme geliyor. "Avrupa Birliği'ne katılması durumunda, Türk işçilerin serbest dolaşım hakkının sürekli olarak engellenmesi", bunlardan sonuncusunu oluşturuyor. 1 Kasım'da göreve başlayacak olan genişlemeden sorumlu yeni komiser Olli Rehn'in de önceki gün Avrupa Parlamentosu'nda, "AB'nin gerekli hallerde Türk işçilerinin serbest dolaşım hakkını süresiz olarak askıya alabilmesi"nin değerlendirilebileceğini açıklaması, kafaların karışmasına neden oldu. Ancak AB müktesebatı çerçevesinde bu önerinin yaşama şansı bulunmuyor. Komisyon yetkilileri, Rehn'in kendisine verilen notu yanlış yorumlamış olabileceğine dikkat çektiler. 
AB'nin üzerine oturduğu ilkelerden birini oluşturan serbest dolaşım, olmazsa olmaz haklardan biri durumunda. Bu hakka kısıtlama getirilebiliyor ancak tamamen ortadan kaldırılmasının mümkün olmadığı belirtiliyor. AB'ye yeni üye olan ülkeler için de işgücünün serbest dolaşımı konusunda İrlanda dışındaki tüm ülkelere 7 yıldan başlayan kısıtlamalar getirildi. Türkiye de benzer bir kısıtlamaya karşı çıkmıyor. Bu sürenin daha uzun olmasına bile ses çıkarılmayacağı, Ankara tarafından Brüksel'e çok önceden iletildi. 

Divan'dan geri döner 
AB'nin bu çerçevede Türkiye'ye yönelik olarak "yenilenebilir istisna" yöntemini benimsemesi bekleniyor. Bu da tarafların müzakere masasında anlaşmalarına dayalı uzatma yöntemi olarak öne çıkıyor. İşgücünün serbest dolaşımının kalıcı istisna olarak belirlenmesinin AB hukuku açısından yasadışı olduğu ve bunun Avrupa Adalet Divanı'ndan dönmesinin kesin olduğu belirtiliyor. 


</TEXT>
</DOC>
