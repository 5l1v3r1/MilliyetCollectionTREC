<DOC>
<DOCNO> 267542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun26.html </URL>
<DATE> 2004/08/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fransız gazetecilerin kurtarılması için tüm dünya seferber oldu 
</HEADLINE>
<TEXT>

     Fransız gazeteciler Georges Malbrunot ve Christian Chesnot'nun, Fransa'daki devlet okullarında dini simgeleri yasaklayan kanunun bu akşama kadar feshedilmesini isteyen dinci bir grup tarafından Irak'ta kaçırılmalarına tepkiler sürerken, Mısır'da bulunan Fransa Dışişleri Bakanı Michel Barnier, nüfuz sahibi bir Sünni din adamıyla görüştü. 
     Fransız Haber Ajansı AFP , Barnier'nin Fransız gazetecilerin serbest bırakılması için yaptığı temaslar çerçevesinde Mısır'ın başkenti Kahire'de Şeyh Yusuf El Kardavi ile bir araya geldiğini, görüşmenin Şeyh El Kardavi'nin Mısır'da tatilini geçirirken kaldığı Four Seasons otelinde yapıldığını bildirdi. 
     Diplomatik kaynaklar, Sünni din adamının El Cezire televizyonunda konuya ilişkin açıklamalarda bulunmasının beklendiğini kaydetti. 
     
     EL CEZİRE İLK KEZ BÖYLE BİR OLAYI KINIYOR 
     Bu arada, merkezi Katar'da bulunan El Cezire televizyonu, Fransız gazetecilerin kaçırılmasını kınadı ve derhal serbest bırakılmaları çağrısında bulundu. 
     Iraklı yetkililerce şiddeti kışkırtmakla suçlanan El Cezire televizyonunun ilk kez Irak'ta gazetecilerin kaçırılması ve öldürmesi olaylarını kınadığı belirtildi. 
     Televizyondaki haberde, ''El Cezire kanalı, Irak'ta gazetecilerin öldürülmesi, kaçırılması ve kısıtlanmasını kınamakta ve kaçırılan gazetecilerin bir an önce serbest bırakılmasını istemektedir'' denildi. 
     Fransız gazetecilerin kaçırılması Ürdün tarafından da kınandı. 
     Ürdün hükümet sözcüsü Esma Hodr, bu tür eylemlerin Araplara ya da Müslümanlara yarar getirmeyeceğini belirttiği açıklamasında, sivillerin özellikle de gazetecilerin kaçırılmasını kınadıklarını söyledi. 
     AB Ortak Savunma ve Dış Politika Yüksek Temsilcisi Javier Solana da, yazılı bir açıklamada bulunarak, Irak'ta görevlerini yapan Fransız gazetecilerin derhal salıverilmesini istedi. 
     
</TEXT>
</DOC>
