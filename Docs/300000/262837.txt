<DOC>
<DOCNO> 262837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo29.html </URL>
<DATE> 2004/08/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sağlam Bu sezon şeytanın bacağını kırmak istiyoruz... 
</HEADLINE>
<TEXT>

     Ligde geçen sezon 3 büyüklerle yaptığı maçlarda puan alamayan Gaziantepspor, yarın kendi sahasında yapacağı Galatasaray maçında galibiyet alarak şeytanın bacağını kırmak istiyor. 
     Denizlispor maçında yapılan hataları futbolcularıyla değerlendiren Nurullah Sağlam, aynı hataların Galatasaray maçında da yinelenmesi durumunda sahadan hüsranla ayrılabilecekleri uyarısında bulundu. Konyaspor maçında Galatasaray'ı izleme fırsatı bulduğunu, rakibin geçen sezonki görüntüsünden çok uzak bir takım havasında olduğu izlenimi edindiğini belirten Sağlam, şöyle konuştu 
     ''Sonuçta Galatasaray, 3 büyük takımdan biri. Kadrosu çok geniş ve 100. yılda şampiyonluğa oynayan bir takım. İşimizin çok zor olduğunun farkındayız. Ancak sonuçta onlar da 11 kişi biz de 11 kişi sahaya çıkacağız. Gaziantepspor da UEFA kupalarında özellikle geçen sezon yaptığı maçlarda başarılı sonuçlarn almış Hapoel Tel Aviv, Lens ve Roma gibi takımları yenen bir takımız. 
     Sarı-kırmızılı ekip bugüne dek yaptığımız maçlarda hep üstünlük kurmuş. 13 sezondur Kamil Ocak'ta bize karşı maç kaybetmediler. Bu kez kazanan tarafın biz olmasını istiyoruz. Denizlispor maçında yaşadıklarımızı bu kez Galatasaray önünde yaşamak istemiyoruz. Galatarasay'ı yenerek sezonun ilk derbisini ve ilk galibiyetini almak istiyoruz. Oyuncularım bu maça en iyi şekilde konsantre oldular.'' 3 büyüklerin en büyük avantajlarından birinin taraftar çokluğu olduğunu savunan Sağlam, ''Yarın yapacağımız karşılaşmada muhtemelen 5 bin Galatasaray taraftarı bulunacaktır. Saha ve seyirci avantajınının bizde olması gerekiyor. Taraftarlarımızın tribünleri doldurarak 90 dakika destek vermesini bekliyoruz. Gaziantep'te yaşayan, buranın ekmeği yiyen herkesin Gaziantepspor'u desteklemesi gerekiyor. Bu takım bu kentin takımıdır. Herkes bu işten bir şekilde ekmek yiyor'' dedi. 
     Sağlam, kırmızı kart cezalısı olan Gökhan Zan ile İlhan'ı kadroda yer almadıklarını, hafif sakatlıkları bulunan Hasan Özer ile Tarık Ettayeb'in ise durumlarının maç saati belli olacağını bildirdi. 
     Bu arada kulüp müdürlüğünden alınan bilgiye göre, yarın akşam yapılacak olan Gaziantepspor-Galatasaray maçının bilet ücretleri belirlendi. Buna göre kale arkaları biletleri 5, maraton tribünü biletleri 7, kapalı tribün biletleri de 50 milyon liradan satışa sunulurken, maça gösterilecek ilgi nedeniyle kapıların 17.00'de açılacağı bildirildi. 
     
</TEXT>
</DOC>
