<DOC>
<DOCNO> 291971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun20.html </URL>
<DATE> 2004/11/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Felluce'de bir camide çok sayıda silah bulundu 
</HEADLINE>
<TEXT>

     Irak'ın Felluce kentinde ABD ve Irak askerlerinin bir camide çok sayıda silah bulduğu bildirildi. 
     ABD ordusundan yapılan açıklamada, askerlerin, Felluce'nin merkezindeki Saad Abi Bin Vakas Camii'nde, küçük silahlar, topçu mermileri, ağır makineli tüfekler ve anti tank mayınları buldukları belirtildi. 
     Silahların net sayısının belirtilmediği açıklamada, bugüne kadarki en büyük silah zulasının ele geçirildiği kaydedildi. 
     Açıklamada ayrıca uzaktan kumandalı bomba imalathanesi, havan topu sistemleri, RPG'ler, geri tepmeli tüfekler, karadan havaya silah sistemlerinin parçaları ve son zamanlarda kaçırılan rehinelerin sorgulamalarının bulunduğu detaylı belgelerin ortaya çıkarıldığı ifade edildi. 
     Amerikalı ve Iraklı askerlerin Felluce baskını 8 Kasım'dan bu yana devam ediyor. 
     
</TEXT>
</DOC>
