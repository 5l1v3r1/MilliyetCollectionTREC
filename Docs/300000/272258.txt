<DOC>
<DOCNO> 272258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun05.html </URL>
<DATE> 2004/09/16/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
'Korkunç Ivan' ABD'yi vuruyor... 
</HEADLINE>
<TEXT>

     ABD kıyılarını gece yarısından itibaren vurmaya başlayan Ivan kasırgasının Florida'da 2 kişinin ölümüne yol açtığı bildirilirken, merkezi Alabama kıyılarının 100 kilometre güneyinde bulunan kasırganın saatte 19 kilometre hızla kuzeye doğru ilerlediği bildirildi. 
     Miami'de bulunan Ulusal Kasırga Merkezi'nden yapılan açıklamaya göre, önümüzdeki 24 saat boyunca aynı rotayı izleyeceği tahmin edilen kasırganın merkez noktasındaki hızının saatte 215 kilometreyi bulduğu kaydedildi. Bu hızıyla Ivan Kasırgası'nın Saffir-Simpson ölçeğine göre şiddet açısından 4. kategoride yer aldığı belirtildi. 
     Kıyı boyunca 5 metreye varan dalgalara neden olan kasıraganın ''göz'' denilen merkezinde yarattığı dalgaların boyunun ise 15 metreye kadar ulaştığı kaydedildi. 
     Ivan'ın kasırga şiddetinde etkilediği alanın 168 kilometrelik hat boyunca uzandığı ve bu kasırgaya bağlı olarak oluşan tropikal fırtınanın ise 464 kilometre uzunluğundaki bir hat boyunca etkili olduğu kaydedildi. 
     Ivan Kasırgası'nın ''gözü''nün bir-iki saat içinde Alabama eyaletindeki Mobile Körfezi civarında karayı vurmaya başlayacağı belirtilirken, bu kasırganın 1979'da aynı bölgeyi vuran Frederic kasırgasından bu yana görülen en şiddetli kasırga olduğuna dikkat çekiliyor. 
     Kasırga nedeniyle Louisiana, Mississippi, Alabama ve Florida Panhandle'da yaklaşık 2 milyon insan yaşadıkları yerleri tahliye etmiş durumda. Louisiana'da ise kasırganın etkili olduğu bölgede yaklaşık 1,2 milyon kişinin yaşadığı ve bölgede tahliye edilenler için 33 barınak hazırlandığı ifade edildi. 
     Louisiana Eyaleti'nde bulunan New Orleans şehrinin büyük ölçüde boşaldığı kaydedilirken, bazı fırsatçı benzin istasyonlarının benzinin litre fiyatını 3 dolara kadar çıkarması üzerine yetkililerin şehirde fiyat artışlarını yasakladıkları bildirildi. 
     
</TEXT>
</DOC>
