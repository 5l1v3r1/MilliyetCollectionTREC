<DOC>
<DOCNO> 257764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/ekonomi/eko02.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çukurova ile anlaştık ama henüz imza yok' 
</HEADLINE>
<TEXT>


Çukurova ile prensipte anlaşıldığını belirten TMSF Başkanı, "Yürümezse eski protokol geçerli" dedi 


Tasarruf Mevduatı Sigorta Fonu TMSF Başkanı Ahmet Ertürk, Çukurova Grubu ile yapılan anlaşmaya ilişkin olarak, "Çukurova Grubu'yla henüz bir protokol imzalamadık ama prensipte anlaşmayı sağladık ve bunu kamuoyuna duyurduk" dedi. Çukurova Grubu ile yaptıkları anlaşmada herhangi bir olumsuzluk çıkacağını beklemediklerini söyleyen Ertürk, anlaşma konusunda Çukurova Grubu'nun kendilerine başvurusu olduğunu hatırlatarak, şunları kaydetti 
"Bu bizim olumlu gördüğümüz bir plandı. 15 yıl içinde alacağımız bir miktarı 20 ayda geri alacağız. Daha erken tahsilat yönündeki bu girişimi olumlu karşıladık ve anlaşmaya vardık." 
Ertürk, Çukurova Grubu ile yeni anlaşma yürümezse eski protokolün geçerli olacağını belirtti. 

'SPK'ya tam metin vermedik' 
Ertürk, Medya Holding ile yapılan protokolün saklandığı yönündeki haberlerin hatırlatılması üzerine, şöyle dedi "SPK protokolün tüm metnini istedi. Biz de yaptığımız yorumda bu metnin gerekli olmadığını ve veremeyeceğimizi düşündük. Bunu kendilerine de yazdık. Ama yatırımcılar için gerekli olan bütün bilgileri kendilerine verdik ve kamuoyuna duyurduk." 
Telsim'in Motorola'ya borcunun düşürülmesi çalışmalarının sürdürüldüğünü vurgulayan Ertürk, Vodafone ile ilgili görüşme konusunda da, "Amacımız olabildiğince çok müşterinin satışlara girmesidir" dedi. 


</TEXT>
</DOC>
