<DOC>
<DOCNO> 269982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun14.html </URL>
<DATE> 2004/09/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Le Monde Türkiye ile müzakereler ya hemen ya da 2005 sonunda 
</HEADLINE>
<TEXT>

     Fransa'da yayımlanan Le Monde gazetesi, AB Komisyonu'nun Türkiye ile tam üyelik müzakerelerini hemen, 2005 sonunda ya da 2006 başında başlatılmasını önerebileceğini yazdı. 
     AB Komisyonu'nun genişlemeden sorumlu Alman üyesi Günter Verheugen'in Türkiye ziyaretine geniş yer veren gazete, AB'nin yürütme organının, müzakerelerin gecikme olmadan başlamasını önerebileceğini, bunun da hazırlıklarıyla birlikte 4 veya 6 ayı bulabileceğini belirtti. 
     Le Monde, AB Komisyonu'nun ikinci bir tercih olarak ise 2005 yılı sonu ya da 2006 yılı başının beklenmesini önerebileceğine kaydetti. 
     AB ülkelerinin önümüzdeki yıl AB anayasasını onaylayacağını hatırlatan Le Monde, Fransa gibi ülkelerde Türkiye konusunun anayasanın kabulünde olumsuz propaganda amacıyla kullanılmasını önlemek için bu ikinci seçeneğin de göz önüne alınabileceği görüşünü savundu. 
     Gazete, AB Komisyonu içinde Avusturya, Portekiz, Hollanda ve Lüksemburglu üyelerin Türkiye ile tam üyelik müzakerelerinin başlamasına karşı çıktığını savundu. 
     
</TEXT>
</DOC>
