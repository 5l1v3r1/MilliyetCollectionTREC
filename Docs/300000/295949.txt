<DOC>
<DOCNO> 295949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo24.html </URL>
<DATE> 2004/12/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denizlispor gençlere yöneldi... 
</HEADLINE>
<TEXT>

     Denizlispor ara transfer döneminde kadrosuna genç futbolcuları katmak için harekete geçerken, İnegölspor'dan Gökhan ve Emre için iki kulüp yöneticileri bir görüşme yaptı. 
     Yeşil-siyahlı kulübün profesyonel futbol şubesi başkanı Turgut Dalaman, forvet mevkiinde oynayan Gökhan ve Emre'yi renklerine bağlamak istediklerini, görüşme yaptıkları İnegölspor yöneticilerinin kendilerinden cevap beklediğini söyledi. 
     Denizlispor'un geçmiş yıllarda Türk futboluna birçok isim kazandırdığını hatırlatan Dalaman, ''Denizlispor iyi bir vitrin. Gelecek vadeden genç isimleri transfer edip, deneyim kazandırarak futbol dünyasına sunmak istiyoruz. Kulüpleriyle anlaşabilirsek, Gökhan ve Emre'yi ara transfer döneminde kadromuza katabiliriz'' dedi. 
     Öte yandan, bu hafta deplasmanda Gençlerbirliği ile karşılaşacak olan Denizlispor'da, bu maçın hazırlıkları yoğun bir şekilde devam ediyor. Yeşil-siyahlı takımda sakatlığı henüz tam olarak geçmeyen Botha dışında eksik bulunmuyor. 
     
</TEXT>
</DOC>
