<DOC>
<DOCNO> 298527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo25.html </URL>
<DATE> 2004/12/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Oktay Gruptan çıkmayı bekliyorduk ama olmadı... 
</HEADLINE>
<TEXT>

     UEFA Kupası 2. tur B Grubu son maçında İtalya'nın Parma takımına 3-2 yenilerek kupaya veda eden Beşiktaş'ta, asbaşkan Kıvanç Oktay, kupadan elendikleri için çok üzgün olduklarını söyledi. 
     Kıvanç Oktay, Bologna Havalimanı'nda yaptığı açıklamada, UEFA Kupası'nda gruptan çıkmayı beklediklerini ifade ederek, ''Ancak bu beklentimiz olmadı, üzgünüz. Lig maçlarına bakıyoruz'' diye konuştu. 
     Oktay, dün gece Parma'nın kendilerinden daha iyi oynadığını belirterek, ''Artık yapacak birşey yok. Şimdi lige ve gelecek sezonun planlamalarına yöneleceğiz'' dedi. 
     
     FUTBOLCULAR ÜZGÜN 
     Beşiktaşlı futbolcular Parma karşısında alınan 3-2'lik yenilgi ve UEFA Kupası'ndan elenmelerinden dolayı çok üzgün olduklarını söylediler. 
     Kaptan Tayfur, UEFA Kupası'nın kendileri için çok önemli olduğunu ifade ederek, ''Kupada ilerlemek istiyorduk. Ancak olmadı, üzgünüz'' dedi. 
     B Grubu'nda oynadıkları Steaua Bükreş ve Standart Liege maçlarında ellerine geçen şansları iyi kullanamadıklarından yakınan Tayfur, ''Gruptan çıkmayı son maça bıraktık. Dün öne de geçtik ama gereksiz bir paniğe kapılarak goller yedik. Artık ligi düşünüyoruz'' diye konuştu. 
     Sergen Yalçın da Parma karşısında beklemedikleri bir yenilgi aldıklarını kaydederek, ''İyi başladık, ancak sonra bu oyunumuzu sürdüremedik. Yapacak birşey yok. Lig maçlarına bakacağız'' ifadelerini kullandı. 
     Teknik direktör Vicente Del Bosque'nin alınan sonuçtan sonra sürekli istifasının gündeme getirilmesinin kendilerine etkisinin sorulması üzerine Sergen, ''Bunlardan etkileniyoruz tabi. Sonuçta bizler de herkesten fazla kazanmak istiyoruz ve herkesten fazla üzülüyoruz. Ancak bunlar Türkiye'de her takımın başına geliyor'' şeklinde yanıt verdi. 
     Mustafa Doğan da Parma yenilgisinin şokunu üzerlerinden atamadıklarını söyledi. 
     Kötü goller yediklerini belirten Mustafa, Beşiktaş'ın artık hedefinin kalmadığı görüşüne katılmadığını vurgulayarak, ''Hedefimiz kalmadı psikolojisine girersek bu lig bitmez'' dedi. 
     Mustafa, Del Bosque ile ilgili bir soruyu ise ''Biz hocamızı seviyoruz. Zaten yönetim de hocamızla uzun süreli bir sözleşme imzaladı'' diyerek yanıtladı. 
     Beşiktaş, Bologna Havalimanı'ndan İstanbul'a hareket etti. 
     
</TEXT>
</DOC>
