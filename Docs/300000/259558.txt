<DOC>
<DOCNO> 259558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy04.html </URL>
<DATE> 2004/07/31/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'den Yargıtay savcısına tepki... 
</HEADLINE>
<TEXT>

     CHP Genel Sekreteri Önder Sav, Yargıtay Cumhuriyet Başsavcılığı'nın tüzük değişikliği için olağanüstü kurultay tarihi belirlenmesine yönelik yazısını, "Sayın savcı, kendisini CHP'nin olağanüstü kurultayının acele toplanması için yetkili ve görevli görmüştür. Anayasa, yasalar, CHP Tüzüğü ve kurultay yönetmeliğimiz yanlış ve ters yorumlanmıştır" diye değerlendirdi. 
     Sav, yaptığı açıklamada, "Yargıtay Başsavcılığı adına hareket ettiği anlaşılan Yargıtay Savcısı Ömer Faruk Eminağaoğlu'nun ulusal basından da etkilenerek yaptığı davranış, yazışma şekli, konuya verdiği azami önem ve titizlik ile gösterdiği aceleciliği anlamakta zorluk çektiğimizi belirtmek isteriz" dedi. 
     "Sayın Yargıtay Savcısı, kamu adına hareket ettiğini unutup kendisini kurultay toplanmasını isteyenlerin yerine koyarak partimize adeta ihtar içeren yazı gönderebilmektedir" diyen Sav, "Anayasa'nın ve yasaların konumuz ile kıyaslanmayacak hükümleri ele alınmış, ters yorumlarla sonucu varılmak istenilmiştir" diye konuştu. 

     
</TEXT>
</DOC>
