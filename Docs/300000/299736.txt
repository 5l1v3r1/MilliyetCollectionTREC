<DOC>
<DOCNO> 299736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/ygokce.html </URL>
<DATE> 2004/12/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Demiri örmek 
</HEADLINE>
<TEXT>



Beşiktaş'ta Reha Muhtar'la başlayıp Latif Ayaz'la noktalanan seri istifalar, kulüp tarihinin ne ilk örnekleridir, ne de son örnekler olacaktır. 
Beşiktaş Jimnastik Kulübü, istifalardan önce de vardı, sonra da... 
Bu istifaları iyi analiz etmek, varsa gereken dersleri çıkarmak hem Beşiktaş Jimnastik Kulübü'nün yöneticileri için hayırlıdır, hem de kulübün geleceği için. 
O nedenle istifa edenlere kızmamak, kırılmamak, darılmamak gerekir. 
Demek ki bir şeyler iyi gitmiyordu... En azından "müstafi" yöneticiler açısından artık dayanılamayacak, sabredilemeyecek, paylaşılamayacak bir durum vardı, kendileri için zorunlu ve gerekli kararı alıp gittiler. 
Benim bu kararlara saygım var. İstifa tek taraflı bir eylemdir. Geri dönüşü, kabul edilip edilmemesi, oylanması, oyalanması olmaz. Olmamalıdır. 
Başkan ve arkadaşları, şimdi yeni durumu değerlendirerek yollarına devam ederler. 
Olağanüstü kongre önerilerinin kulübe yarar sağlayacağını hiç sanmıyorum. Beşiktaş'ta yeniden girilecek bir kongre süreci zaman kaybından başka bir şeye yaramayacağı gibi yeni sıkıntılara, kongre sonrasına sarkacak kırılmalara ve kopmalara da neden olabilir... 
İstifa kararlarının içinde özellikle sevgili meslektaşım Reha Muhtar'ın gerekçesi, beni hiç de ikna etmiş değil. 
Uzun zamandır biliniyor ki Beşiktaş TV, beklendiği gibi başarılı olamadı. Fenerbahçe TV kablolu yayında kitlelere ulaşırken Beşiktaş TV geride kaldı. Bu alanın tartışmasız en önemli uzmanlarından biri Reha Muhtar'dır... Beşiktaş yönetiminde herhalde bu konuda başarılı bir katkıda bulunması beklenirdi kendisinden. Olmadı. Reha başarılı olamadı... Beşiktaş TV yatırımının maliyeti de konsepti de tartışılmaya başlandı. Kulüp çevrelerinden bana anlatıldığına göre Reha, bu duruma üzülerek - biraz da mahcup olmanın etkisiyle - Şubat ayındaki mali kongreye kadar görevi bırakma kararı almıştı. 
Parma yenilgisi, öyle anlatılır ki, Reha'nın eline beklediği "uygun" gerekçeyi verdi. Del Bosque'ye karşı olan Reha, UEFA Kupası'ndaki hayal kırıklığını protesto ederek istifasını açıkladı. 
Hayırlı, uğurlu olsun... 

Keşke o gün istifa etseydi 
Benim bu istifada garibime giden, uzmanlık alanı futbol olmadığı halde Del Bosque'yi yanlış ve hatalı seçim olarak değerlendiren sevgili dostumun, asıl uzmanlık alanı konusunda beklediğim duyarlılığı gösterememesi oldu. 
Şayet Reha, Başkan Yıldırım Demirören ailesi ve O'nun korumalarıyla birlikte Standard Liege maçını tribünden izlerken... 
Öfkeli, üzgün ve kırgın taraftarların o gün için seçtikleri günah keçisi medya aleyhine sunturlu küfür sloganları atarken bu kararı alsaydı... 
Bir medya mensubu olarak meslektaşları ile dayanışma örneği sergileyerek istifa kararını açıklasaydı... 
Ayağına kadar gider, onu sevgi ve teşekkürle öperdim. Fikret Ercan da meslektaşım ama o bana böyle bir beklenti hakkını hiç tanımadı. 
O nedenle sana hayatta başarılar sevgili Reha... 
Sevgili başkana gelince.... 
Gönül sıcaklığını, Beşiktaş sevgisini ve özverisini elbette biliyorum... 
Onun işi çok zor. Gönül gözüyle göremediği gerçekleri artık görmeli... 
Kıvanç Oktay ve Murat Aksu'ya "birlikte çalışmanın, birlikte düşünmenin, birlikte paylaşmanın " önemini anlatmalı. 
Zor iştir, ama bunu yapmalıdır. 
Yıldırım Bey, artık demiri örmelidir 

Konfetinin şifresi 

Fenerbahçe -Konyaspor maçı, Şükrü Saracoğlu Stadı'nda Fenerbahçe yönetimi tarafından alınıp çalıştırılan özel makinelerden havaya püskürtülen, sonra da sahayı kaplayan parlak konfetiler nedeniyle on - on iki dakikalık bir gecikme sonucu başlayabildi. 
Tribünler dolu... Merdivenler boş... Hakem dahil, hiç kimseye, hiçbir kuruma küfür ve hakaret yok... 
Her şey tertemiz... 
Konfetiler yüzünden çizgiler kaybolmuş, cezaalanında özellikle top, kale direkleri ve ayakları seçmek güçleşiyormuş, ne gam Maç gayet temiz... 
Öyle ama bir maçın saatinde başlamasını engellemek ve geciktirmenin de suç olduğunu yazıyor yönetmelikler... Biz hır - gür'e ve küfüre kafayı taktığımız için konfetileri hoş bir gösteri olarak algılıyoruz. 
Hayır öyle değil... 
O konfetiler Başkan Aziz Yıldırım'ın mesajı... Diğer kulüplere ve federasyona, " Bakın" diyor, "burada her şey benim kontrolum altında... Her maçı istediğim atmosferde oynatırım... Gücünüz varsa, siz de yapın " 
Ben olayı böyle okuyorum... 
Bakalım federasyonumuz nasıl okuyacak 

Teşekkürler Yavuz 

Yavuz Kocaömer'in, hayatının en sağlıklı, en üretken ve en keyifli dönemini dolu dolu yaşamak varken, zamanının büyük bölümünü işinden ve eşinden çalarak engelli insanlara adamasını hep uzaktan, saygı ve hayranlıkla izledim. 
Önceki hafta Galatasaray - Fenerbahçe derbisinden önce bizi Sinan Erdem anısına düzenlenen tekerlekli sandalye basketbol turnuvasına davet etti. O genç insanların yaşamın zorluklarına ve kaderlerine karşı direnişi, o direnişten sportif bir keyif çıkarması beni çok etkiledi. 
Geçen hafta da Burhan Felek Spor Salonu'nda görme engellilerin satranç turnuvasına tanık oldum... 
Çoğu çift tahta ile oynayan "ışıksız" kardeşlerim, kendilerinin ve rakiplerinin her hamlesini önce tahtalara sonra " kafalarına" kaydedip karşı hamlelere geçiyorlardı... 
Satranç konusunda ahkam kesemem... Ama 54 çiftin masa başındaki ciddiyeti ve sportmenliği beni çok etkiledi... 
Hele Kerim ve Selim kardeşlere büyülendim. Kerim'le Selim tek yumurta ikizi... Otuzlu yaşlarını sürüyorlar, birbirinden ayıramayacağınız yakışıklı iki genç adam... 
Görme engellerini aşıp hukuk öğrenimini tamamlamışlar. Avukatlık yapmışlar. Ardından hukuk doktorası gibi zor cangılların içine girmişler, başarmışlar. 
Şimdi ne yapıyorlar, biliyor musunuz 
Konservatuarda klasik batı müziği şan bölümünde öğrenim görüyorlar. 
Eh, arada da işte satranç falan oynayıp şampiyonluklar kazanıyorlar. 
Yaşamlarının her sayfasında bizlere ayrı yaşam dersleri vererek... 
Yavuz'la engelliler ve spor kavramları üzerinde de söyleştik. Türkiye'de dört ayrı dalda engelliler federasyonu bulunduğunu, bunların işbirliği ve koordinasyonu için bir ombudsman spor adamının gerekliliğini anlattı bana. O'na "Senden iyisini mi bulacaklar " diyemedim. 
Bu arada... Medyaya pek yansımayan, üç satırlık haberlerle geçiştirilen bu anlamlı turnuvaya sponsorluk yapan Tekstilbank yöneticilerini de kutlamak gerekiyor. Asla cesaretleri kırılmasın... Onlar hayata enerji katarak özellikle bankacıların unutmaması gereken bir misyonu gerçekleştirdiler, devam 
Bana gelince... 
Futbola boğulmuş günlerimde nihayet spor yazarlığının keyfini çıkardığım bir ortama girdim... 
Teşekkürler Yavuz 



</TEXT>
</DOC>
