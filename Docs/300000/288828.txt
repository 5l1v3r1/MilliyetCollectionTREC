<DOC>
<DOCNO> 288828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur30.html </URL>
<DATE> 2004/11/14/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Lodos, Çanakkale'de yaşamı olumsuz etkiliyor 
</HEADLINE>
<TEXT>

     Çanakkale'de, şiddetli lodos yaşamı olumsuz yönde etkiliyor. 
     Çanakkale'de sabah saatlerinde başlayan lodos, akşama doğru etkisini artırdı. Kuvvetli lodos nedeniyle elektrik nakil hatlarında meydana gelen kopukluklar, kent merkezinin bazı mahallelerinde elektrik kesintisi yaşanmasına neden oluyor. 
     TEDAŞ yetkilileri, kent merkezinin yanı sıra, Sarıcaeli Köyü'nün tamamı ile Karacaören Köyü'nün bir kısmına elektrik verilemediğini belirterek, arızaların giderilmesi için 7 ekibin aralıksız olarak çalıştığını kaydettiler. 
     Çanakkale Belediyesi İtfaiye Müdürlüğü ekipleri de kopan elektrik tellerinin şehrin muhtelif yerlerinde çıkardığı küçük çapta ot yangınlarını büyümeden söndürdü. 
     Türkiye Denizcilik İşletmeleri yetkilileri ise hızı saatte zaman zaman 60-70 kilometreye ulaşan fırtınaya rağmen Çanakkale-Eceabat ve Gelibolu-Lapseki arasındaki araba vapuru seferlerinin normal olarak sürdüğünü belirttiler. 
     Kuvvetli lodosun, sabah saatlerine kadar etkisini sürdüreceği kaydedildi. 
     
</TEXT>
</DOC>
