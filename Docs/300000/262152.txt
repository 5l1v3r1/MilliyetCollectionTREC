<DOC>
<DOCNO> 262152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur06.html </URL>
<DATE> 2004/08/10/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Van Gölü altında 6.5 büyüklüğünde deprem üretecek kırık var 
</HEADLINE>
<TEXT>

     Osman BEKLEYEN - VAN DHA 
TÜRKİYE'nin yanı sıra Almanya ve İsviçre'den gelen 20 kişilik jeoloji heyetinin Paleo-Van projesi adı altında Van Gölü'nde yaptığı sismik araştırmada büyük hasara yol açabilecek fay hattı tespit edildi. 
     Çalışmalara başkanlık eden Van Yüzüncü Yıl Üniversitesi Mühendislik-Mimarlık Fakültesi Jeoloji Mühendisliği Bölüm Başkanı Prof. Dr. Sefer Örçen, Van Gölü'nün adeta tomografisini çektiklerini belirterek, "Gölün altında 6.5 büyüklüğünde deprem üretecek fay hattı var. Buna göre tedbir alınmalı'' dedi. 
     Van Yüzüncü Yıl, İstanbul Teknik Üniversitesi Avrasya Yer Bilimleri Enstitüsü, İsviçre Çevre Bilimleri Teknolojisi Enstitüsü, Almanya Bonn Üniversitesi ve Bremen Üniversitesi'nden gelen 12'si yabancı 20 jeoloji uzmanı teknik cihazlarla donatılan bir platformla Van Gölü'nün derinliklerini 2 haftadan beri didik didik araştırıyor. 
     Projenin ilk ayağındaki çalışmalar sonucu ilginç veriler elde eden jeologlar, özellikle Van Gölü altındaki kırıklara dikkat çekti. 
     Projeye başkanlık yapan YYÜ Mühendislik-Mimarlık Fakültesi Jeoloji Mühendisliği Bölüm Başkanı Prof. Dr. Sefer Örçen, ilk incelemelerde Van Gölü dibinde bölgede büyük hasara yol açabilecek bir fay hattı tespit ettiklerini ve bu hattın harekete geçmesi halinde 6.5 büyüklüğünde deprem üreteceğini söyledi. Fayın hareketini araştırdıklarını anlatan Prof.Dr. Örçen şunları söyledi 
     "Geçmiş depremlere baktığımızda bu tür faylar 1999 yılında olduğu gibi 7 büyüklüğünde depremler üretiyor. Biz bu kırıkların bu faylarla örtüşüp örtüşmediğini tespit etmeye çalışıyoruz. Ayrıca bu fayların hangisinin nasıl çalıştığını çözeceğiz. Ancak bizim tespit ettiğimiz faylar 6.5 büyüklüğünde deprem üretir. Bu depremin ne zaman olacağını tabii ki bilemeyiz. Bu büyüklükteki bir deprem Van ve çevresinde büyük bir hasara yol açacaktır. Ayrıca bu kırığın Kuzey Anadolu Fay Hattı'yla ilişkisine bakacağız. Yapacağımız bu tespitler sonrası özellikle depreme karşı önlemler alınması konusunda uyarılarda bulunacağız.'' 
     
     VAN GÖLÜ'NÜN 20 BİN YILLIK TARİHİ 
     Araştırmalarının sadece depremle sınırlı kalmadığını belirten Prof. Dr. Örçen, İsviçre Çevre Bilimleri ve Teknoloji Enstitüsü'nden Prof. Dr. Michael Sturm, Prof. Dr. Rolf Ripfer, Bonn Üniversitesinden Dr. Georg Heumann da Van Gölü'nün 20 bin yıllık geçmişini, değişiklikleri ve su hareketlerini gün yüzüne çıkaracaklarını ifade etti. 
     Van Gölü altında endüstriyel hammadde yataklarının da bulunduğu yönünde önemli bulgular elde ettiklerini ifade eden Prof. Örçen, "Gölden aldığımız karotlar numune üzerinde bir çok ölçüm yapılacak. Burada şu anda doğal soda, radyoaktif elementler, lityum, hatta gölün volkanik bölgede bulunması nedeniyle kayaçlardaki çözülmelere bakarak uranyuma ilişkin bileşiklerin olduğunu söyleyebiliriz. Ancak bir uranyum rezervinin varlığından söz edemeyiz. Öte yandan volkanik bölgede bulunan gölün dibinde bir çok yerde gaz çıkışları var. Bu da gölün altının hala canlı olduğunu gösteriyor'' dedi. 
     
</TEXT>
</DOC>
