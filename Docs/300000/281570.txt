<DOC>
<DOCNO> 281570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy28.html </URL>
<DATE> 2004/10/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Arınç "AB kimliği etnik ya da dini bir kimlik değildir" 
</HEADLINE>
<TEXT>

     TBMM Başkanı Bülent Arınç, tartışılması gereken konunun, Türkiye'nin teknik olarak AB'ye üyeliği değil, demokrasi yelpazesinin ne kadar genişleyebildiği olduğunu belirterek, ''AB kimliği, etnik ya da dini bir kimlik değildir. Bir değerler bütünlüğü, bir üst kimliktir diye düşünüyorum'' dedi. 
     Arınç, AP Yeşiller EFA Grubu Konferansı'nda yaptığı konuşmada, AP Yeşiller Grubu milletvekillerini ve çalışma arkadaşlarını İstanbul'da ağırlamaktan mutluluk duyduğunu söyledi. 
     Konuk milletvekillerinin İstanbul'da sadece kıtaların değil, aynı zamanda çok eski kültürlerin de buluştuğunu göreceklerini anlatan Arınç, bunun da Yeşiller Grubu'nun, siyasal felsefesi olan ''birarada, çevreye duyarlı olarak özgürce yaşama'' açısından anlamlı olduğunu ifade etti. 
     Bülent Arınç, ''AB üyesi olacak bir ülke hakkında görüşbirliğine varmak için Türkiye'de toplanma fikrini Avrupa'da resmi bir ziyaret esnasında öğrendiğimde çok etkilendiğimi itiraf etmeliyim. Bunun son derece akıllı, doğru ve sosyolojik açıdan da isabetli bir karar olduğunu düşünüyorum'' diye konuştu. 
     Son yüzyılın en önemli medeniyet projelerinden biri olan AB için çok önemli ve kritik bir eşiğe gelindiğini vurgulayan Arınç, sözlerini şöyle sürdürdü 
     ''Dünyanın en eski medeniyetlerine, kültürlerine ev sahipliği yapmış Müslüman bir ülke olan Türkiye, yine derin kültürel birikimleri olan bir başka medeniyetle yaşam birliği yapacak. Bu gerçekten de heyecan verici ve ilginç bir dönemeçtir. Kuşkusuz tarihimizde AB ülkeleri ile farklı kulvarlarda siyasi işbirliği yaptık. Tabii savaşlar da... Fakat geldiğimiz durum çok farklıdır. Artık tarihte bir benzeri olmayan ortak yaşam şartlarından bahsediyoruz. Sosyal alanda, kültürel alanda, siyasi alanda, ekonomik alanda yeniden yorumlanmış bir yaşam şekli süreceğiz. 
     İşte bu nedenledir ki bu buluşma, hangi yılda yapılırsa yapılsın, tarihin çok önemli dönüm noktalarından biri olacaktır.'' 
     
     YENİ BİR TÜRKİYE 
     TBMM Başkanı Arınç, ''Türkiye'nin AB üyeliğinin diğer ülkelerin üyelikleri kadar kolay olmamasını çok doğal'' bulduğunu ifade ederek, şöyle konuştu 
     ''Bizim üyeliğimize itirazların, çekincelerin olması bence normaldir. Zira bize itirazı olanların bizi tanımadığını düşünüyoruz. Bu üyeliğin bunca uzun süre tartışılması, sürüncemede kalması tarihi etkilere, psikolojilere ve bilinçaltı reflekslerine bağlıdır. Şimdi yıllarca bizi tanımadan, bilmeden yaşamış halkların, birden artık sizin evinizin içinde Türkler de yaşayacak sözünü duymasının ne kadar şaşırtıcı olduğunu tahmin edebiliyorum. 
     Bu nedenledir ki üyeliğimize itiraz edenlerin tepkilerini kınamıyorum. Sadece bizi tanımalarını ve anlamaya çalışmalarını istiyorum. Tıpkı sizin gibi...'' Konuk milletvekillerine, ''Sahip olduğunuz bilgilerin zihninizde canlandırdığı Türkiye ile burada gördüğünüz Türkiye arasında fark var mı, yok mu '' şeklinde soru yönelten Arınç, ''Eminim ki var. İşte bizim de Avrupa halklarına ve kamuoyuna söylemek istediğimiz budur. Artık farklı bir Türkiye var. Artık yeni bir Türkiye var. Avrupa Birliği'ne üye olacak da bu yeni Türkiye'dir'' diye konuştu. 
     
     DEMOKRASİ YELPAZESİNİN GENİŞLEMESİ 
     TBMM Başkanı Bülent Arınç, Türkiye'nin sahip olduğu bir din ve kültür bulunduğunu ifade ederek, şunları söyledi 
     ''Eminim ki üyeliğimiz konusunda en önemli çekincelerin başında da bu geliyor. Bence tartışılması gereken şey, Türkiye'nin teknik olarak üyeliği değil, demokrasi yelpazesinin ne kadar genişleyebildiğidir. Biz Müslümanlar'ın demokrasi ile bir sorunu olduğunu iddia eden ve birarada yaşama konusunda problemlerimiz olabileceğini sanan entellektüellere, bu otelden çıktığınızda şehrimizin her yanında kilise, havra ve camilerin nasıl yan yana inşa edildiğini göstermek isterdim. Bu topraklar, yüzyıllar öncesinde farklı dinlerin birarada yaşaması için kanuni düzenlemelerin yapıldığı topraklardır. Bu yüzden de bizim birarada yaşama kültürümüzün olmadığını düşünenlerin derin bir yanılgı içinde olduğunu söylemeliyim. 
     Öte yanda, AB kimliği, etnik ya da dini bir kimlik değildir. Bir değerler bütünlüğü, bir üst kimliktir diye düşünüyorum. Bu açıdan da Müslüman kimliğimizin AB üyeliğimize bir engel değil, zenginlik katacağı kanaatindeyim. Burada bizden kendi kültürümüz ve geleneklerimizden vazgeçmemizi bekleyenler varsa, bu isteğin demokrasinin temel felsefesine aykırı olduğunu söylemeliyim.'' 
     
     DEMOKRASİ 
     Demokrasinin, ''ötekinin bize benzeyerek yaşamını sürdürmesi'' olmadığını anlatan Arınç, ''Demokrasi, ötekinin değişmeden ve farklılaşmadan haklara saygı göstererek bizimle birarada yaşamasıdır. Biz demokrasiyi böyle anlıyoruz. Türkiye'nin son iki yılda bu yönde gerçekleştirdiği demokratik açılımların, demokrasinin gelişimi ve yelpazesinin genişlemesi açısından son derece büyük önem taşıdığı kanaatindeyiz'' dedi. 
     Arınç, Türkiye'nin, İslam ülkeleri arasında ''en demokratik ve en özgürlükçü ülke'' olduğunu vurgulayarak, ''Hatta diyebilirim ki son yaptığımız reformlarla demokrasimiz, dünyadaki birçok ülkeninkinden daha güçlü hale gelmiştir. O zaman AB üyeliğimiz konusunda itirazları olanlara sormak istiyorum demokrasi yelpazeniz Türkiye söz konusu olduğunda neden daha fazla açılmakta tereddüt ediyor Acaba, demokrasiyi anlama ve uygulamada farklı mı düşünüyoruz '' diye konuştu. 
     Bülent Arınç, konuşmasının son bölümünde, ''Türkiye'nin AB üyeliği sürecinde yaptığı yasal düzenlemelerle adeta bir lokomotif görevi gören TBMM'nin Başkanı olarak, Türkiye'nin özgürlük, demokrasi, adalet ve halkın refahından yana reformlarını sürdüreceği teminatı verdiğini'' kaydetti. 
     Avrupa halklarının Türkiye'yi anlamaya ve tanımaya çalışacağına, o zaman kanaatlerinin değişeceğine inandığını belirten Arınç, sözlerini şöyle tamamladı 
     ''Türkiye, yeni yüzyılda insanlığın ortak mutluluğu ve barışı için kendini sorumluluk altında hissetmektedir. Bu yüzden de her ülkeyle dostluk temelli ilişkiler kurmak için gayret gösteriyoruz. Bizim AB üyeliğimiz, medeniyetlerarası buluşmanın ve barışın en büyük göstergesi olacaktır. Dünyada medeniyetlerarası savaştan ve silahlardan bahsedenlere, Türkiye'nin AB üyeliği en iyi karşı cevap olacaktır. Göreceksiniz, Boğaziçi mucizesi gerçek olacaktır.'' 
     
</TEXT>
</DOC>
