<DOC>
<DOCNO> 258546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo10.html </URL>
<DATE> 2004/07/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Skonto Riga - Trabzonspor maçına doğru... 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında deplasmanda Letonya'nın Skonto Riga takımıyla karşılaşacak olan Trabzonspor, bu akşam 20.30'da maçın yapılacağı Skonto Stadı'nda gerçekleştireceği antrenmanla hazırlıklarını tamamlayacak. 
     Basına kapalı olarak gerçekleştireceği çalışmada Skonto Riga maçının taktik provasını yapacak olan bordo-mavililer, maç saatini beklemeye başlayacak. 
     Sakatlıkları bulunan Erdinç, Volkan ve Selim'in forma giyemeyeceği karşılaşmada bordo-mavililerin Petkoviç, Emrah, Tolga, D'Haene, Hasan Üçüncü, Hüseyin, Adem Koçak, Celaleddin, Gökdeniz, Yattara ve Fatih muhtemel 11'iyle mücadele etmesi bekleniyor. 
     Skonto Riga'nın ise yarınki maça şu muhtemel 11 ile çıkması bekleniyor 
     Piedels, İsakovs, Zemlinskis, Zakresevskis, Blagonadezdinz, Buitkus, Dedura, Mentesasvili, Semjanovs, Miholaps ve Kalnins. 
     Letonya takımında, orta alan oyuncusu Korgalidze'nin sakatlığının bulunduğu ve forma giyip giymeyeceğinin yarınki maç öncesi netlik kazanacağı öğrenildi. 
     
     DOĞAN'IN 2. HEYECANI 
     Trabzonspor Teknik Direktörü Ziya Doğan, teknik direktörlük kariyerinde 2. kez Avrupa Kupası maçı heyecanı yaşacak. 
     Doğan, ilk olarak geçen yıl Malatyaspor ile Avrupa heyecanı yaşadı. 
     Tarihinde ilk kez UEFA Kupası maçı yapılan sarı-kırmızılılar, İsviçre'nin FC Basel takımına sahasında 2-0 yenilmiş, deplasmanda ise 2-1'lik galibiyet almasına karşın kupaya veda etmişti. 
     
     TARAFTAR DESTEĞİ 
     Trabzonspor'un yarınki maçta çok az sayıda taraftar desteğini arkasında bulacağı tahmin ediliyor. 
     Bordo-mavililerin kafilesinde 15'e yakın taraftar bulunurken, Letonya'da az sayıda Türk bulunması nedeniyle Trabzonspor'un fazla taraftar desteği arkasında bulamayacağı öğrenildi. 
     Öte yandan TSİ 20.30'da başlayacak karşılaşma Letonya'da gün ışığında yapılacak. Letonya'da güneşin geç batması nedeniyle karşılaşma hava kararmadan tamamlanmış olacak. 
     
</TEXT>
</DOC>
