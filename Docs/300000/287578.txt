<DOC>
<DOCNO> 287578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas06.html </URL>
<DATE> 2004/11/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bu hemşire, meslektaşlarına ABD'de iş buluyor 
</HEADLINE>
<TEXT>

     Mehmed Hakkı ÖZBAYIR MANİSA, DHA 

İZMİR'den iki yıl önce ABD'ye giden yüksek hemşire Nesime Akar, şimdi meslektaşlarını götürecek. Nesime Akar, çalıştığı şirketin yetkilisi ile birlikte geldiği Türkiye'de 10 üniversiteyi dolaşarak ABD'ye götüreceği hemşireleri seçecek. 
     Ege Üniversitesi Hemşirelik Yüksek Okulu'ndan mezun olduktan sonra Dokuz Eylül Üniversitesi Tıp Fakültesi Kalp Damar Cerrahisi'nde görev yapan 29 yaşındaki Nesime Akar, daha sonra Ege Üniversitesi Sağlık Meslek Yüksek Okulu'nda öğretim görevlisi olarak çalıştı. Nesime Akar, iki yıl önce ABD'ye gitti. San Fransisco kentinde faaliyet gösteren Nursing Resources' adlı hastalara evde bakım yapan şirkette Yüksek Hemşire olarak çalışmaya başladı. Başarılı çalışması ile dikkat çeken Nesime Akar, kısa sürede şirketin en iyi elemanlarından biri olunca, kendisi gibi yeni elemanların seçimi için Türkiye'ye gönderildi. 
     Şirketin yetkilisi Mehtap Malazgirt ile geçtiğimiz günlerde Türkiye'ye gelen Nesime Akar, bu kez çeşitli üniversite ve hastaneleri dolaşarak ABD'ye götürmek istediği Türk hemşirelerin seçimine girişti. Türk hemşirelerinin eğitiminin ve kalitesinin en üst düzeyde olduğunu belirten Nesime Akar, bundan böyle altı altı ayda bir gelip mülakatla hemşire seçimi yapacaklarını söyledi. İlk olarak 11 Kasım günü Ege ve Dokuz Eylül Üniversitelerinde tanıtım, 12 Kasım'da ise İzmir Konak Best Western Oteli'nde mülakat yapacakların açıklayan Nesime Akar, mülakat ve seçmelerin 17 Kasım'da Ankara ve Başkent üniversitelerinde, 18 Kasım'da Hacettepe ve Gazi üniversitelerinde, 19 Kasım'da Muğla Üniversitesi'nde, 22 Kasım'da Aydın Adnan Menderes Üniversitesi'nde, 23 Kasım'da Denizli Pamukkale Üniversitesi'nde, 24 Kasım'da da Manisa Celal Bayar Üniversitesi'nde süreceğini bildirdi. İlk etapta uygun bulunursa 10 hemşire seçeceklerini söyledi. 
     Seçimde çok iyi derecede İngilizce ile Toefl sınavında en az 540 puan şartı aradıklarını kaydeden Nesime Akar, başvuruların www.bayareanursing.com web veya nesime bayareanursing.com e-posta adreslerinden de yapılabileceğini belirtti. 
     
</TEXT>
</DOC>
