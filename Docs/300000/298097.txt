<DOC>
<DOCNO> 298097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/siyaset/asiy.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Hükümetten resmi çağrı bekledik 
</HEADLINE>
<TEXT>


"Başbakan, tam üyelik net olmazsa içine sindirmemeli" diyen CHP Genel Başkanı Baykal, Erdoğan'la Brüksel'e neden gitmediğini, "Uçak kalkıyor, atla denmez" sözleriyle anlattı 

ANKARA Milliyet 


CHP lideri Deniz Baykal, 17 Aralık AB zirvesine bir gün kala, "Tam üyeliğin net olması halinde bu işi hallederiz. Ancak, Başbakan tam üyeliğin net olmadığı bir durumu içine sindirmemelidir" dedi. TBMM'deki makamında Milliyet'i konuk eden Baykal, Türk hükümetinin "ikircikli" bir tabloyu kabul etmemesi gerektiğini söyledi, ucu açık müzakere uygulamasının hiçbir ülkeye uygulanmadığına işaret etti. Baykal, hükümeti, "işi yürütme tarzlarında hata var" diye eleştirdi. 
Zinanın yeniden suç olmasına ilişkin girişimin, AB İlerleme Raporu'nun yazıldığı günlere denk geldiğini anımsatan Baykal, "Gayet iyi niyetle yasa değişiklikleri, Anayasa değişiklikleri yapıldı. Bu konularda eksik yok. O zaman böyle yoğun gayret göstermiş Türkiye'ye karşı Avrupa'da engel çıkarmaya çalışan iç dinamiklerinde ayıplanıyordu. Ancak zina düzenlemesine ilişkin girişimle birlikte hava değişti" diye konuştu. 
Baykal, Başbakan Recep Tayyip Erdoğan'la birlikte Brüksel'e neden gitmediği sorumuzu da şöyle yanıtladı "Başbakan'ın, Dışişleri Bakanı'yla bizi ziyaretinde gördük ki durum can sıkıcı. Bizim kamuoyuna söylediğimiz her şeye, 'Haklısınız' diyorlar. Dışarıda söyleyemiyorlar. Son 10 gün içinde bizim çabalarımız çok etkili oldu. Biz, 'Gitmeden önce birlikte çalışma yapalım, politika oluşturulsun' dedik. 

Hazırlık elimizde kaldı 
Son anda, 'Hadi uçak kalkıyor, atla gel' olmaz. Hükümetten resmi çağrı bekledik. 'Gelin politikayı oluşturalım' dedik. Chirac'la, Schröder'le ne konuştu, verileri bilmiyorum. Nereden yumruk yiyeceğiz bilmiyorum. Hazırlık yaptık, elimizde kaldı." 
"Brüksel öncesinde Erdoğan'a son çağrınız nedir " sorusuna Baykal, "Tam üyeliği öngörmeyen bir konsey kararını kabul etmemelidir. 'Tam üyeliği 10 yıl içinde kabul ettirebiliriz' diye yola çıkılmaz" yanıtını verdi. 


</TEXT>
</DOC>
