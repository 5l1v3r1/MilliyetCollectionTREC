<DOC>
<DOCNO> 262760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko19.html </URL>
<DATE> 2004/08/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ayakkabıda kış modası... Eskitme tarzı ayakkabılar kışa damga vuracak 
</HEADLINE>
<TEXT>

     Kalın tabanların yerini ince tabanlara bırakacağı bu kışa damgasını eskitme tarzı, düz burunlu klasik ayakkabılar vuracak. 
     İrili ufaklı yaklaşık 800 firmanın faaliyet gösterdiği Konya, yılda 50 milyon çift üretim kapasitesiyle Türkiye'nin erkek ayakkabısı üretimi açısından önde gelen illeri arasında yer alıyor. 
     Önemli bir kısmı Türkiye'nin dört bir yanına ürün satıp, yurtdışına ihracat yaptığı için modayı yakından takip eden firmalar, birkaç ay önce başladıkları yeni moda kışlık ayakkabı üretimini bitirdi. Artık yazlık modellerin depolara kaldırılmaya başlandığı bugünlerde kışlık ayakkabılar mağazaların raflarındaki yerini almaya başladı. 
     Geçen yıl ve önceki yıllarda yoğun talep gören kalın tabanlı erkek ayakkabıları, bu kış tüketim alışkanlığına bağlı olarak daha az üretildi. Kalın tabanlar yerini oldukça ince tabanlı, takım elbise altına giyilebilir düz burunlu klasik tarzlara bıraktı. 
     Bağcıklı ayakkabılar da giyilmesi sırasında fazla zaman kaybına neden olduğu için daha az üretilirken, bunun yerine daha rahat olduğu düşünülen kenarları lastikli ayakkabılar tercih edildi. 
     Bu kış erkek ayakkabılarında sivri burunlar biraz daha düzleşirken, sütlü kahverengi ve siyah renklerin yanı sıra kışa damgasını eskitme tarzlar vuracak. 
     
     BU KIŞIN MODELİ ÇİKOLOTA ANTİK TARZ 

     Firmalar gelen talebe bağlı olarak genellikle çikolata, kum ve taba eskitme antik tarzlar üzerine üretim yaptı. Türkiye'nin yanı sıra yurtdışındaki mağazalar genellikle bu kışın modeli olarak gördükleri çikolota antik tarz ayakkabı istiyor. 
     Bir dönemin modası olan kalın tabanlı postal tipi botlar, artık tarihe karışıyor. Son yıllarda daha zarif ürünler isteyen tüketiciler ''çok kaba'' olarak nitelendirilen bu ayakkabı için sipariş alan firma sayısı yok denecek kadar az. 
     Konya'da kurulu Gül İpek Ayakkabıcılık Ltd. Şti. ortaklarından İsmail İpek, sadece Konya'da son bir yıl içinde 200 firmanın daha ayakkabı üretimine başladığını bildirdi. 
     Zaten iç piyasada bir daralma yaşayan sektörün yeni katılanlarla bir çıkmaza sürüklendiğini vurgulayan İpek, ''Üretim giderek artıyor. Buna bir de Çin etkisi katılınca rekabet de artıyor. Toptan fiyatlar yüzde 15-20 arasında düştü. Bu, önümüzdeki kış aylarında daha ucuza ayakkabı alınabileceğini gösteriyor'' dedi. 
     
</TEXT>
</DOC>
