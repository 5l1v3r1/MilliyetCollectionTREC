<DOC>
<DOCNO> 284863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy08.html </URL>
<DATE> 2004/10/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sav Kemalizmin içini boşaltmaya çalışanlar Atatürkçü olamaz... 
</HEADLINE>
<TEXT>

     CHP Genel Sekreteri Önder Sav, Kemalizm'i yeniden biçimlendirmeye, içini boşaltmaya çalışanların, "altı oktan birini, ikisini atıverelim" diyenlerin, asla CHP'li ve Atatürkçü olamayacağını söyledi. 
     CHP Ankara İl Gençlik Kolları Olağan Kongresi'nin açılışında konuşan Sav, Türkiye'nin işlerinin, taşeronlara ihale edildiğini neyin ekilip, biçileceğine, paradan kaç sıfır atılacağına, dolar ve euronun nerede kullanılacağına IMF'nin karar verdiğini savundu. Sav, Türkiye'nin dış politikasını ABD'nin çizdiğini, siyasal, sosyal ve hukuksal değişimde ise AB'nin söz sahibi olduğunu öne sürdü. 
     İlerleme Raporu'nu da değerlendiren Sav, raporda, yırtıp atılan Sevr'i yeniden yaşatmaya dönük emarelerin bulunduğunu söyledi. 
     Başbakan'ın rapor için, "olumlu ve dengeli" değerlendirmesinde bulunduğunu kaydeden Sav, "Bu kadar dengesiz bir rapora, dengeli diyebilmek için, insanın kendi dengesini biraz kaybetmiş olması gerekiyor" dedi. 
     Alevi ve Kürtler için azınlık deyimi kullanılmasını, siyasetçilerden önce bu kesimin şiddetle kınadığını anımsatan Sav, "Biz de CHP olarak, özümüz, ulusumuzun, bütünlüğümüzün ayrılmaz bir parçası olan Alevi ve Kürt kökenli vatandaşlarımıza yapılan bu acımasız saldırıyı, şiddet ve nefretle kınıyoruz" diye konuştu 
     
</TEXT>
</DOC>
