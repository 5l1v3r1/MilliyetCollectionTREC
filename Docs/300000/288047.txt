<DOC>
<DOCNO> 288047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko19.html </URL>
<DATE> 2004/11/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Almanya'nın büyümesi üçüncü çeyrekte yavaşladı... 
</HEADLINE>
<TEXT>

     Avrupa'nın en büyük ekonomisi Almanya'nın büyüme hızı, ihracatının yorgunluk belirtileri göstermesiyle yılın üçüncü çeyreğinde yavaşladı. 
     Federal İstatistik Ofisi'nin açıkladığı verilere göre, yılın ilk ve ikinci çeyreklerinde yüzde 0.4'er büyüyen Almanya ekonomisi, üçüncü çeyrekte sadece yüzde 0.1 ilerleme kaydedebildi. 
     Üçüncü çeyrek sonunda Almanya'nın gayri safi milli hasılasındaki yıllık artış ise yüzde 1.3 oldu. 
     Dolar karşısında güçlenen euronun ihracata dayalı çalışan Alman ekonomisini olumsuz etkilemesi yanında iç talepteki yetersizlik, büyüme hızının kesilmesinde etkili oldu. 
     Almanya'nın önde gelen ekonomistleri, 2004 için yüzde 1.8 olan büyüme tahminlerini, yüksek petrol fiyatları ve euronun güçlenmesi nedeniyle gelecek yıl için yüzde 1.5'e düşürdü. Ülkenin ekonomi yönetimi ise bu yıl yüzde 1.8, gelecek yıl da yüzde 1.7 büyüme hedefinin tutturulacağını belirtiyor. 
     
</TEXT>
</DOC>
