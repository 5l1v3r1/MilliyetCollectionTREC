<DOC>
<DOCNO> 261588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur02.html </URL>
<DATE> 2004/08/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Okullara kayıtlar yarın başlıyor... 
</HEADLINE>
<TEXT>

     Ortaöğretim kurumlarına kayıtlar, yarın başlıyor. Kayıtlar, 17 Eylül Cuma gününe kadar sürecek. 
     İlköğretim kurumlarına kayıtlar ise 23 Ağustos'ta başlayacak. Ancak kayıt takvimi, milli eğitim müdürlüklerince belirlendiği için illere göre bazı farklılıklar olabilecek. Bazı illerde liselerin kayıtları 16 Ağustos'ta başlarken, bazı iller ilköğretim kayıtlarını daha erken tarihe çekebilecek. 
     Sınavla öğrenci kabul eden liselere kayıtlar ise belirlenen değişik tarihlerde gerçekleştirilecek. 
     Buna göre, Fen, Anadolu, Anadolu öğretmen liseleri ve Sosyal Bilimler Lisesi'ne kesin kayıtlar, 12-15 Ağustos günleri arasında yapılacak. 16 Ağustos Pazartesi günü açık kontenjanlar ilan edilecek ve buna göre ön kayıt başvuruları kabul edilecek. 
     Anadolu mesleki ve teknik ortaöğretim kurumları, Anadolu imam-hatip liseleri, Sağlık Meslek Liseleri'ne kayıtlar 16-20 Ağustos tarihleri arasında yapılacak. 
     
     SÜPER LİSELER 

     Yabancı dil ağırlıklı liseler süper liseler için ön kayıt başvuruları, 24-31 Ağustos 2004 günleri arasında il ve ilçe milli eğitim müdürlüklerine yapılacak. 
     Süper liseye başvurmak isteyen öğrencinin, diploma notunun en az 4.00 olması ve herhangi bir ortaöğretim kurumuna hiç kayıt yaptırmamış olması gerekiyor. 
     Başvuru sırasında adaylar 5 okul tercihi yapabiliyor. 
     Kesin kayıt hakkı kazanan öğrencilerin listeleri, 2 Eylül 2004'de ilan edilecek. Kesin kayıtlar, 2-4 Eylül 2004 tarihleri arasında yapılacak. Boş kontenjanlar 6 Eylül 2004'de ilan edilecek. Boş kontenjanlar için 7-8 Eylül'de yeniden ön kayıt alınacak. 9 Eylül'de kesin kayıt hakkı kazanan öğrencilerin isimleri ilan edilecek. Bu öğrenciler 10 Eylül'de kesin kayıt yaptıracak. 
     Süper liselere gelecek yıl için 64 bin 620 kontenjan ayrıldı. 
     
     ANADOLU GÜZEL SANATLAR LİSELERİ 

     Yetenek sınavı sonuçlarına göre öğrenci kabul eden Anadolu Güzel Sanatlar Liseleri'nin de sınavları başlıyor. 
     Öğrencilerin yetenek sınavları, Ankara Anadolu Güzel Sanatlar Lisesi, İstanbul Avni Akyol Anadolu Güzel Sanatlar Lisesi ve İzmir Işılay Saygın Anadolu Güzel Sanatlar Lisesi'nde 9-11 Ağustos 2004'de gerçekleştirilecek. Bu okullarda sınav sonuçları 13 Ağustos'ta açıklanacak. 
     Diğer Anadolu Güzel Sanatlar Liselerinde 16-18 Ağustos 2004 tarihleri arasında yetenek sınavı yapılacak. Sınav sonuçları 20 Ağustos'ta belli olacak. Anadolu Güzel Sanatlar Liseleri'ne kesin kayıtlar 24-26 Ağustos 2004 tarihleri arasında yapılacak. Açık kontenjanlar 26 Ağustos'ta ilan edilecek. Açık kontenjanlara yedek listeden kayıt hakkı kazanan öğrenciler 1-3 Eylül 2004 tarihleri arasında kayıt yaptırabilecek. 
     
     OKUL ZİLİ, 13 EYLÜL'DE ÇALACAK 

     Öğrenciler, 3 aylık tatilin ardından 13 Eylül 2004 Pazartesi günü ders başı yapacak. 
     Yarıyıl tatili, 24 Ocak-6 Şubat 2005 tarihleri arasında yapılacak. Ancak, yarıyıl tatilinin hemen öncesine denk gelen Kurban Bayramı nedeniyle, öğrenciler, 19 Ocak 2005 Çarşamba günü saat 13.00'ten itibaren tatile başlayacak. 
     İkinci yarıyıl, 7 Şubat 2005 Pazartesi günü başlayacak ve 10 Haziran 2005 tarihinde sona erecek. 
     
</TEXT>
</DOC>
