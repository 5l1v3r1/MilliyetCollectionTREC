<DOC>
<DOCNO> 251508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur34.html </URL>
<DATE> 2004/06/28/ </DATE>
<TIME> 23.36 </TIME>
<AUTHOR>  </AUTHOR>
<HEADLINE>
Kızılay'da patlama... 
</HEADLINE>
<TEXT>

     Kızılay Yüksel Caddesi'nde bulunan MSB Akaryakıt İkmal ve NATO Pool Tesisleri İşletme Başkanlığı binasında bir patlama meydana geldi. Patlamada, ölen ya da yaralanan olmadığı belirtildi. 
     Ankara Emniyet Müdürü Ercüment Yılmaz, binadaki uydu anten irtibatını sağlayan kameranın patladığını bildirdi. 
     Alınan bilgiye göre, Yüksel Caddesi 46 numarada bulunan Milli Savunma Bakanlığı Akaryakıt İkmal ve NATO Pool Tesisleri İşletme Başkanlığı binasında saat 22.00 sıralarında bir patlama meydana geldi. 
     Patlamada, ilk belirlemelere göre, binanın giriş katındaki camlar kırıldı. 
     Bölge, güvenlik çemberine alınırken, şüpheli paket ihtimaline karşı bomba imha ekipleri bölgeye sevk edildi. 
     Patlamanın ardından, bölgeye çevik kuvvet ekipleri de gönderildi. 
     İlk belirlemelere göre, patlamada ölen ya da yaralanan olmadığı, binanın da boş olduğu bildirildi. 
     Patlamanın ardından, Yüksel Caddesinin bir kısmı ve Ataç-2 Sokak yaya ve araç trafiğine kapatıldı. 
     AA muhabirine açıklama yapan Ankara Emniyet Müdürü Ercüment Yılmaz, patlamanın bombadan kaynaklanmadığını belirtti. Yılmaz, binanın girişinde yerden 3 metre yükseklikte duvara monte edilen uydu anten irtibatını sağlayan kameranın patladığını bildirdi. 
     
     GÖRGÜ TANIĞI 

     Öte yandan görgü tanığı Ahmet Şener adlı vatandaş, patlamanın olduğu binanın yakınında bulunduğunu ifade ederek, ''Patlamanın olduğu yerin çevresinde metal parçalarını ve hediye paketi gibi hazırlanmış başka bir paketi fark ettim ve bunun üzerine emniyet güçlerini aradım'' dedi. 
     
     ANKARA EMNİYET MÜDÜRÜ YILMAZ, PATLAMANIN OLDUĞU BİNADA İNCELEMELERDE BULUNDU 

     Ankara Emniyet Müdürü Ercüment Yılmaz, güvenlik kamerasının patladığı Kızılay Yüksel Caddesi'ndeki Milli Savunma Bakanlığı Akaryakıt İkmal ve NATO Pool Tesisleri İşletme Başkanlığı binasında incelemelerde bulundu. 
     Binadan ayrılırken gazetecilerin sorularını yanıtlayan Yılmaz, patlamaya herhangi bir bombanın neden olmadığını söyledi. Yılmaz, yerden 3 metre yükseklikte bulunan güvenlik kamerasının teknik bir arıza nedeniyle patladığını ifade etti. 
     Bir gazetecinin, ''Patlama 2 kilometrelik alanda duyuldu, Güvenpark'tan hissedildi. Bunu bir kamera ile nasıl ilişkilendirebiliyorsunuz '' demesi üzerine sinirlenen Yılmaz, ''Bu değerlendirmeyi siz daha iyi yaparsınız'' diye konuştu. 
     Daha sonra emniyet şeritleri kaldırılarak, gazetecilerin olay yerinden görüntü almasına izin verildi. 
     
</TEXT>
</DOC>
