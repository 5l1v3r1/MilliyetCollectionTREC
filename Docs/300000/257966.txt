<DOC>
<DOCNO> 257966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/siyaset/siy01.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya 'onay' bürokratlardan 
</HEADLINE>
<TEXT>


Hızlandırılmış tren projesini onaylayan mühendislerin yarısı devletin memuru 

YILDIZ YAZICIOĞLU Ankara 


Ulaştırma Bakanı Binali Yıldırım'ın, kendisini savunmak için kaynak gösterdiği hızlandırılmış tren uygulamasını onaylayan "Uzman Heyet Raporu"na imza atan 24 mühendisin yarısının TCDD üst düzey bürokratı olduğu ortaya çıktı. 
Projeye "Teknik yönden herhangi bir sakınca görülmemiştir" onayı veren rapor, uygulamaya 4 Haziran'da geçilmesine rağmen 13 Temmuz'da hazırlandı. Teknik personel ve makinistleri iknaya yönelik raporda imzası bulunan üst düzey bürokratlar ve görevleri şöyle 
Heyet Başkanı ve Fizik Yüksek Mühendisi Mehmet Uras Tesisler Daire Başkanı , Mimar Mustafa Korucu Yol Daire Başkan Yardımcısı , Makine Mühendisi Selahattin Sivrikaya Yol Daire Başkan Yardımcısı , Harita Mühendisi Mithat Bostancı Yol Daire Bilgi İşlem Şube Müdürü , Elektrik Mühendisi Ahmet Sevim Cer Dairesi Başkan Yardımcısı , Makine Mühendisi Muhsin Şaşmaz Cer Dairesi Başkan Yardımcısı , Makine Mühendisi Ahmet Kuşhanoğlu Cer Dairesi Başkan Yardımcısı , İşletmeci Kemal Yürük Tesisler Dairesi Başkan Yardımcısı , Jeoloji Mühendisi Adnan Malkoç Malzeme Dairesi Başkan Yardımcısı , Elektrik Mühendisi Ahmet Şener Tesisler Dairesi Şube Müdürü , Makine Mühendisi Önal Haberal Cer Dairesi Şube Müdürü , Elektrik Mühendisi Şevket Bilecenoğlu Cer Dairesi Başmühendisi . 

AKP'li vekiller Onay vermedik 

ANKARA Milliyet 

AKP Erzurum Milletvekili Prof. Dr. Mustafa Ilıcalı ve AKP Kayseri Milletvekili Prof. Dr. Adem Baştürk'ün, TCDD'nin hızlandırılmış trenler konusunda 14 Temmuz'da düzenlediği toplantıya katılarak, "yararlı" buldukları projeyi savundukları ortaya çıktı. Baştürk'le birlikte toplantıya katıldıklarını doğrulayan Ilıcalı, "Ancak yazılı bir onay vermedik. Sadece projeyi tartıştık. 'Yararlı bir proje' dedik. Görüş alışverişinde bulunduk" dedi. Ilıcalı ve Baştürk'ün, Başbakan Recep Tayyip Erdoğan'ın İstanbul Büyükşehir Belediye Başkanlığı döneminden çalışma arkadaşları olması da dikkat çekti. 


</TEXT>
</DOC>
