<DOC>
<DOCNO> 298689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun02.html </URL>
<DATE> 2004/12/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yuşçenko'ya Vietnam'da kullanılan ''turuncu zehir'' verildi... 
</HEADLINE>
<TEXT>

     Ukrayna'da 26 Aralık pazar günü devlet başkanlığı seçiminin yenilenen ikinci turunda yarışacak muhalefet adayı Viktor Yuşçenko'nun, ''Vietnam Savaşı'nda kullanılan Turuncu Zehir-Dioksin'' ile zehirlendiğinin kesinleştiği bildirildi. 
     Yuşçenko'ya verilen zehirle ilgili kan tahlili sonuçlarını Avusturyalı hekimlerle birlikte inceleyen Amsterdam Biyotetkik Merkezi bilim adamı ve Amsterdam Özgür Üniversite öğretim üyesi Prof. Dr. Abraham Brouwer'in verdiği bilgiye göre, Ukrayna'da Başbakan Viktor Yanukoviç karşısında yarışacak ''Batı yanlısı'' muhalefet adayı Viktor Yuşçenko'nun, ''ABD'nin Vietnam Savaşı'nda kullandığı, ormanda yol açmak için kullanılan bitki öldürücü Turuncu Zehir'deki dioksin türevi maddeyle zehirlendiği'' kesinlik kazandı. 
     Prof. Brouwer, Yuşçenko'nun dioksinin en tehlikeli türü ''TCDD tetraklorodibenzo-p-dioksin'' ile zehirlendiğini doğruladığını bu akşamüstü bildirmişti. 
     Yuşçenko'nun kan örneklerini inceleyen Brouwer, testlerin, Ukraynalı liderin dioksinin en zararlı tipi olan ''TCDD''nin saf şekliyle zehirlendiğini ortaya çıkardığını belirtti. Brouwer, önceki gün yaptığı açıklamada da Yuşçenko'nun kanındaki dioksin zehrinin normalin 6 bin katı olduğunu, bunun bir insanın kanında bulunan en yüksek ikinci miktar olduğunu kaydetmişti. 
     Bilim adamları, ''Vietnam'da kullanılan ''TCDD''nin ancak ve ancak laboratuvardan elde edilebileceğini veya çok zeki bir kimyagerce sağlanabileceğini'' hatırlattı. 
     Dioksin zehri, ABD'nin Vietnam Savaşı'nda cangılda gizlenen komünist ordu birlikleri ve milisleri etkisiz kılmak için kullandığı ''Turuncu Ajan'' isimli bitki öldürücü zehirde bulunuyor. 
     Kimyasal formülü ''2,3,7,8-tetraklorodibenzo-p-dioksin TCDD '' olan kanserojen zehirli dioksin içeren Turuncu Zehir, Amerikan askerleri arasında sayısız hastalığa, 1975'te biten Vietnam Savaşı'nda binlerce köylünün ölümüne, sakat kalmasına ve sakat doğumlara yol açtı ve zehrin etkisi hala sürüyor. 
     
     AP'YE ÖZEL MÜLAKATLAR 

     Ukrayna Başbakanı Yanukoviç ile Yuşçenko, Amerikan ajansı Associated Press'e AP dün ayrı ayrı mülakatlar verdiler. 
     Yanukoviç, ''Yuşçenko'nun iddia ettiği gibi Ukrayna istihbarat teşkilatı başkanıyla yediği yemekte zehirlendiği iddiasının kanıttan uzak bulunduğunu'' belirtti ve Devlet Başkanı Leonid Kuçma'ya bağlı devlet kurumlarıyla bu vakanın ilintilendirilemeyeceğini belirtti. 
     Yuşçenko ise kendisinin tamamen yalnız olarak, sadece Ukrayna istihbarat teşkilatıyla 5 Eylül'de yemeğe katıldığını söyledi. Yuşçenko, Ukrayna İstihbarat Teşkilatı Başkanı İhor Smeşko ve Başkan Yardımcısı Volodimir Satiyuk ile 5 Eylül'de tek başına yemek yediğini ve burada zehirlenmiş olması gerektiğini ileri sürüyor. 
     Yanukoviç, rakibi Yuşçenko'nun ''ABD tarafından doğrudan desteklendiğini ve Ukrayna'nın içişlerine karışıldığını'' bir kez daha hatırlatmıştı. Yuşçenko da, AP'ye verdiği özel mülakatta, ''ABD'den yardım alıyor musunuz'' sorusunu, ''Bir kuruş almadık'' sözüyle yanıtlamıştı. 
     Yuşçenko'nun yüzü, zehrin etkisiyle çok bozulmuş bulunuyor. Doktorlar, kendisinin bunu atlatacağını bildirirken, vücudun ''TCDD''yi 7-10 sene içinde yarıladığını, gelecek 6 ay içinde Yuşçenko'dan alınacak kan örneklerinin, vücudun bunu nasıl etkisizleştirebildiğini göstereceğini'' söylediler. 
     Ukrayna'da 21 Kasım'da yapılan cumhurbaşkanlığı seçiminin ikinci turunda, Avrupa Güvenlik ve İşbirliği Teşkilatı AGİT gözlemcileri de dahil, büyük çaplı yolsuzluk yapıldığı bağımsız gözlemcilerce saptandığından, Yüksek Mahkeme ve Cumhurbaşkanı Leonid Kuçma'nın rızasıyla 26 Aralık'ta üçüncü turun düzenlenmesine karar verildi. Yuşçenko'yu destekleyen kesim başkent Kiev'de günlerce meydanlara dökülmüş, çadırlar kurulmuştu. 
     ABD'de Başkan George Bush'un Beyaz Saray Sözcüsü Scott McClennan ile Dışişleri Bakanlığı Sözcüsü Richard Boucher, Yuşçenko'nun ''dioksinden zehirlenmiş olmasının çok ciddi bir hadise olduğunu ve büyük üzüntü duyulduğunu'' söylediler. 

     
</TEXT>
</DOC>
