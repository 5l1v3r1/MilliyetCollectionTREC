<DOC>
<DOCNO> 297868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko05.html </URL>
<DATE> 2004/12/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Arsa Ofisi kapatıldı... 
</HEADLINE>
<TEXT>

     Arsa Ofisi Genel Müdürlüğü'nün kapatılarak, görev ve yetkilerinin Toplu Konut İdaresi'ne TOKİ devrini öngören yasa, Resmi Gazete'de yayımlandı. 
     Yasaya göre, Arsa Ofisi Genel Müdürlüğü kaldırılacak, görev ve yetkileri TOKİ'ye devredilecek. Mevzuatta, Arsa Ofisi'ne yapılan atıflar TOKİ Başkanlığı'na yapılmış sayılacak. 
     Kaldırılan Arsa Ofisi Genel Müdürlüğü'nün döner sermaye işletmesi, Maliye Bakanlığı'nca belirlenecek esaslara göre tasfiye edilecek. Döner sermayenin kanunun yürürlüğe girdiği tarihteki nakit parası, bölünmüş yol yapımında kullanılmak üzere Karayolları Genel Müdürlüğü adına açılacak hesaba aktarılacak. Mevcut araç ve gereçleri, hizmet binaları, lojmanları ve diğer taşınmaz malları Bayındırlık ve İskan Bakanlığı'na tahsis edilmek üzere Hazine'ye, diğer tüm taşınır ve taşınmaz malları ile hak ve yükümlülükleri ise TOKİ'ye devredilecek. 
     Kanun uyarınca yapılacak devir işlemleri ile düzenlenecek belgeler, her türlü vergi, resim, harç, ücret ve fondan istisna olacak. 
     
     PERSONEL, BAYINDIRLIK BAKANLIĞI'NA 

     Arsa Ofisi'nin geçici işçiler dahil tüm personeli de Bayındırlık ve İskan Bakanlığı'na devredilecek. Halen vekaletle yönetilen Arsa Ofisi'nin genel müdür yardımcıları, teftiş kurulu başkan ve üyeleri, Bayındırlık ve İskan Bakanlığı'nda müşavir kadrosuna atanacak, diğerleri ise kadro ve derecelerine göre görevlendirilecek. 
     Mevcut uygulamada Arsa Ofisi'ni ilgilendiren arsa üretim ve tahsis işlemleri de yeniden düzenleniyor. Buna göre, kamu hizmetine tahsis edilmiş arazi ve arsalar hariç olmak üzere TOKİ Başkanlığı'nın talebi, Bayındırlık ve İskan Bakanı ile Maliye Bakanı'nın müşterek teklifi ve Başbakan'ın onayı ile belirlenen arsa üretim alanlarında bulunan Hazine'ye ait arsa ve araziler ile Hazine adına tescil edilecek arsa ve arazilerin mülkiyeti, TOKİ'ye bedelsiz olarak devredilecek. 
     Kamu hizmetlerine ayrılan yerler ile Maliye Bakanlığı'nca değişik ihtiyaçlarla talep edilen taşınmazlar, bedelsiz olarak Hazine'ye iade edilecek. 
     
     TOKİ'YE DOĞRUDAN YETKİ VE RUHSAT KOLAYLIĞI 

     TOKİ'ye, köy mimarisinin geliştirilmesi, gecekondu alanlarının dönüşümü, tarihi doku ve yöresel mimarinin korunup yenilenmesine yönelik doğrudan uygulamalar yapma yetkisi de verildi. 
     TOKİ tarafından yapılacak veya yaptırılacak yapılara, imar planlarında o amaca tahsis edilmiş olmak, plan ve mevzuata aykırı olmamak üzere mimari, statik, tesisat ve her türlü fenni mesuliyeti TOKİ tarafından üstlenilmesi ve mülkiyetinin de belgelenmesi kaydıyla, başvuru tarihinden itibaren 15 gün içinde yapı ruhsatı verilmesi de yasayla hüküm altına alındı. TOKİ'nin önceden de yapı ruhsatı alma konusunda önceliğinin bulunduğu, ancak işlemlerin kısa sürede sonuçlanması için yasa ile 15 günlük süre sınırlaması getirildiği belirtildi. 
     Daha önce Hazine tarafından Arsa Ofisi'ne devredilen arsa ve arazilerin kamu hizmeti için gerekli olması nedeniyle Hazine tarafından devri talep edilenler, bedelsiz olarak Hazine'ye iade edilecek. 
     
</TEXT>
</DOC>
