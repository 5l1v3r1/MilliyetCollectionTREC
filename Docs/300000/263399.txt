<DOC>
<DOCNO> 263399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/soneko02.html </URL>
<DATE> 2004/08/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yapı Kredi'nin satışında geri sayım başladı 
</HEADLINE>
<TEXT>

     Çukurova Grubu, Yapı Kredi bankasının satışını 31 ocak 2005 tarihine kadar gerçekleştirecek. 
     Satış gerçekleşmezse ortak belirlenecek bir yatırım bankasına satışın gerçekleştirilmesi için yetki verilecek. 
     Bankacılık Düzenleme ve Denetleme Kurumu BDDK ile Çukurova Grubu arasında 5 ağustos 2004 tarihinde imzalanarak yürürlüğe giren sözleşmenin içeriği, BDDK tarafından açıklandı. 
     Yapılan açıklamaya göre, TMSF'nin ve Çukurova Grubu'nun mülkiyetine sahip olduğu Yapı ve Kredi Bankası hisselerinin üçüncü şahıslara satışı, 31 ocak 2005 tarihine kadar Çukurova Grubu tarafından gerçekleştirilecek. 
     
     Çukurova satamazsa üçüncü bir kişi devreye girecek 
     Ancak, söz konusu hisse senetleri bu süre içinde satılmazsa, tarafların üzerinde mutabık kaldıkları bir üçüncü kişi, bu hisselerin satışı için yetkilendirilecek ve satış hiç bir şart ve koşulda 31 ekim 2005 tarihini geçmemek üzere bu kişi tarafından yapılacak. 
     Söz konusu hisselerin tamamının satışı için yetki verilecek olan üçüncü kişi, TMSF ve Çukurova Grubu tarafından müştereken belirlenecek ve banka hisse senetlerinin satışı ve halka arz işlemleri konusunda uluslararası deneyime sahip yatırım bankaları arasından en geç 31 ekim 2004 tarihine kadar seçilecek. 
     Bu tarihe kadar yatırım bankasının seçilememesi halinde, TMSF bu nitelikleri haiz en az iki yatırım bankasını Çukurova Grubuna önerecek ve Grup bunlardan birisini bir ay içinde seçecek. 
     
</TEXT>
</DOC>
