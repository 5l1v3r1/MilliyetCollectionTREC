<DOC>
<DOCNO> 280060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy04.html </URL>
<DATE> 2004/10/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne 39. başvuru... 
</HEADLINE>
<TEXT>

     CHP, Anayasa Mahkemesi'ne 39. başvurusunu TCK'nın iki maddesi ile ilgili olarak yapacak. CHP Grup Başkanvekili Ali Topuz, ''Bu hükümet tarihe, yasa çıkartırken en fazla hata yapan hükümet olarak geçecek'' dedi. 
     Topuz, maddelerin iptali ve yürütmenin durdurulması istemini içeren başvuru için Anayasa Mahkemesi'ne gitmeden önce Parlamento'da bir basın toplantısı düzenledi. 
     CHP'li Topuz, Türk Ceza Kanunu'nun yapı ruhsatiyesi alınmadan veya ruhsata aykırı olarak bina yapmak, yaptırmak, izin almadan kurulan şantiyelere elektrik, su ve telefon bağlantısı yapılmasına izin vermek suçlarından dolayı dava açılmamasını, açılan davaların düşmesini ve mahkumiyetlerin bütün sonuçlarıyla ortadan kaldırılmasını öngören 184. maddenin 5. fıkrasının iptalini isteyeceklerini söyledi. Düzenlemenin af niteliği taşıdığını kaydeden Topuz, bu nedenle maddenin kabulü için TBMM üye tamsayısının beşte üçünün oyunun aranması gerektiğini ifade etti. 
     Ayrıca, çevrenin kasten ve taksirle kirletilmesi suçlarının cezalandırılmasını öngören 181 ve 182. maddelerin birinci fıkralarının iki yıl sonra yürürlüğe girmesini düzenleyen 344. maddenin de iptalini isteyeceklerini bildiren Topuz, ''Düzenleme çevrenin kirlenmesinin önlenmesi konusunda devlete verilen ödevin yerine getirilmemesi ve savsaklanması anlamına geldiğinden Anayasa'ya aykırılık teşkil etmektedir'' dedi. Topuz, bu hükmün uluslararası antlaşmalara aykırı olması nedeniyle de Anayasa ile çeliştiğini kaydetti. 
     
     ''BİZİ DİKKATE ALMADIKLARINDA...'' 
     Topuz, iktidarın CHP ile uzlaşma aramadığı ve CHP'yi dikkate almadığı her düzenlemede hata yaptığını savunarak, ''Bu hükümet tarihe, yasa çıkartırken en fazla hata yapan hükümet olarak geçecek'' dedi. Hükümetin bu tutumu nedeniyle yasaların yürürlüğe girmesinin geciktiğini, Anayasa Mahkemesi'nin iş yükünün arttığını kaydeden Topuz, ''İki yılda epey tecrübe kazandılar. Umuyorum yeni yasama döneminde Anayasa'ya aykırılık açısından daha titiz davranırlar'' diye konuştu. 
     
</TEXT>
</DOC>
