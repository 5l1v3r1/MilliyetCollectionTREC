<DOC>
<DOCNO> 255931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo04.html </URL>
<DATE> 2004/07/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İsveç'ten sonra Kamerun'da futbol kulübü aldı... 
</HEADLINE>
<TEXT>

     Geçen yıl İsveç'te Stockholm IF'yi alan Konyalı Recep İnekçi 42 , teknik direktörlük teklifi aldığı bir takımla görüşmek üzere gittiği Kamerun'da da Markos FC Manyo takımını satın alarak, geri döndü. 
     AA muhabirinin edindiği bilgiye göre, Konya'nın Cihanbeyli İlçesi'ne bağlı Yeniceoba Beldesi'nde doğan Recep İnekçi, beldenin spor kulübünde birkaç yıl amatör olarak futbol oynadı. 
     Yaklaşık 20 yıl önce İsveç'e giden ve futbol hayatına burada devam eden İnekçi, profesyonel olarak oynadığı ilk yıl sakatlanmasının ardından antrenörlük kurslarına başladı. 
     Teknik direktör olabilmek için yaklaşık 13 yıl eğitim gördüğünü ve 1998 yılında UEFA onaylı teknik direktörlük belgesi aldığını ifade eden İnekçi, 2001 yılında İsveç üçüncü liginde oynayan Ifk. Lidinge takımında teknik direktör olarak göreve başladığını söyledi. 
     Göreve gelmesinin ardından düzenli ve prensipli çalışmaya önem verdiğini vurgulayan İnekçi, ''Takımı bir yıl içinde ikinci lige taşıdım. Başarımız çok konuşuldu. Yükseldiği yıl ayrıldığım takım tekrar üçüncü lige ve daha sonra dördüncü lige düştü'' dedi. 
     İnekçi, 2003 yılında ise İsveç'in Stockholm IF takımını satın aldığını dile getirerek, şunları söyledi 
     ''Yönetimi devraldıktan sonra takımın adını Stockholm IF Gençlerbirliği olarak değiştirdim. Türkiye'de Süper Lig takımlarından Gençlerbirliği ile sürekli görüşüyorum. 2003-2004 futbol sezonu ara transfer döneminde Ahmet Özdemir'i Gençlerbirliği'ne ben önerdim ve transferinin gerçekleşmesini sağladım. Son olarak Kamerun'un Birinci Ligde mücadele eden bir takımı ile görüşmek üzere bu ülkeye gittim. Yapılan görüşme olumsuz sonuçlandı, ancak Kamerun ikinci liginde oynayan Markos FC Manyo takımını satın alarak, ülkeden ayrıldım.'' Amatör olarak başladığı futbolda şu anda İsveç ve Kamerun'da iki futbol kulübünün sahibi olduğunu belirten İnekçi, Konyaspor'un alt yapısını oluşturacak kapasiteyi elinde bulundurduğunu kaydetti. 
     İnekçi, Türkiye Süper Ligi'nde yer alan Anadolu kulüplerine ucuz ve kaliteli futbolcu kazandırabilmek için İsveç'te ve özellikle Kamerun'da kulüp satın aldığını vurgulayarak, ''Kamerun'da aldığım takımdaki futbolcular Türkiye'de oynamaya hazır. Önceliği Konyaspor'a verdim, ancak karşımda ciddi bir yönetim bulamadım. Beni sürekli geri çeviriyorlar. Alt yapıya gereken desteği vermeye hazırım. Konyaspor, az parayla güçlü bir kadro oluşturabilir'' diye konuştu. 
     Kulüplerin başkanlığının yanı sıra takımların teknik direktörlüğünü de kendisinin yürüttüğünü belirten İnekçi, ''İsveç ve Kamerun'daki takımlarımda çok yetenekli futbolcular var. Türkiye'ye gelirken Konyaspor'un PAF Takımı için İsveç'ten bir oyuncu getirdim çok beğenildi. İletişimi doğru sağlarsak çok sayıda futbolcuyu getirebilirim'' dedi. 
     
</TEXT>
</DOC>
