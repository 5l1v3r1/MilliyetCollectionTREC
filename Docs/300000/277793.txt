<DOC>
<DOCNO> 277793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo08.html </URL>
<DATE> 2004/10/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Trabzonspor'da genç oyuncular umut vadediyor... 
</HEADLINE>
<TEXT>

     Trabzonspor'da altyapıdan yetişen Selim Akbulut ve Yusuf Kurtuluş, bordo-mavili takımda forma şansını yakaladıktan sonra Milli Takım, ardından da Avrupa'da futbol oynamak istiyor. 
     Genç futbolcular Selim ve Yusuf, AA muhabirine yaptıkları açıklamada, çok çalışarak, belirledikleri hedefe doğru emin adımlarla ilerlediklerini söylediler. 
     Avrupa'da bir takımda futbol oynamanın kendileri için son derece önemli olduğunu belirten genç oyuncular, bu hedefe ulaşmak için öncelikle bordo-mavili formayla şampiyonluk yaşamaları gerektiğini kaydettiler. 
     Geçtiğimiz sezon Trabzonspor PAF takımında oynadıkları son maçta Galatasaray'ı 3-2 yenerek şampiyon olduklarını anımsatan genç yetenekler, aynı başarıyı Trabzonspor'da da göstermek istediklerini, bunun için kendilerine verilecek fırsatı en iyi şekilde değerlendireceklerini ifade ettiler. 
     Bu sezon Trabzonspor'da stoper olarak forma şansı yakalayan Selim Akbulut, futbola 8 yaşında bordo-mavili kulübün altyapısında başladığı ifade etti. 
     Beşiktaş ve Athletic Bilbao maçlarında kadroda yer aldığını, Lemi Çelik'in jubile maçında ise Malatyaspor'a karşı mücadele ettiğini belirten Selim, M'Bayo'nun dirseği sonucu köprücük kemiğinin kırıldığını anlattı. Selim, bu nedenle 1 ay sahalardan uzak kaldığını, bir daha böyle bir şanssızlık yaşamak istemediğini söyledi. 
     Altyapıdan yetiştikleri için takıma uyum sağlamada sorun yaşamadıklarını belirten Selim, ''Takım tam bir uyum içinde. Futbolcu ağabeylerimiz bize son derece yardımcı oluyor. Ziya Doğan ise genç oyuncular için büyük bir şans. Formayı hak edene veriyor. Bunu bildiğimiz için biz de var gücümüzle çalışıyoruz'' diye konuştu. 
     Orta sahada oynayan, ancak henüz 18 kişilik kadroda yer alma şansı bulamayan Yusuf Kurtuluş ise kendilerine verilecek görevi en iyi şekilde yerine getireceklerinden herkesin emin olması gerektiğini vurguladı. 
     Altyapıdan yetişen futbolcuların bugün olduğu gibi önümüzdeki yıllarda da Trabzonspor'da önemli başarılara imza atacağına inandığını kaydeden Yusuf, ''Geçtiğimiz sezonun ikinci yarısından itibaren başarılı bir grafik çiziyoruz. Bu başarının sezon sonuna kadar devam edeceğini tahmin ediyorum. Şampiyonluk konusunda iddialıyız. 20 yıl aradan sonra şampiyonluk kupasını Trabzon'a getirmek istiyoruz'' dedi. 
     Trabzonspor Asbaşkanı Nevzat Şakar ise her iki futbolcudan da çok umutlu olduklarını belirterek, ''Selim'i geçen yıl Trabzonspor'a kattık. Yusuf'u ise bu yıl profesyonel yaptık. Her ikisi de Trabzonspor'un geleceği. İleri yıllarda bu oyuncularımızdan çok umutluyuz. Gelecekte her ikisinin de yıldız olacağına eminim'' şeklinde konuştu. 
     
</TEXT>
</DOC>
