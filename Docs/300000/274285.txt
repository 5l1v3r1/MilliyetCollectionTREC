<DOC>
<DOCNO> 274285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy02.html </URL>
<DATE> 2004/09/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AKP milletvekilerine eşsiz kamp 
</HEADLINE>
<TEXT>

     Başbakan Recep Tayyip Erdoğan, AB ile yaşanan krizin gölgesinde pazartesi günü başlayacak olan partisinin Kızılcahamam'daki kampına davet ettiği milletvekillerinden "eş"siz katılım istedi ve "haşema" uyarısında bulundu. 
     AKP'nin 27-29 Eylül'de Kızılcahamam Asya Termal Tatil Köyü'nde gerçekleştirilecek kampının programı, Başbakan Erdoğan'ın imzasını taşıyan davetiyeyle milletvekillerine gönderildi. Davetiyede programla birlikte kamp süresince milletvekillerinin uyacakları kurallar konusunda da uyarılar yer aldı. 
     Davetiyede kampa yalnızca milletvekilleri, kurucu üyeler ve MKYK üyelerinin katılacakları belirtilerek, milletvekillerinden kampa, "eş"siz gelmeleri istendi. Daha önceki kamplarda otellerdeki havuzlarda yaşanan "haşemalı milletvekili"" görüntülerinin engellenmesi amacıyla da milletvekillerine, "Otel aktivitelerinden yararlanmada ve genel olarak program esnasında kamuoyunun yanlış anlamasına neden olabilecek davranışlarda bulunulmamasına özen göstermeleri" uyarısı yapıldı. Erdoğan, milletvekillerinin tamamının kampa katılmasını istedi. 
     
     ZİYARETÇİ YASAĞI 
     Davetiyede, kampa katılacak bakanların birer şoför ve koruma dışında personel getirmemeleri istenirken, kamp süresince ziyaretçi kabul edilmeyeceği belirtildi. Programa göre pazartesi günü Başbakan Tayyip Erdoğan'ın temel konulara ilişkin açılış konuşması dışında kamp, basına kapatılacak. Davetiyede milletvekilleri kapalı oturumlarla ilgili basına bilgi vermemeleri konusunda, "Uygun zamanda sadece parti sözcüsü tarafından basına sözlü veya yazılı açıklamalar yapılacaktır. Bu hususa uyulmasına özen gösterilecektir" diye uyarıldı. 
     Erdoğan'ın, kamp süresince Meclis Başkanı adayı ile başkanvekilleri, komisyon başkanları ve kabine revizyonu konusunda da değerlendirmelerde bulunması bekleniyor. 
     Kampta, genel oturumların yanı sıra milletvekillerini gruplar halinde kabul ederek görüşmelerde bulunacak Erdoğan, bu görüşmelerde milletvekillerinin kritik konulardaki görüşlerini öğrenecek. 
     Kamp süresince AB konusunun ağırlık olacağı dış politika, ekonomi ve sosyal politikalar konusunda ilgili bakan ve parti yöneticilerince sunuşlar gerçekleştirilecek. 
     Kampın son gününde Başbakan Erdoğan ve parti yöneticileri, milletvekillerinin Meclis'in tatil olduğu yaz döneminde gerçekleştirdikleri ziyaretlerde edindikleri izlenim ve değerlendirmeleri de dinleyecek. 
     
</TEXT>
</DOC>
