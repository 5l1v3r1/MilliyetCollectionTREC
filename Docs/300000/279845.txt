<DOC>
<DOCNO> 279845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur53.html </URL>
<DATE> 2004/10/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
PKK üyesi 9 kişi yakalandı 
</HEADLINE>
<TEXT>

     Terör örgütü PKK Kongra-Gel'e yönelik Elazığ, İstanbul ve Tunceli'de düzenlenen operasyonlarda 9 kişi örgüt üyesi oldukları iddiasıyla yakalandı. Yapılan aramalarda 7 kilo C-4 patlayıcı madde ile 20 adet elektrikli infilak kapsülü ele geçirildi. 
     Elazığ Valiliği'nden yapılan yazılı açıklamada, Elazığ Emniyet Müdürlüğü'nün terör örgütüne yönelik yaptığı operasyonlarda, başta büyük şehirler olmak üzere Elazığ'da bombalı eylem gerçekleştireceği ve bu amaçla şehre patlayıcı madde getirilerek, diğer illere sevk edileceği istihbaratının alındığı bildirildi. 
     Bunun üzerine 9 Ekim Cumartesi günü Terörle Mücadele Ekipleri tarafından başlatılan operasyonlar sonucunda, Elazığ, İstanbul ve Tunceli'de 9 kişinin yakalandığı, bu kişilerin gösterdikleri yerlerde yapılan aramalarda 7 kilo C-4 patlayıcı madde ile 20 adet elektrikli infilak kapsülünün ele geçirildiği kaydedildi. 
     Yakalanan 9 kişinin adli makamlara sevk edildiği bildirildi. 
     
</TEXT>
</DOC>
