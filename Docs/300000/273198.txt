<DOC>
<DOCNO> 273198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas08.html </URL>
<DATE> 2004/09/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Doğum gününü 6 bin akreple kutladı 
</HEADLINE>
<TEXT>

     Dünya rekorunu kırmak için 6 binden fazla akreple cam bir kafese kapanan ve bu kafeste 36 gün kalmayı hedefleyen Malezyalı genç kadın Nur Malena Hasan, 27. yaş gününü akreplerin kaynaştığı kafesinde kutladı. 
     ''Akrep Kraliçesi'' lakaplı Nur, 2001 yılında 2700 akreple bir ay yaşayarak elde ettiği dünya rekorunu, 2002 yılında 3 bin akreple 32 gün geçiren Taylandlı Kançana Ketkaev'e kaptırmıştı. 
     Nur Malena Hasan, 6 bin akreple beraber yaşadığı cam kafesten 25 Eylül günü sağ salim çıkmayı başarabilirse, kaptırdığı rekoru geri alabilecek. 
     Yaş gününü kutlamaya gelen 2 binden fazla kişinin kendine cesaret verdiğini ifade eden Nur, cep telefonuyla yaptığı açıklamada, ''6 gün kaldı. Başaracağım. Daha önce 30 gün dayanmıştım'' dedi. 
     6 binden fazla akrep vücudunda gezindiği halde televizyon seyrederek ve kitap okuyarak 12 metrekarelik cam kafeste vaktini geçiren Nur, günde sadece 15 dakika kadar tuvalet ihtiyacı için kafesten ayrılabiliyor. 
     Nur'un antrenörü Ali Han Şemseddin, Nur'un vücudunun günde 3 sokulmaya kadar bağışıklık geliştirdiğini, Nur'un 2. ve 6. günlerde akreplerin sokması sonucu acıdan ağladığını ve ateşinin yükseldiğini, ancak iyileştiğini belirtti. 
     
</TEXT>
</DOC>
