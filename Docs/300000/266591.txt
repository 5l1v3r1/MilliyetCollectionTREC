<DOC>
<DOCNO> 266591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy02.html </URL>
<DATE> 2004/08/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kabinede boş kağıda imza stresi 
</HEADLINE>
<TEXT>

     AKP'de kabine değişikliğinin en üst düzeyde ifade edilmeye başlanması üzerine, bakanları, Başbakanlığı Abdullah Gül'den devralırken Recep Tayyip Erdoğan'a verdikleri boş kağıda imzalı dilekçelerinin stresi bastı. 
     AKP İstanbul il başkanı Mehmet Müezzinoğlu'nun ardından parti yöneticilerinin de kabine revizyonunu açıkça ifade etmeye başlamaları, AKP'yi Bakanlar Kurulu'ndaki değişimin zamanlaması ve boyutlarına kilitledi. 100'den fazla milletvekili bakanlık beklentisiyle kulis çalışmalarına girerken asıl sıkıntı bakanlar arasında yaşanmaya başlandı. 
     Bakanları, bir süredir beklenti halinde olan kabine revizyonunun Meclis açılışıyla birlikte çok büyük olasılıkla gerçekleşecek bir gelişim haline gelmesinin sıkıntısı sardı. 
     Tamamı Abdullah Gül'ün kurduğu 58'inci hükümetten bu yana görevde olan bakanlar, kabine revizyonu tartışması ile birlikte, Başbakan Recep Tayyip Erdoğan'ın 59'uncu hükümeti kurarken kendilerinden aldığı boş kağıda imzalı dilekçelerinin kaygısına düştü. Bakanlar arasında, 59'uncu hükümeti kurarken Erdoğan'a, "Elini rahatlatmak" amacıyla nezaketen verdikleri dilekçelerin yapılacak bir revizyonda kullanılıp kullanılmayacağı tartışılmaya başlandı. 
     Bakanlar çevreleriyle Başbakan Erdoğan'ın kabine revizyonunu kesinlikle parti içinde tartıştırmadan gerçekleşeceği değerlendirmesini yaptı. Bakanlara göre Erdoğan, partinin kurullarıyda ve 27-29 Ağustos tarihlerinde Kızılcahamam'da yapılacak milletvekili kampında revizyon konusunu kesinlikle gündeme getirmeyecek. Erdoğan tek başına karar verirken, yalnızca Dışişleri Bakanı ve Başbakan Yardımcısı Abdullah Gül ile revizyonun sayısı ve isimlendirme konusunda istişarede bulunacak. Parti yönetimine göre ise Recep Tayyip Erdoğan'ın "nezaketen" değiştirilecek bakanlardan istifalarını isteyecek. 
     AKP'li bakanlar ve milletvekillerine göre değiştirilecek bakan sayısı sınırlı olacak. Değiştirilecek bakan sayısının beşi geçmemesi, öncelikle sağlık sorunları olan bakanların değiştirilmesi ve Ulaştırma Bakanı Binali Yıldırım başta olmak üzere kamuoyunda eleştirilen bakanların yerlerini kesin olarak korumaları bekleniyor. 
     
</TEXT>
</DOC>
