<DOC>
<DOCNO> 272468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas13.html </URL>
<DATE> 2004/09/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Porno sanayi Bush'un kaybetmesi için dua ediyor 
</HEADLINE>
<TEXT>

     ABD'de Cumhuriyetçilerin hedeflerinden porno sanayisi, George W. Bush'un 2 Kasım'daki başkanlık seçimlerini kaybetmesi için dua ediyor. 
     Bush yönetiminin göreve geldiği Ocak 2001'de önceliklerinden birisi olan, ancak 11 Eylül 2001'deki saldırılarla ikinci plana düşen porno sanayisinin önüne set çekmek için, Cumhuriyetçilerin Bush'un yeniden seçilmesi halinde harekete geçmesi bekleniyor. 
     ABD'de 1973'ten bu yana ''neyin pornografik olduğu, neyin olmadığı'' konusunda yasalarda herhangi bir değişiklik yapılmaması Cumhuriyetçi kesimin büyük tepkisini çekiyor. 
     Son yıllarda çocuk pornosuna yönelik tepkiler nedeniyle ortalığı boş bulan yetişkin pornosu üreticileri de ABD'de büyümelerini her geçen yıl sürdürüyor. 
     Çoğunluğu California eyaletindeki San Fernando Vadisi'nde yer alan 200'den fazla stüdyoda her yıl 11 binden fazla film çeken porno sanayisinin ülkede ve dünyada on milyarlarca doları aşkın pazar payı bulunuyor. 
     Cumhuriyetçiler, seçim kampanyası döneminde porno sanayisinin önünü kesmeye kararlı olduklarının işaretini verirken, Adalet Bakanlığı'nın bu sektörle ilgili bölümünün en üst düzey yetkilisi Andrew Oosterban, porno sanayisinin bu tutumunu ve gelişmesini değiştirmek için her şeyi yapacaklarını söylüyor. 
     Adalet Bakanı John Ashcroft'un da şubat ayında bu sektörün en büyük düşmanlarından birisi olarak tanınan ve Ulusal Pornografiyle Mücadele Derneği kurucusu Bruce Taylor'ı danışman olarak ataması, porno film üreticilerinin kabusu oldu. 
     80'li yıllardan bu yana porno ile mücadeleyi ilke edinen bu ismin ABD Adalet Bakanlığı'na danışman olarak atanması, düşünce özgürlüğü savunucularının da büyük tepkisini çekti. 
     İsimlerinin açıklanması istemeyen bazı porno film yapımcıları, ''Adalet Bakanlığı'nda kendilerini Tanrı'nın dünyadaki memurları olarak gören böyle isimler olduktan sonra, porno sanayisine yönelik saldırıların da artık sağ kesim tarafından hoş karşılanacağını'' belirtiyorlar. 
     Bir başka yapımcı da ''Umarız, Bush 2 Kasım'da Beyaz Saray'dan gider'' diye konuşurken, muhafazakar kesim porno sanayisine tanınan serbestinin aile kavramının tahrip olmasına yol açan nedenlerden birisi olduğunu savunuyor. 
     
</TEXT>
</DOC>
