<DOC>
<DOCNO> 267374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo08.html </URL>
<DATE> 2004/08/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Süper Lig'de bugün... 
</HEADLINE>
<TEXT>

     Birinci Süper Lig'in 4. haftasının son karşılaşmaları bugün oynanacak. Beşiktaş, İsmetpaşa Stadı'nda Gaziantepspor'u ağırlayacak Trabzonspor zorlu rakibi Gençlerbirliği ile karşı karşıya gelecek. Diyarbakırspor, Malatyaspor ile Ankaragücü ise A. Sebatspor ile karşılaşacak. 
     TRABZONSPOR - GENÇLERBİRLİĞİ 
     Dinamo Kiev şoku artık geride kaldı ve Trabzonspor bu sezon için kendine yepyeni bir sayfa açtı. Toparlanan Bordo-Mavili futbolcular da iddialı, Ziya Doğan'da... Rakip Gençlerbirliği, hedef 3 puan. 
     
     Herşey tersine döndü 

     Geçtiğimiz hafta içinde herşey mükemmel gidiyordu. Takımdaki moral motivasyon üst düzeyde, camia Şampiyonlar Ligi'ne katılma iddiası nedeniyle mutluydu. 
     Ancak Dinamo Kiev yenilgisiyle herşey tersine döndü. Ancak Trabzonspor yaralarını kısa sürede sardı. Teknik Direktör Ziya Doğan Kiev maçı sonrasında futbolcularıyla toplantı yaparken, Başkan Atay Aktuğ da idmana giderek oyunculara tam destek verdi. İşte Karadeniz ekibi artık gözünü tamamen lige çevirdi. Rakip ise UEFA Kupası'nda tur atlayan Gençlerbirliği. 
     
     Taraftarlara seslendi 

     En büyük sıkıntı, teknik direktör Ziya Doğan'ın sezon başından beri değişmeyen sıkıntısı kadro zaafı... Bunun dışında herşey yolunda. Doğan da zorlu 90 dakika öncesinde oldukça iddialı "Ligde iyi gidiyoruz. Üç maçımızı da kazandık. Liderliğimizi sürdürmek istiyoruz. Kiev maçı geride kaldı. Artık önümüze bakmalıyız. İyi bir takım olduğumuzu gösterme zamanı. Taraftarlarımız haklı olarak moralsiz. Onlara galibiyet hediye etmemiz gerek. Gençlerbirliği çekinilmesi gereken bir rakip. Dikkatlı olmalıyız." 
Trabzonspor Petkoviç, Emrah, Tayfun, D’Haene, Young, Gökdeniz, Hüseyin, Thijs Adem , Celalettin, M.Yılmaz, Fatih. 
     Gençlerbirliği Ömer, El Saka, Ümit, Baki, Mehmet Nas, Skoko, M.Gürsel, Sedat, Flip, Youla, Boliç. 
     Stat H. Avni Aker. 
     Saat 18.00. 
     Hakem İsmet Arzuman. 
     Yayın TRT 1. 
     
     Arzuman uğurlu geliyor 

     Trabzonspor-Gençlerbirliği maçını Süper Lig’in tecrübeli hakemlerinden İsmet Arzuman yönetecek. Karadeniz temsilcisi, İsmet Arzuman’ın son 6 sezonda görev yaptığı 9 maçta, 6 galibiyet, 1 beraberlik alırken, 2 kez de sahadan puansız ayrıldı. Arzuman’lı Gençlerbirliği ise, çıktığı 9 karşılaşmada 4 kez üç puan sevinci yaşarken, 2 beraberlik, 3 de mağlubiyet aldı. 

     
</TEXT>
</DOC>
