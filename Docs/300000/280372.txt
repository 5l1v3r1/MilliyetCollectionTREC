<DOC>
<DOCNO> 280372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy03.html </URL>
<DATE> 2004/10/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Demirel, sağda birleşme bekliyor 
</HEADLINE>
<TEXT>

     9. Cumhurbaşkanı Süleyman Demirel, soldaki CHP 
     ve YTP'nin birleşmesinin yetersiz olduğu, bütünleşmenin diğer sol partileri de kapsaması gerektiğini belirtirken, sağda da seçim öncesine kadar bir birleşmenin gündeme geleceğini söyledi. Demirel, Türkiye siyasetinin 4-5 partiden fazlasını kaldırmayacağına işaret etti. Avrupa Komisyonu'nun Türkiye'ye ilişkin İlerleme Raporu'ndaki "azınlıklar" tanımını eleştirerek "Türkiye birliği, Avrupa Birliği'nden önemlidir" diyen Demirel, AB yolunun "ne kadar dikenli olursa olsun" aşılacağını bildirdi. Demirel ANKA'ya yaptığı açıklamada Türkiye'nin AB süreci, Kerkük ve diğer dış polika konuları ve iç siyasetle ilgili konularda önemli mesajlar verdi. CHP ve YTP'nin birleşme kararı anımsatılan Demirel, "Sağ bundan bir ders çıkarmalı mı " sorusuna yanıtlarken, bu birleşmenin yetersiz olduğunu söyledi. Demirel, DSP, SHP gibi partileri anımsatarak solun hala parçalı olduğuna işaret ederken, "Soldaki birleşme bütün bunların birleşmesiyle olur. Zaman içerisinde hepsinin bir araya gelebileceği kanaatindeyim. Toparlanmak biraraya gelme ancak öyle olur" dedi. 
     
     "SAĞDAKİ PARTİLER DE BİR ŞEKİL BULACAKTIR" 
     Sağda da birleşmenin gündeme geleceğini söyleyen Demirel, "Sağdaki partiler de seçimden hemen evvel bir şekil bulacaklardır. Ya bir çatı altında toplanma veyahut bir program etrafında toplanma gibi. Bu beraberliği arayacaklardır" dedi. 
     Herkesin parçalanmışlıktan dersini aldığını söyleyen Demirel, "Parçalanmışlığı devam ettirecek bir siyaset yapmak mümkün değildir. Birer birer yok olacaklardır" diye konuştu. 
     Demirel, "Parlamento dışında kalmış, maddi imkanları olmayan bir siyasi partiyi, arkasında ümit vaat eden gelecek için ümit vaad eden desteği olmayan bir siyasi partiyi ayakta tutmak mümkün değildir" dedi. 
     Süleyman Demirel, "Yeni oluşumlara şans tanıyor musunuz" sorusuna olumsuz yanıt verirken, "Ancak bütünleşme şeklinde yeni oluşum olabileceğine" dikkat çekti. Demirel, "Türkiye'de zaten 18-20 parti var. 18-20 parti çok. Siyaset sahnesi 4-5 partiden fazlasını kaldırmaz. Kaldırmıyor da zaten. Bu 18-20 parti dağılmanın, ufalanmanın siyasetteki adıdır" diye konuştu. 
     
     AB'DE DİKENLİ YOLLAR AŞILACAK 
     Demirel, Avrupa Birliği ile ilgili gelişmelere de değinirken, olumlu mesajlar verdi. Soğuk savaşın sona ermiş olmasına rağmen AB ve Avrupa ekonomisi için Türkiye'nin önemli bir ülke olduğunu vurgulayan Demirel, bunun izleyen dönemde Avrupa halkları tarafından anlaşılacağını söyledi. 
     "Avrupa hükümetleri Türkiye'nin önemini kendi halklarına anlatmalıdırlar" çağrısında bulunan Demirel, Türkiye'nin de üzerine düşeni yapacağını söylerken, "27 ülkeyi içine alan Avrupa'nın Türkiye'yi dışında bırakması birlik kavramına da aykırıdır. Tüm bunlara bakaraktan yol ne kadar dikenli olursa olsun bunun aşılacağı hem tarih alınacağı, hem müzakerelerin başarıyla neticelendirileceği, hem de müzakere sonrası hem parlamentolardan veya referandumlardan bu anlaşmanın geçeceği ve Türkiye'nin tam üye olacağı kanaatindeyim" dedi. 
     AB Komisyonu'nun Türkiye'ye yönelik "müzakerelere başlansın" tavsiyesinin Avrupa Konseyi'nden geçeceği tahmininde bulunan Demirel, "Eğer komisyon deseydi ki 'Türkiye hazır değildir, tarih vermeyin, müzakereye başlamayın', bunu aksine çevirmek zordu. Ben Avrupa hükümet ve devlet başkanlarının Türkiye'yi bir süprizle karşı karşıya bırakacaklarını sanmıyorum" diye konuştu. 
     
     İKTİDARA "ABARTLI BEKLENTİ YARATMA" UYARISI 
     Demirel, AB konusunda "Türkiye'de abartılı beklentiler yaratıldığını" belirtirken, Türk halkına AB'yi isteyip istemediği sorulduğunda yüzde 77'sinin evet karşılığını verdiğini, bunun gerekçesini ise "zengin olmak" isteği olarak açıkladığını vurguladı. 
     Demirel, "AB ile müzakereye başladığımız zaman AB'ye üye oluyor değiliz, o intiba yaratıldı. AB'ye daha 10 sene var üye olmamıza. Şimdi 17 Aralık'ta Avrupa Konseyi karar verdi. Türkiye nisandan itibaren müzakereye başlayacak diye. 
     Nisanda Türkiye zengin olacak değil ki ya da bu kararın verildiği 18 Aralık sabahı zengin olacak değil ki. Ama o intiba yaratıldı, abartılı olan bu" diye konuştu. 
     
</TEXT>
</DOC>
