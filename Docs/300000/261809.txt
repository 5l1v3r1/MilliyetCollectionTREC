<DOC>
<DOCNO> 261809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo24.html </URL>
<DATE> 2004/08/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
'Rüya Takım', hem millilerimize hem seyirciye bayıldı... 
</HEADLINE>
<TEXT>

     ABD Milli Takım Antrenörü Larry Brown, A Milli Basketbol Takımı'nı beğendiğini söyledi. 
     ''Rüya Takım''ın bugünkü antrenmanı sonrası basın mensuplarının sorularını yanıtlayan Brown, Türk milli takımının kendilerine karşı çok iyi mücadele ettiğini dile getirdi. 
     Brown, Avrupa'da basketbol kurallarının çok farklı olduğunu vurgulayarak, şöyle konuştu 
     ''Burada birçok takım alan savunması yapıyor. Türkiye de Yeni Zelanda ile yaptığı ikinci maçın uzatmalarında aynı şeyi yaptı. Ama dün bize karşı bunu fazla kullanmadılar. Hidayet'in takıma katılmasıyla daha güçlü olacaklar. Avrupa takımları uzun süre birlikte oynadığı için daha takım gibi oynuyorlar. Bencil oynamıyorlar. Böyle takımlara karşı tecrübe çok önemli'' diye konuştu. 
     Dünkü maçta Abdi İpekçi Spor Salonu'ndaki atmosferin de muhteşem olduğunu kaydeden ABD'li çalıştırıcı, ''Yarınki maçı da sabırsızlıkla bekliyoruz'' dedi. 
     Brown, Türkiye'de güvenlik konusunda kaygılarının bulunup bulunmadığı yönündeki soruyu ise ''Güvenlik konusunda hiçbir endişemiz yok. Böyle olsaydı buraya gelmezdik. Müthiş bir güvenlik ağı kurulmuş. Atina'da aynı şeyin olacağını düşünüyoruz'' şeklinde konuştu. 
     Larry Brown, Türkiye'yi çok beğendiğini, İstanbul'un güzel olduğunu, ailesinin gelmesiyle daha mutlu olacağını dile getirdi. 
     
     Taraftarların ayakta alkışlaması 
     ABD'li antrenör kendilerine gösterilen ilgi konusunda ise Türk taraftarlarının kendilerini ayakta alkışlayarak karşılamasının anlamlı olduğunu söyledi. 
     Brown, Almanya'da aynı ilgiyle karşılandıklarını kaydederek, ''Almanlar takımlarının kazanması için destek vermesine rağmen bize de sevgi gösterisinde bulundular. Sırbistan-Karadağ'da da aynı şekilde karşılandık'' dedi. 
     
     Dış şutlar umrumda değil 
     Alan savunması karşısında zorlanan ve dün Türkiye karşısında dış atışlarda başarısız kalan ABD'nin çalıştırıcısı, dış şutların umurunda olmadığını ifade etti. 
     Brown, içerden yüzde 60 şut isabetiyle oynadıkları sürece dış atışların kendisi için önemli olmadığını vurgulayarak, şöyle konuştu 
     ''Yine de dış atışlara ihtiyacımız olacak. Maçı içerden bulduğunuz sayılarla kazanırsınız. Bize karşı 3 sayılık basket atmaya çalışan takımları hızlı hücumlarla vuracağız. İçerden güçsüz olduğumuzu düşünenler Tim Duncan gibi bir oyuncuya sahip olsalardı içerden oynarlardı. Olimpiyat Oyunları'nda Arjantin, İspanya ve Sırbistan- Karadağ gibi güçlü ülkelerle mücadele edeceğiz. Henüz hazır değiliz, ama başarılı olacağız.'' Amaçlarının en iyi oyuncularla değil, en iyi takımla oyunlara gitmek olduğunu kaydeden Brown, ''1992 ve 1996 yılındaki takımla bu yıl ki takım çok farklı. Tam benim istediğim şartlarda takım oluşturulmadı. Ben 4 skorer oyun kurucu ve daha uzun hazırlık dönemi istedim. Keşke 18-20 kişilik kadroyla başlayıp oyunlarda mücadele edecek ekibi kurabilseydik. Böylesi bizim için daha iyi olurdu'' diye konuştu. 
     
     Mehmet ve Hidayet başarılı olacak 
     Larry Brown, Amerikan Profesyonel Basketbol Ligi'nde mücadele eden Türk oyuncular Mehmet Okur ve Hidayet Türkoğlu'nun başarılı olacağını söyledi. 
     Brown, özellikle eski oyuncusu Mehmet'in Utah Jazz'da güzel işler yapacağını vurgulayarak, ''Mehmet, Utah Jazz'a gitmekle iyi tercih yaptı. Hidayet ise Orlando Magic'e transfer oldu. Şimdi aynı konferansta yer alacağız. Hidayet her şeyi yapabilen komple bir oyuncu. Kendisini çok geliştirdi. Hidayet'i yakından izlemek çok keyifli olacak'' diyerek sözlerini tamamladı. 
     
     Çalıştılar 
     ABD milli takımı, Olimpiyat Oyunları çerçevesinde çalışmalarını bugünkü antrenmanla sürdürdü. 
     Larry Brown yönetiminde çalışan ''Rüya takım''ın bugünkü antrenmanını Türk basını ilk kez izleme fırsatı buldu. 
     Çalışmanın son 30 dakikasını izleyen Türk gazeteciler, daha sonra teknik heyet ve oyuncularla röportajlar yaptı. 
     Röportajlar sırasında oyunculardan Allen Iverson, aynı soruların sıkça sorulduğu gerekçesiyle tepki gösterdi. 
     Oyuncular, antrenman sonrasında ABD konsolosluğunda görevli vatandaşlarıyla bol bol fotoğraf çektirdi. 
     
</TEXT>
</DOC>
