<DOC>
<DOCNO> 274893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur19.html </URL>
<DATE> 2004/09/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gece kulübünde silahlı kavga... 
</HEADLINE>
<TEXT>

     İzmir'in Basmane Semti'ndeki gece kulübünde, 1 kişi ölümü ve 5 kişinin yaralanmasıyla sonuçlanan silahlı kavganın, alacak-verecek meselesinden kaynaklandığı ileri sürüldü. 
     Alınan bilgiye göre, Asayiş Şube Müdürlüğü Cinayet Büro Amirliği ekipleri tarafından gözaltına alınan Ali T, Hakan D. ve Ferhat A, olayla ilgili ifade vermeyi reddetti. 
     Gözaltındaki zanlıların, yaralama, ateşli silahlar kanununa muhalefet gibi suçlardan poliste kayıtlarının bulunduğu belirtildi. Olay yerindeki görgü tanıklarının ifadelerine başvuran polis, 3 zanlının sabaha karşı gece kulübüne gelerek Ali Rıza Açık'ı aradıklarını, kapıdaki görevlilerin kendilerini içeri almamaları üzerine silahlarını çıkarıp zorla gazinoya girdiklerini ve çevreye ateş açtıklarını, daha sonra da gazinoda müşteri olarak bulunan ve kaçmak isteyen Ali Rıza Açık'ı kovalayarak, kurşunladıklarını belirledi. 
     Yetkililer, öldürülen Ali Rıza Açık ile Ali T, Hakan D. ve Ferhat A. arasında alacak-verecek konusundan husumet olduğu iddialarının ortaya atıldığını, bunun araştırıldığını belirtti. 
     Basmane'deki gece kulübünde sabaha karşı çıkan kavgada, garsonlar Esmer Ayırtır, Emir Eren, Celal Kurtaş, Turgut Pur ve Faik Sami Suçsüzen ile müşteri olarak bulunan Ali Rıza Açık silahla yaralanmıştı. Açık, kaldırıldığı hastanede ölmüş, olay yerinden kaçan Ali T, Hakan D. ve Ferhat A, polisin takibi sonucu, olayda kullanılan 2 silahla yakalanmıştı. 
     
</TEXT>
</DOC>
