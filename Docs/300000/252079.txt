<DOC>
<DOCNO> 252079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/yasam/axyas02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocukluğumu bir kamyona sattılar' 
</HEADLINE>
<TEXT>


12 yaşında tecavüz sonucu anne oldu. Ailesi, yaşını büyütüp tecavüzcüsüyle evlendirdi. Şimdi A.T.'nin tek umudu adalet 

YAŞAR ANTER Muğla DHA 

Milas'ta tecavüz sonucu 12 yaşında anne olan ve ailesi tarafından yaşı büyütülerek hapisteki tecavüzcüsü Ferit Çiçek'le evlendirilen A.T. için umut ışığı doğdu. 
Milas'a bağlı bir köyde ilköğretim okulu 6. sınıf öğrencisi A.T., 3 yıl önce 10 yaşındayken, Çiçek'in 22 tecavüzüne uğradı. Çiçek'in 2 yıl boyu ölüm tehdidiyle tecavüz ettiği A.T.'nin, Temmuz 2003'te bebeği oldu. A.T., öğretmenlerine "Okumak istiyorum" diyerek başına gelenleri anlatınca, olay güvenlik güçlerine yansıdı. 

Tecavüzcüyle 'anlaşma ' 
'Kader' adı verilen bebek çocuk yuvasına teslim edilirken, yakalanan Çiçek de 18.5 yıl ağır hapis cezasına çarptırıldı. Ancak Çiçek'in ailesi küçük annenin ailesiyle anlaştı. 
Bunun üzerine baba Mehmet ve anne Ümmühan T., Aydın 2. Asliye Hukuk Mahkemesi'ne başvurup nüfusta doğum tarihi 5 Mayıs 1991 gözüken kızlarının aslında 5 Mayıs 1988'de doğduğunu ileri sürdü ve iki tanık gösterdi. Mahkeme de A.T.'nin yaşını büyüttü. Böylece nik hlanabileceği 16 yaşına 'çıkan' küçük kız, Muğla Kapalı Cezaevi'nde 10 Haziran 2004'te Çiçek'le evlendirildi. Çiçek'e de hapisten salıverilme imk nı doğdu. 
Bu sırada Milas ve Muğla Nüfus Müdürlükleri'ne "A.T.'nin 5 Mayıs 1988'de doğması mümkün değil. Annesi o zaman başka biriyle evliydi" diye ihbar geldi. Yapılan incelemede de Ümmühan T.'nin ilk eşinden Mayıs 1990'da boşandığı, küçük kızın babasıyla 30 Nisan 1991'de hamileyken evlendiği belirlendi. 
Röportaj için bile para istedi 
Bu gelişme üzerine Milas Nüfus Müdürlüğü'nün suç duyurusuyla Muğla Ağır Ceza Mahkemesi'nde baba Mehmet T. ve eşi hakkında 'resmi makamlara yalan beyanda bulunmak' suçundan 3 - 8 yıl arası hapis cezası istemiyle dava açıldı, yaş büyütme kararının iptali istendi ve Çiçek'in salıverilme işlemleri de durduruldu. 
Baba Mehmet T., gelişmelerin ardından kızıyla görüntülü röportaj talebinde bulunan gazetecilerden para ve iş istedi. 10 aydır işsiz olduğunu belirten T, "Bütün televizyonlar ve gazeteler kızımın peşinde. Kızımı evlendirdim, ben de kendi hayatımı düşünmek zorundayım. Ferit hapisten çıktıktan sonra kızım mutlu olur, bebeğini de yanına alır, geçinir giderler" dedi. 

'Devlet peşini bırakmaz' 
Muğla Valisi Hüseyin Aksoy da, aileye çocuğun eğitimi ve bakımını üstlenme ve yardım yapacakları sözü verdiklerini ifade ederek, şu açıklamayı yaptı 
"Kesinlikle evlendirmemelerini söylemiştik, ancak küçük kızı evlendirip hayatını kararttılar. Adaleti kandırma yolunu seçtiler. Aile hakkında gerekli yasal işlemleri başlattık. Ayşe'nin hayatının kararmaması için devlet olarak ne gerekiyorsa yapacağız." 

'Başka çaren yok dediler' 

Küçük A.T. de, "Öğretmen olmak istiyordum ama beni bir kamyon parası karşılığı, 10 - 12 milyar liraya sattılar" deyip şöyle konuştu "Ferit hapisten kurtulsun dediler, hayatımı kararttılar. Babam parayla kamyon alıp çalıştıracakmış. Bunalımdayım. Her an canıma kıyabilirim. Babam sürekli, 'Başka çaren yok, seni kimse bu saatten sonra almaz sokakta kalırsın, biraz sabret mutlu olursun. Aslında fena çocuk sayılmaz, tarlası, traktörü var' diyerek ikna etmeye çalıştı. Arkadaşlarım sokakta oynarken ders çalışıp geleceğini hazırlarken, ben koca beklemek istemiyorum." 


</TEXT>
</DOC>
