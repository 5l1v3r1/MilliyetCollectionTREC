<DOC>
<DOCNO> 284674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur04.html </URL>
<DATE> 2004/10/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İncirlik'te ABD'li askerlerin "handmade" tutkusu... 
</HEADLINE>
<TEXT>

     Adana'nın ''Küçük Amerika'' olarak bilinen İncirlik beldesi sınırlarındaki hava üssünde görev yapan ABD'li askerlerin giyimdeki tercihi ''handmade'' oldu. 
     Konfeksiyonun verdiği doymuşluk nedeniyle el yapımı giysilere daha fazla ilgi gösteren ABD'li askerler, son zamanlarda satış sıkıntısı yaşayan esnaftan en fazla terzilerin yüzünü güldürüyor. 
     Belde girişinden itibaren sıralanan terziler, müşterilerine en özenli el yapımı giysileri sunmak için büyük çaba sarf ediyor. 
     Bazı askerler ise gördükleri memnuniyet nedeniyle sipariş üzerine elbise diktirip, konfeksiyona doyan yakınlarına en prestijli armağan olarak vermek için ABD'ye götürüyorlar. 
     Terziler, sadece takım elbise, etek, pantolon değil, gece elbisesinden iç çamaşıra, rahip ve ayin giysileriyle dansöz kıyafetine kadar her türlü giyeceği diktiklerini belirttiler. 
     ''Goold Star'' adını verdiği terzi dükkanında müşteri memnuniyetini en üst seviyede tutmak için manifaturacılık işini de birlikte yürüten Ahmet Gültaş, şunları söyledi 
     ''Başlangıçta sadece terzi dükkanımız vardı. Ancak, bazı ABD'lilerin kent merkezine gidip kumaş bulmaları zor olduğu için manifaturacılığa da başladık. Kumaşı beğeniyorlar, hangi modelin hangi kumaşa daha iyi olacağı konusunda bizden fikir alıp siparişi veriyorlar.'' ABD'lilerin, özellikle provalar sırasında mutlu olduklarını belirten Gültaş, ''Bazı müşterilerimize de kendi kafasında tasarladığı giysiyi dikip teslim ediyoruz. Böylece bir yerde onların hayalini de gerçekleştirmiş oluyoruz'' dedi. 
     
</TEXT>
</DOC>
