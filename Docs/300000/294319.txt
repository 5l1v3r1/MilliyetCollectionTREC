<DOC>
<DOCNO> 294319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/siyaset/siy01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'da Arslan dönemi 
</HEADLINE>
<TEXT>


Özkaya emekliye ayrıldı, hemen ardından 16. Hukuk Dairesi Başkanı Osman Arslan, 7 aday arasından Yargıtay Başkanı oldu 

ANKARA Milliyet 


Yaş haddinden emekliye ayrılan Eraslan Özkaya'dan boşalan Yargıtay Başkanlığı'na 16. Hukuk Dairesi Başkanı Osman Arslan seçildi. 
Yargıtay'daki seçim turları dün sabah başladı. 7 adayın yarıştığı ilk turda Arslan 62, 1. Hukuk Dairesi Başkanı Orhan Uzgören 30, 3. Hukuk Dairesi Başkanı Nihat Yavuz 32, 4. Hukuk Dairesi Başkanı Bilal Kartal 21, 19. Hukuk Dairesi Başkanı Coşkun Koçak 35, 6. Ceza Dairesi Başkanı Mustafa Aydın 35, 9. Ceza Dairesi Başkanı Hasan Gerçeker de 19 üyenin oyunu aldı. Ancak hiçbir adayın 250 üyeden 126'sının oyunu alamaması nedeniyle 2., ardından 3. tura geçildi. En yüksek oyu alan Arslan 3. turda da salt çoğunluğa denk gelen 126 oya ulaşamadı. 

4. turda kazandı 
Uzgören'in katılımıyla yapılan 4. turda 135 üyenin oyunu alan Arslan, başkanlığa seçildi. Uzgören 74 oyda kalırken, 19 oy boş çıktı, 10 oy da geçersiz sayıldı. 
Mazbatasını Başkan Vekili Mehmet Handan Surlu'dan alan Arslan, şunları söyledi 
"Beni bu göreve layık gören arkadaşlarıma teşekkür ediyorum. Devletin diğer erkleri olan yasama ve yürütme siyasi organlardır. Yargıtay, 1968'den bu yana olduğu gibi aynı titizlikle adalet dağıtımını sürdürecek. Benim gibi Kırıkkaleli olan Surlu'dan mazbatamı aldığım için de çok mutluyum." 
Yargıtay 8. Ceza Dairesi Başkanlığı için yapılan seçim 256 tur sürmüş ve yaklaşık 1 yılda sonuçlandırılabilmişti. Yargıtay Başkanlığı seçiminin de uzaması bekleniyordu. 4 yıllığına seçilen Arslan, 21 Aralık 2007'de yaş haddinden emekliye ayrılacağı için 3 yıl görevde kalacak. 

O da Beşiktaş kongre üyesi 

21 Aralık 1942'de Ankara Kalecik'te doğan Arslan, Kırıkkale Lisesi ve Ankara Üniversitesi Hukuk Fakültesi'ni bitirdi. Arslan, 1987'de Yargıtay üyeliğine seçildi, 3 dönemdir daire başkanlığı yapıyor. Evli ve 3 çocuk babası Arslan'ın oğlu da Danıştay'da tetkik h kim. Emekliye ayrılan Özkaya gibi Beşiktaş kongre üyesi olan Arslan'ın ismi, seçim öncesinde "hacı" olmasıyla da gündeme gelmişti. Yargıtay'ın hacca gittiği bilinen ilk başkanı olan Arslan, Yargıtay Başkanlar Kurulu'nun son dönem toplantılarında yargıya yönelik yıpratma kampanyası yürütüldüğünü söylemişti. 


</TEXT>
</DOC>
