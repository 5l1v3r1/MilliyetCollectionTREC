<DOC>
<DOCNO> 286289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/yazar/guclu.html </URL>
<DATE> 2004/11/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yabancı dille eğitim 2 
</HEADLINE>
<TEXT>


Milli Eğitim Bakanlığı'nın, yeterince öğretmen yok gerekçesiyle anadolu liselerinde yabancı dille eğitimi zorunlu olmaktan çıkarma girişimi, bir kez daha büyük tartışmalara neden oluyor. 
"Biz sömürge ülkesi miyiz ki okullarımızda yabancı dille eğitim yapılıyor" diyen gruplar karara destek çıkarken, özellikle köprü anadolu liselerinin öğrenci veli ve mezunları söz konusu girişime ve destekleyenlerin söylemlerine şiddetle karşı çıkıyorlar. 
Onca sorun içerisinde bir yabancı dil tartışmamız eksikti. O da oldu. Bakan Çelik, polemik yaratmak konusunda iyice uzmanlaştı. Hangi konuya el atsa ortalık bir anda alevleniyor. 
Daha önce defalarca yazdık. Ama bir kez daha hatırlatmakta yarar görüyoruz. Anadolu liseleri modeli tıpkı Köy Enstitüleri gibi dünya eğitim literatürüne girmiş, bize özgü bir model. Çocuklarımıza daha iyi yabancı dil öğretme arayışının bir ürünü. Bugüne kadar devam etmesinin nedeni de yerine daha iyi bir modelin konulamaması. 
Herkese değil de isteyene yabancı dilin öğretilmesini amaçlayan basamaklı kur sistemi de tıpkı süper liseler gibi anadolu liselerinin kapısına kilit vurma projelerinden biriydi ama başarıya ulaşamadı. 
Her şeyden önce şunun altını bir kez daha çizmekte yarar var. Ne benim ne de anadolu liselerindeki eğitimin mevcut haliyle devam etmesini isteyenlerin, ille de yabancı dille eğitim yapılsın diye bir takıntıları yok. Bizim istediğimiz, çocuklarımıza en azından bir yabancı dilin en iyi şekilde öğretilmesi. Öğretilsin de nasıl öğretilirse öğretilsin. Milli Eğitim Bakanlığı'nın bu konuda yapacağı en akıllıca iş, anadolu liselerinde yabancı dille eğitime son verilmesi kararını almadan önce, onun yerine koyacağı daha iyi bir modeli kamuoyuna anlatmak olmalıydı. 

Türkçe eğitime alternatif mi 
Yabancı dille eğitim Türkçe eğitimin önünde bir engel mi Evet diyenlerin bir kez daha düşünmelerinde yarar var. Rakamlar ortada, ilköğretimden üniversiteye kadar yabancı dille eğitim yapan tüm okulları toplasanız, genel öğrenci oranının yüzde beşini bulmaz. Bu konuda asıl sorgulamamız gereken, geride kalan yüzde 95'e daha iyi bir Türkçe eğitimi verebiliyor muyuz Kaldı ki, anadolu liselerinde derslerin sadece bir bölümü yabancı dilde yapılıyor. Diğer dersler Türkçe ve mezunlarını klasik liselerden mezun olanlara göre çok daha iyi Türkçeye hakim kıldıkları kesin. 
Galatasaray Lisesi boşuna mı Fransızca eğitime yöneldi Atatürk ve arkadaşları TED Koleji'ni boşuna mı açtı Her gün yüz binlerce aile, çocukları anadolu liselerine girsin diye boşuna mı çaba harcıyor .. 
Kaldı ki hiçbir kurum hiç kimsenin çocuğunu zorla alıp anadolu liselerine göndermiyor. Ayrıca ille de tümüyle Türkçe eğitim alsın diyenler için fazlasıyla seçenek var. Neden o seçenekleri denemeyip de anadolu liselerini yok etmeye çalışıyorlar, anlamak mümkün değil. 
Gelelim Türkçe eğitimine. Bu konuda çok büyük bir eksiğimiz olduğu kesin. Üniversitelere h l zorunlu Türkçe dersi koymaktan daha utanç verici ne olabilir ki Bu iş ilköğretimde bitmeli ama doğru düzgün bir dil eğitimi veremediğimiz için üniversiteye kadar sarkıyor. Orada tamamlandığını söylemek de fazla iyimserlik olur. 
Çocuklarımızın kendilerini en iyi şekilde ifade edebilmeleri, okuduklarını anlayabilmeleri, düşünce ufuklarını genişletebilmeleri için elbette Türkçe eğitimine çok daha fazla önem vermeliyiz. Yabancı dil ne kadar iyi öğrenilirse öğrenilsin anadildeki zenginliği sağlayamaz. İşte bu yüzden yabancı dille uğraşanların bu eforlarını Türkçeyi daha iyi nasıl öğretiriz'e harcamalarında yarar var. 



</TEXT>
</DOC>
