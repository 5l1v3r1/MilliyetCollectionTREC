<DOC>
<DOCNO> 259481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/siyaset/axsiy01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski DEP'liler Türkiye'den ayrı devlet istemiyoruz 
</HEADLINE>
<TEXT>


TİSK Başkanı Refik Baydur, görüştüğü eski DEP milletvekillerinden 'bölücülüğe prim vermemelerini' istedi. DEP'liler de, "Bazı hatalarımızı kabul ediyoruz" dediler 

ANKARA Milliyet 


Eski DEP milletvekilleri, Abdullah Öcalan'ı "cani", Kürtleri "etnik topluluk" olarak nitelendiren, arabuluculuk çabası nedeniyle de DEHAP'ı eleştiren Türkiye İşveren Sendikaları Konfederasyonu TİSK Genel Başkanı Refik Baydur'a "Yaptığımız bazı hataları kabul ediyoruz" dedi. DEP'liler, dün "demokratik anlayışına itibar ettiklerini" söyledikleri, "Doğu kökenli Türk" olduğunu ifade eden Baydur'u makamında ziyaret etti. Görüşme öncesi DEP'lilerle basın açıklaması yapan Baydur, şunları söyledi 

'Öcalan bir cani' 
"Türkiye ulus devlettir. Resmi dili Türkçedir. PKK ve onun izinde yürüyen terörist kurum ve kuruluşlar, Türk insanının ve devletinin düşmanıdır. Öcalan dünyadaki terörün destekçisi ve tüm Türk vatanının düşmanıdır. Türkiye, bu caniye yaşama hakkı tanımıştır. 40 bin kardeşimizin katledilmesine emir veren caniye, asgari ücretli evladımızın ödediği vergiyle yaşam hizmeti verilmektedir. Buna herkes saygı duysun." Baydur, DEP'lilere de hatalarını yinelememeleri, bölücülüğe prim vermemeleri bayrağa, cumhuriyete, Atatürk'e sadık olmalarını önerdi. 
Toplantı sırasında Baydur'un sözlerine tepki vermeyen DEP'liler, basına kapalı görüşmede de "Geçmişteki bazı hataları kabul ediyoruz. Yeni bir devlet düşünmüyoruz. Türkiye'den ayrı, yeni bir devlette yaşamak istemiyoruz" dediler. Cezaevinden tahliye edildikten sonra PKK ve Öcalan'la görüş ayrılığı içinde oldukları iddia edilen DEP'lilerin bu tavrı, ayrılığın daha da derinleştiği şeklinde yorumlandı. 

'Tabular yıkılacak' 
Eski DEP milletvekilleri, daha sonra Hak - İş Genel Başkanı Salim Uslu'yu ziyaret etti. Uslu, eski DEP'lilerin demokrasinin kurumsallaşmasına önemli katkı yaptıklarını belirterek, "Türkiye'de yıkılma olacaktır. Bu, tabular ve dokunulmazların yıkılması olacaktır" dedi. Uslu, devletin sürekli bölünme tehdidi algılaması içinde olmasının büyük bir zaaf olduğunu ifade etti. Leyla Zana ve diğer DEP'lilerin tahliye edildikten sonra barış yanlısı söylemlerini destekleyen Uslu, "Şiddetin durması için tek tarafın talebi yetmez. Barışa herkesin katkıda bulunması gerekir" diye konuştu. 


</TEXT>
</DOC>
