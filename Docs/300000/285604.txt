<DOC>
<DOCNO> 285604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/siyaset/axsiy01.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İftar kriteri 
</HEADLINE>
<TEXT>


Erdoğan'ın, "Bölgelerinize, iftar yemeklerine gitmiyorsunuz. Sonra da grupta söz istiyorsunuz" sözleri tartışma çıkardı 

Abdullah Karakuş - Ankara 


Başbakan Recep Tayyip Erdoğan'la AKP milletvekilleri arasında grup toplantısının basına kapalı bölümünde iftar tartışması yaşandı. Erdoğan'ın söz vermediği bazı milletvekilleri toplantıyı terk etti. Erdoğan, hükümetin iyi çalışmasına rağmen AKP milletvekillerinin üzerlerine düşen görevleri yapmadığını söyledi. Gaziantep Milletvekili Nurettin Aktaş da bunun üzerine söz alarak konuşmak istedi. Ancak Erdoğan, Aktaş'ın söz isteğini, "Milletvekili olarak görevlerinizi yapmıyorsunuz. Seçim bölgelerinize, iftar yemeklerine gitmiyorsunuz. Teşkilatlarla ilgilenmiyorsunuz. Görevinizi hakkıyla yerine getirmiyorsunuz. Ondan sonra burada söz istiyorsunuz" diyerek geri çevirdi. 
Aktaş da bunun üzerine, "Niyet okuyucusu mu oldunuz Ne söyleyeceğimi nereden biliyorsunuz" diye tepki gösterdi. Sesini yükselterek, "İftar yemeğine de kiminle gideceğime siz mi karar vereceksiniz " diyerek tepkisini dile getiren Aktaş, daha sonra gruptan ayrıldı. Bazı milletvekilleri de Aktaş'ın ardından salondan çıktı. 

Fırçaya devam 
Erdoğan, milletvekillerine eleştirilerini de sürdürerek, "En az 15 günde bir illerinize gidip çalışmalar yapacaksınız. Halkla iç içe olacaksınız. Sorunlarla birebir ilgileneceksiniz. Bu işi gerekirse aynı ilin milletvekileri nöbetleşe yapabilir" dedi. 
Tokat Milletvekili Resul Tosun da söz isteyerek, "Fırça atmayacaksanız konuşacağım" dedi. Tosun, "Ben iftarlarımı çadırda açıyorum, belki bu dualar beni de bakan yapar" dedi. Erdoğan, "bakanların teşkilat ziyaretleri" hakkında konuşmak isteyen Denizli Milletvekili Mehmet Yüksektepe'ye de söz vermedi. 


</TEXT>
</DOC>
