<DOC>
<DOCNO> 284009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun08.html </URL>
<DATE> 2004/10/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
"İran'ın nükleer kapasitesi Türkiye'yi de ürkütmeli" 
</HEADLINE>
<TEXT>

     Washington'da Western Policy Center WPC adlı düşünce kuruluşunun düzenlediği panelde, Türkiye'nin de içinde bulunduğu Doğu Akdeniz bölgesinde geleneksel olmayan yeni olası tehditler tartışıldı. 
     Senatör Saxby Chambliss'in danışmanlarından Stephen Norton, panelde Avrupa ve ABD'nin güvenliğinin, Ortadoğu ile bağlantılı olduğunu söyledi. 
     Norton, ''Arap-İsrail çatışması, İran'ın nükleer programı, Afganistan'daki siyasi durumun gidişatı, Irak'taki durum ve teröristlerin kitle imha silahları elde etme arayışlarını'' bölgeye yönelik tehditler olarak sıraladı. Norton, bu tehditler karşısında Türkiye'nin AB'ye üyeliğinin hayati önem taşıdığını söyledi. 
     Hudson Institute adlı düşünce kuruluşunun uzmanlarından Enders Wimbush ise ''Türkiye AB'ye üye olmadığı takdirde, önünde yeni ortaklıklar için birçok seçenek açılacak'' dedi. 
     Wimbush, Türkiye'nin AB'ye üye olmadığı bir ortamda Rusya'nın büyük bir oyuncu olarak ortaya çıkacağını söyledi ve Türk-Rus ilişkilerinin son dönemde güçlendiğine işaret etti. Enders Wimbush, bu ilişkilerin güçlenmesinin sadece enerji işbirliğine bağlı olmadığını da kaydetti. 
     İsrail ile Hindistan arasındaki savunma ilişkilerine de dikkati çeken Wimbush, bu durumun, İsrail-Hindistan-Türkiye üçgeninde yeni bir savunma alışverişine neden olabileceğini söyledi. 
     Beyaz Saray'dan adının açıklanmasını istemeyen bir yetkiliyse ABD'nin Türkiye'yi Ortadoğu bölgesinde bir model olarak değil, eşsiz bir deneyim olarak gördüğünü ve bu deneyimlerden nasıl faydalanılacağının önemli olduğunu söyledi. 
     Amerikalı yetkili, Türkiye'nin, İslam ile demokrasinin birarada olabileceğini gösteren yönünü vurgulamanın, Türk-Amerikan stratejik ortaklığında önemli bir köşe taşı olacağına işaret etti. 
     ABD Dışişleri Bakanlığı'nın eski Kıbrıs koordinatörü Tom Weston, Türkiye'nin sonunda AB'ye katılmasını beklediğini, ancak bunun gerçekleşmemesi durumunda ortaya farklı bir dünya düzeninin çıkacağını söyledi. 
     Weston, İran'ın nükleer kapasitesinin Türkiye'yi de ürkütmesi gerektiğini kaydetti. Weston, Türkiye'nin İsrail'e bakışının, Avrupa Birliği çizgisine doğru kaydığını ve artık Türk-İsrail işbirliğinin değiştiğini savunurken, bunda özellikle Irak'taki duruma farklı bakışın rol oynadığını söyledi. Tom Weston, Türkiye'nin İran'dan bir nükleer tehditle karşı karşıya kalması durumunda İsrail ile caydırıcılık yönünde bir işbirliğine doğru kayabileceğini savundu. 
     WPC uzmanlarından Ian Lesser da, gelecek on yılda bölgede bir veya iki nükleer kapasiteli devletin ortaya çıkmasının, güvenlik denklemini tamamen değiştireceğini söyledi. Lesser, bu durumda Türkiye'nin yeni savunma ihtiyaçlarının ortaya çıkabileceğini ve Türkiye'nin dış politikasının giderek daha çok AB çizgisine oturacağını savundu. 
     Panelde, yeni güvenlik tehditlerine ilişkin konuşan New York Times gazetesinin eski muhabirlerinden David Binder, uyuşturucu ve insan kaçakçılığı gibi organize suç şebekeleriyle teröristler arasında bağlantı kurulduğuna işaret etti ve bu durumun, gelecek yıllarda bölgede önemli tehditlerden birini oluşturacağını kaydetti. 
     
</TEXT>
</DOC>
