<DOC>
<DOCNO> 254172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo21.html </URL>
<DATE> 2004/07/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Beşiktaş potada çıtayı yükseltmeyi hedefliyor... 
</HEADLINE>
<TEXT>

     Türkiye Basketbol Ligi'nde 2003-2004 sezonunu üçüncü sırada bitiren ve play-off'ta yarı final oynama başarısı gösteren Beşiktaş, yeni sezonda çıtayı daha da yükseltmeyi hedefliyor. 
     Siyah-beyazlı kulübün basketbol şube menajeri Zeki Can, kulübün internet sitesine yaptığı açıklamada, bu amaç doğrultusunda 2004-2005 sezonu hazırlıklarına 26 Temmuz'da başlayacaklarını söyledi. 
     Takımın İstanbul'daki çalışmalarına yerli oyuncularla başlayacağını vurgulayan Zeki Can, ''Yabancı oyuncu arayışlarımız devam ediyor. Sezonu yerli oyuncularımızla açacağız. Ağustos'un ilk haftasında yabancı oyuncularımızın da katılımıyla çalışmalarımızı tam kadro sürdürmeyi hedefliyoruz'' dedi. 
     Menajer Can, çalışmaların İstanbul etabından sonra, 22 Ağustos- 4 Eylül tarihleri arasında yurtdışında kamp yapacaklarını belirtti. 
     Siyah-beyazlılar, 22 Ağustos'ta Slovenya'nın Rogla kamp merkezine gidecek ve bir süre burada çalıştıktan sonra, İtalya'nın Trieste kentine geçerek 2 hazırlık maçı oynayıp, 4 Eylül'de yurda dönecek. 
     
</TEXT>
</DOC>
