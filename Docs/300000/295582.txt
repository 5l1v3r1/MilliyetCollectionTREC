<DOC>
<DOCNO> 295582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy19.html </URL>
<DATE> 2004/12/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik "Yaptırılan derslik sayısı 8 bine ulaştı" 
</HEADLINE>
<TEXT>

     Milli Eğitim Bakanı Hüseyin Çelik, Eğitime Yüzde 100 Destek Kampanyası kapsamında yapılan derslik sayısının 8 bine ulaştığını söyledi. 
     Çelik, Van'ın Erciş İlçesi'nde işadamı Haşmet Bedii Kürüm tarafından yaptırılan 8 derslikli Veysi Kürüm İlköğretim Okulu'nun açılışını yaptı. Çelik, Eğitime Yüzde 100 Destek Kampanyası'nı 1 Eylül 2003 tarihinde Van'dan başlattıklarını anımsatarak, "Bu kampanya kapsamında yapılan derslik sayısı ülke genelinde 8 bine ulaştı. Başbakanımız bir taraftan, bizler de diğer taraftan temel atma ve açılış törenlerine yetişemiyoruz. Halkımızın bu hayırseverlilikle eğitime sağladığı katkı, ülkenin geleceği adına bize büyük ümitler vermektedir" diye konuştu. 
     Çelik, 10-15 yılda değil, bir yılda bitirilecek eğitim yatırımları gerçekleştirdiklerini anlatarak, Van'da ve Türkiye'de yapımı tamamlanan birçok eğitim kurumunun hizmet vermeye başladığını kaydetti. 
     
</TEXT>
</DOC>
