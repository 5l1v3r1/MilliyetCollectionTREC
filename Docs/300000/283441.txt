<DOC>
<DOCNO> 283441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko23.html </URL>
<DATE> 2004/10/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tüzmen Putin'in ziyaret tarihinde değişiklik söz konusu değil... 
</HEADLINE>
<TEXT>

     Devlet Bakanı Kürşad Tüzmen, Rusya Devlet Başkanı Vladimir Putin'in 12 Aralık'ta Türkiye'ye geleceğini doğrularken, ''şu anda tasvip edilen tarih o. Şu ana kadar bir değişiklik söz konusu değil'' dedi. 
     Tüzmen bu arada, Türkiye'nin toplam ticaret hacmi 1 milyar doları geçen ülkeler arasına, bu yıl Güney Afrika Cumhuriyeti'nin de gireceğini belirtti. 
     Devlet Bakanı Tüzmen, Dış Ticaret Müsteşarlığı'nda düzenlediği basın toplantısında, ihracata ilişkin son rakamları açıkladı ve bugün başlayacağı ve 1 Kasım'a kadar sürecek Güney Afrika Cumhuriyeti ziyaretine ilişkin bilgi verdi. 
     Tüzmen, Güney Afrika Cumhuriyeti'ne tekstil-konfeksiyon, gıda ürünleri, mutfak eşyaları, demir-çelik mamulleri, otomotiv yan sanayi ve kimyasal ürünler sektörlerinde faaliyet gösteren Türk işadamları ve üst düzey bürokratlarıyla beraber, resmi bir ziyaret gerçekleştireceğini söyledi. 
     Bu ülkede bulunduğu süre içerisinde, 31 Ekim'de Cape Town'da Dünya Serbest bölgeler Birliği Ekonomik İşlem Birliği Genel Kurulu'na, Birlik başkanı olarak katılacağını anlatan Tüzmen, bu toplantıda Türk serbest bölgeleri ve dünya bölgelerinin global ticaretteki önemi, serbest bölgelerin ileriye dönük gelişmeleriyle ilgili bir konuşma yapacağını kaydetti. Afrika Ülkeleri Stratejisi kapsamında, geçen yıl ve bu sene Afrika ülkelerine yoğunlaştıklarını ve önemli sonuçlar aldıklarını belirten Tüzmen, iki senelik çalışmalar sonucunda kıta Afrika'sına yüzde 30 oranında bir ihracat artışı sağladıklarını bildirdi. 
     Bu kapsamda Güney Afrika Cumhuriyeti ile yapılan ticaretin de önemli oranlarda arttığını ifade eden Bakan Tüzmen, söz konusu ülke ile ticaret hacminin geçen yıl yüzde 54 oranında artarak 450 milyon dolara ulaştığını söyledi. 
     Bu sene ise Güney Afrika Cumhuriyeti ile olan toplam ticaret hacminin 742 milyon dolar seviyesine ulaştığını belirten Tüzmen, ''tahmin ediyorum bu sene, toplam ticaret hacminde 1 milyar doları geçtiğimiz ülkeler arasına Güney Afrika cumhuriyeti de girecek'' diye konuştu. 
     Bu ülkeyle 26-27 Temmuz 2004 tarihlerinde ilk defa Serbest Ticaret Anlaşması müzakerelerine başladıklarını bildiren Tüzmen, ziyareti sırasında, bu konuda da bir ilerleme sağlamaya çalışacaklarını kaydetti. 
     
     IRAK İLE SAVAŞ SONRASI İLK KEK TOPLANTISI 
     Kürşad Tüzmen, KEK toplantıları açısından önümüzdeki döneminde yoğun olacağını belirtirken, Irak Petrol Bakanı Thamir Ghadban başkanlığında bir Irak Heyeti'nin, 2-6 Kasım 2004 tarihleri arasında Türkiye'yi ziyaret edeceğini bildirdi. 
     Bu tarihler arasında Türkiye-Irak KEK 15. Dönem Toplantısı'nın Ankara'da yapılacağını kaydeden Tüzmen, yapılacak toplantının Irak'la savaş sonrası gerçekleştirilecek ilk KEK toplantısı özelliğini taşıdığını bildirdi. 
     KEK Toplantısı'nın gündemine yönelik bilgi veren Tüzmen, toplantıda yasal altyapının düzenlenmesi Yatırımların Karşılıklı Teşviki ve Korunması, Çifte Vergilendirmenin Önlenmesi, Gümrük İşbirliği Anlaşmaları'nın müzakerelerine başlanması , petrol ve doğalgaz projeleri ile Irak'ın yeniden yapılandırılması projelerine Türk firmalarının katılımının sağlanması konularının ele alınacağını söyledi. 
     Tüzmen ayrıca, kara ve demiryolu ulaşımında yol güvenliğinin sağlanması, Türk firmalarının alacak konularının görüşülmesi, ikinci kapı ve yeni yol projesi, Nusaybin-Kamışlı-Musul arasında yapılan demiryolu taşımalarında sefer sayısının günde altıya çıkarılması, Musul-Bağdat demiryolu hattının rehabilitasyonu ve tekrar işletmeye açılması, iki ülke arasındaki bankacılık işlemlerinin ele alınacağını kaydetti. 
     Bakan Tüzmen, Türkiye'nin Irak'a ihracatının bugün itibariyle 1.5 milyar dolara ulaştığını da bildirirken, müteahhitlerin Irak'ın yeniden yapılandırılması kapsamında üstlendikleri projelerin tutarının da 500 milyon doları aştığını belirtti. 
     
     TÜRKİYE-RUSYA FEDERASYONU KEK GÜNDEMİ 
     Tüzmen bu arada, Türkiye-Rusya Federasyonu Karma Ekonomik Komisyonu 4. Dönem Toplantısı'nın 30 Kasım-2 Aralık 2004 tarihlerinde Moskova'da yapılmasının planlandığını, bu kapsamda enerji, ulaştırma, sanayi, müteahhitlik, bilim ve teknik işbirliği çalışma grupları toplantıları da yapılacağını bildirdi. 
     Tüzmen, KEK toplantısının temel hedefinin, 'ticaret, müteahhitlik, yatırım, turizm gibi alanlardaki ilişkiler sayesinde yıllık yaklaşık 10 milyar doları aşan bir iş hacmine ulaşılan Rusya Federasyonu ile ilişkilerin geliştirilmesi ve 2005-2006 döneminde yıllık iş hacminin dengeli bir şekilde 14-15 milyar dolar seviyesine çıkarılması için gerekli tedbirlerin hayata geçirilmesi' olduğunu söyledi. 
     Tüzmen, toplantıda 2004 yılı sonu itibariyle 10 milyar dolara ulaşması beklenen ticaret hacminin dengeli şekilde, daha da artırılması amacıyla alınacak önlemlerin belirlenmesi, Rusya'ya yönelik taşımacılıkta maliyetlerin düşürülmesi ve bu suretle, Türk firmalarının rekabet gücünün arttırılması amacıyla, kombine taşımacılığın geliştirilmesi konularının ele alınacağını söyledi. 
     Bakan Tüzmen ayrıca, vize ve standardizasyon alanlarında firmalara kolaylık sağlanması, bavul ticaretinde son dönemde yaşanan sorunların ortadan kaldırılması, yaklaşık 5 milyar dolara ulaşan doğal gaz alımı karşılığında, Türk mal ve hizmetlerinin ihraç edilmesine yönelik Doğal Gaz Hesabının canlandırılması, Türk Eximbank'ın eski SSCB döneminden kalan alacakları, doğalgaz depolama tesisleri ve dağıtım hatları ile petrol boru hattı projeleri gibi konuların ele alınacağını kaydetti. 
     
     PUTİN'İN TÜRKİYE ZİYARETİ 
     Konuşmasının ardından basın mensuplarının sorularını yanıtlayan Tüzmen, bir gazetecinin ''Putin'in gelişi 12 Aralık denilmişti, bu tarihte bir değişiklik olacak mı '' şeklindeki soru üzerine, ''şu anda tasvip edilen tarih o. Ama yani biliyorsunuz uluslararası ilişkilerde değişiklikler olabiliyor'' dedi. 
     Irak ile yapılacak KEK toplantısında, Türkiye'nin bu ülkeden alacaklarına değinilip değinilmeyeceği konusundaki sorular üzerine de Tüzmen, söz konusu toplantının savaştan sonra ilk kez yapılacağını vurgularken, ''1991 yılından bu yana gelen hesaplar var. Onların üzerinde toplantıda görüşeğiz. O dönemin envarteri ortaya çıkarılacak, ondan sonra karşılıklı alacak- verecek hesaplarını tekrar daha detaylı şekilde görüşme imkanımız olacak'' diye konuştu. 
     Bir basın mensubunun, Marmara Denizi açıklarında su altında 10. ada olarak tabir edilen yeni bir adanın bulunduğunu ifade edip ''orada dalmak ister misiniz'' şeklindeki sorusu üzerine, ''Bu, sualtı faaliyetlerimiz konusuna giriyor. Seve seve dalarım, yeterki zamanımız olsun'' şeklinde cevap verdi. 
     
</TEXT>
</DOC>
