<DOC>
<DOCNO> 293529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur08.html </URL>
<DATE> 2004/11/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Doğu illeri buz kesti... Ağrı'da gece hava sıcaklığı -29 oldu... 
</HEADLINE>
<TEXT>

     Doğu Anadolu Bölgesi'nde ağır kış koşulları yaşamı olumsuz yönde etkiliyor. Ağrı'da gece en düşük hava sıcaklığı sıfırın altında 29 derece oldu. 
     Meteoroloji Bölge Müdürlüğü yetkilileri, gece en düşük hava sıcaklıklarının, sıfırın altında olmak üzere Ağrı'da 29, Kars'ta 19, Erzurum ve Ardahan'da 18, Iğdır'da 8, Erzincan'da da 7 derece olarak ölçüldüğünü bildirdiler. 
     Sabah saatlerinde sisin etkili olacağına dikkat çeken yetkililer, sürücüleri uyardılar. 
     
     KÖY YOLLARI 

     Köy Hizmetleri'nden edinilen bilgiye göre, bölgenin 9 ilinde toplam bin 248 köy yolu ulaşıma kapalı bulunuyor. 
     Ağrı'da 260, Erzurum'da 246, Bingöl 235, Muş'ta 207, Tunceli'de 80, Kars'ta 79, Erzincan'da 73, Ardahan'da 51, Iğdır'da da 17 köy olmak üzere toplam 1248 köy yolunun ulaşıma açılması için çalışmalar sürdürülüyor. 
     
     KIRAĞI İLGİNÇ MANZARALAR OLUŞTURDU 

     Bu arada, soğuk hava ve sisin etkili olduğu Erzurum'da, sabah saatlerinde yoğun kırağı düşmesi, ağaçları, enerji ve telefon nakil hatlarını beyaza bürürken, kent merkezinde ilginç görüntüler oluşturdu. 

     
</TEXT>
</DOC>
