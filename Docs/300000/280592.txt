<DOC>
<DOCNO> 280592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun03.html </URL>
<DATE> 2005/03/15/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
New York Times Bush, 'sahte haber' yayınlatıyor 
</HEADLINE>
<TEXT>

     NEW YORK DHA 

      DAHA önce para karşılığı çeşitli gazetecilere kendi politikalarının 'reklamını' yaptırmakla suçlanan Bush yönetiminin bu kez de, 'haber izlenimi veren' görüntülü propaganda filmleri çekip bunları televizyonlarda yayınlattığı iddia edildi. 
     New York Times gazetesinin haberine göre, hükümete bağlık yaklaşık 20 farklı kurum tarafından hazırlanan bu 'sahte haberler', ülke genelindeki çeşitli televizyon kanalları tarafından kendi hazırladıkları gerçek haberlermiş gibi sunuldu. Bush yönetiminin politikalarının reklamını yapmaya yönelik bu paket haberlerin yorumsuz ve sansürsüz olarak yayınlanması konusunda kanalların ikna edildiği belirtilirken, California Valisi Arnold Schwarzenegger'in de aynı yöntemi kendi çıkarları için uyguladığı öne sürüldü. 
     
     GİRİŞ CÜMLELERİNİ BİLE KENDİLERİ YAZIYOR 
     New York Times'ın haberinde, Bush yönetimi ve Vali Schwarzenegger'e bağlı yetkililerin, sunucular tarafından okunmak üzere bu sahte haberler için giriş cümleleri bile yazdıkları ifade edildi. 
     Ülke medyasının bağımsızlığı üzerinde soru işaretleri yarattığı belirtilen uygulamanın muhalifleri bu yöntemi 'örtülü propaganda' olarak nitelendirirken, diğer cephe ise söz konusu videoların 'görüntülü basın açıklaması' olduğunu savunuyor. Ancak bu çekimler için kamuya ayrılmış fonların kullanılması tartışma yaratan diğer bir etken olarak gösteriliyor. 
     
</TEXT>
</DOC>
