<DOC>
<DOCNO> 251941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy18.html </URL>
<DATE> 2004/06/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Danıştay, alkollü içkilerden alınan ÖTV'yi düzenleyen kararı durdurdu 
</HEADLINE>
<TEXT>

     Danıştay, bazı alkollü içkilerden alınan özel tüketim vergisi ÖTV oranlarını düzenleyen Bakanlar Kurulu kararının yürütmesini durdurdu. 
     AA muhabirinin aldığı bilgiye göre, Royal İçecek Gıda Dağıtım Servisleri Ticaret Limited Şirketi, 14 Mart 2004 tarihli Resmi Gazete'de yayınlanan Bakanlar Kurulu Kararı'nın alkollü içkilerinden alınacak ÖTV oranlarını düzenleyen 10. maddesinin bazı hükümlerinin iptali ve yürütmenin durdurulması istemiyle dava açtı. 
     Danıştay 7. Dairesi'nin kararında, söz konusu Bakanlar Kurulu Kararı'nın dayanağı olan ÖTV Yasası'nın 12. maddesini Anayasa'ya aykırı bularak daha önce iptali istemiyle Anayasa Mahkemesi'ne götürme kararı verdiği anımsatıldı. 
     Kararda, söz konusu hükmün Anayasa Mahkemesi'nce iptali durumunda bu hüküm uyarınca alınan dava konusu karar uygulanarak tarh ve tahsil edilen vergilerin iadesinin veya mahsubunun yaratacağı sorunlar nedeniyle ''telafisi güç zararlarının doğmasının kuvvetle muhtemel'' olduğuna işaret edildi. 
     Bu nedenle Bakanlar Kurulu Kararı'nın alkollü içkilerden vergi alınmasını düzenleyen 10. maddesinin davayla sınırlı bölümlerinin yürütmesini durdurulduğu belirtilen kararda, bu kararın Anayasa Mahkemesi'ndeki dava sonuçlanıncaya kadar verildiği kaydedildi. 
     Danıştay 7. Dairesi'nin kararında, Anayasa Mahkemesi'nin vereceği kararın ardından yürütmenin durdurulması isteminin yeniden değerlendirileceği belirtildi. 
     Böylece, alkol derecesi hacim itibarıyla yüzde 80'den az olan tağyir edilmemiş etil alkol, alkollü içkiler, likörler ve diğer alkollü içecekler, cin, ardıç rakısı ve votkadan alınan ÖTV'nin yürütmesi durdurulmuş oldu. 
     
</TEXT>
</DOC>
