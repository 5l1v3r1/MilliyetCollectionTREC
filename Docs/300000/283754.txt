<DOC>
<DOCNO> 283754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko20.html </URL>
<DATE> 2004/10/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ASO Başkanı AB konusunda 'iş olacağına varır' şeklinde beklemek iyi 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, IMF'nin Uluslararası Para Fonu Türkiye'den gerçekleştirmesini istediği ve kendisinin de IMF üçlemesi olarak nitelendirdiği, bankacılık sisteminin rehabilite edilmesi, gelir idaresinin yeniden yapılandırılması ve vergi reformu ile sosyal güvenlik reformunun yapılmasının, Türkiye'nin de üçlemesi olduğunu söyledi. 
     Çağlayan, ASO Ekim ayı Olağan Meclis Toplantısı'nda, Türkiye'de ekonomik ve siyasi gelişmelerin 17 Aralık tarihine kilitlendiği bir süreçten geçtiğini kaydederek, müzakere sürecinin zor geçeceğini ve Türkiye için bir çok yeni koşul içereceğini bildirdi. 
     ''Görülen o ki Avrupa Birliği, Türkiye'ye karşı çifte standart uygulayan tutumundan vazgeçmeyecektir'' diyen Çağlayan, AB konusunda, daha fazla heyecen yerine, tereddütle beklemek yerine iş olacağına varır şeklinde beklemenin çok daha uygun olacağını söyledi. 
     
     EKONOMİDE OLUMLU GELİŞMELER 
     Ekonomideki olumlu gelişmelerin devam ettiğini ifade eden Çağlayan, enflasyon konusunda yolun başında olunduğunu ve Türkiye'nin enflasyonla mücadele konusunda en ufak bir rehavete düşmesinin mümkün olmadığını kaydetti. 
     Çağlayan, vergi sisteminde acil reform ihtiyacı bulunduğunu da belirtirken, Türkiye'de 1990 yılında 1 milyon 859 bin olan gelir vergisi mükelleflerinin sayısı 2003 yılında 1 milyon 735 bine düştüğünü, 1990 yılında basit usulde vergilendirilen mükelleflerin sayısı 908 bin iken 2003'te 820 bine düşmüştüğünü anlattı ve şöyle devam etti 
     ''Bu rakamların da gösterdiği gibi ülkemizde kayıtdışılık azalacağına artmaktadır. Yeni, sıfır kilometre, uluslararası rekabet koşullarını gözeten ve ekonomik bir mantıkla yeni bir vergi sistemi oluşturulmadan da kayıtdışı ekonomi engellenemeyecektir. 2005 yılının başında para reformunu gerçekleştirecek ve yeni TL'ye geçeceğiz. Yeni TL'nin başarılı olması ve yeniden bol sıfırlı TL'ye geri dönmemek için ekonomi yönetimine olduğu kadar bizlere de önemli görevler düşmektedir. 
     Enflasyondaki düşüş eğilimini sürdürmek ve ekonomideki kırılganlıkları azaltmak için hükümet, başta sosyal güvenlik ve vergi reformu olmak üzere yapısal reformları sürdürmeli, özelleştirmeye devam etmelidir. Yeni TL'ye alışmamız elbette biraz zaman alacaktır ama yeni TL'ye geçişte önemli bir sorun yaşanması beklenmemektedir.'' Çağlayan, Türkiye'nin ekonomik mantalitesi olan, üretimi, ihracatı, yatırımı amaçlayan bir vergi sistemine ihtiyacı bulunduğunu da vurguladı. 
     Ekonomideki gelişmeler olumlu olmakla birlikte, çeşitli risk unsurlarının varlığını sürdürdüğüne de dikkat çeken Çağlayan, Türkiye'nin başladığı yapısal reformlara devam edilmesi, cari işlemler açığına dikkat edilmesi, yabancı sermayenin gelmesi için gerekli ortamın yaratılması ve bürokratik engellerin ortadan kaldırılması ile borçların çevrilebilir ve uzun vadeli olması gerektiğini söyledi. 
     
</TEXT>
</DOC>
