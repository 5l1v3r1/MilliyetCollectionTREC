<DOC>
<DOCNO> 276084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/magazin/amag.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İbo'dan rekor ücret talebi 650 milyar 
</HEADLINE>
<TEXT>


Tatlıses, Popstar'da yer almak için ücretinin 650 milyar lira olmasını ve İbo Show'un satın alınıp yayımlanmasını istiyor 

ALİ'CE ALİ EYÜBOĞLU 

Show TV'nin Popstar'ında jüri üyeliği yapacaklar kesinleşti gibi. 11 Ekim'de İstanbul elemeleriyle işe başlayacak yeni jüride, eski ekipten bir isim kaldı. Deniz Seki, Seyfi Dursunoğlu, Garo Mafyan gitti, yerlerine ilginç isimler katıldı. 
Show TV yöneticileriyle sürdürdüğü pazarlıkta son anda bir sorun çıkmazsa, eski Popstar'ın "en renkli ve reytingli" üyesi İbrahim Tatlıses, bu kez de jüride yer alacak. Jürinin diğer 2 üyesi ise daha önce de adları telaffuz edilen Bülent Ersoy'la Osman Yağmurdereli olacak. Hande Yener'in de jüri için adı geçiyordu. Ancak Yener, "ağır jüri"nin arasında kalıp ezilmemek için çekildi. 

Çıtasını yükseltti 
Tatlıses ile Show TV yöneticileri arasında pazarlıklar sürüyor. Geçen yarışmada jüride görev yapmak için 200 milyar lira aldığını, çok gibi görünen bu paranın hazırlayıp sunduğu İbo Show'dan haftada kazandığı 40 milyarla mukayese edilince az olduğunu söyleyen Tatlıses, bu seride ücret çıtasını bir hayli yükseltti. Hükümet, enflasyonu tek haneli rakamlara indirmeye çalışırken, Tatlıses ücretini yüzde 325 oranında artırdı. 

Kim galip çıkacak 
Popstar sayesinde reyting aldığını düşünen Tatlıses'in, Show TV yöneticileriyle yaptığı pazarlıkta telaffuz ettiği son rakam 650 milyar. Taraflar para konusunda anlaşmak üzere ama Tatlıses, Show TV'den "İbo Show"u da satın alıp yayımlamasını istiyor. Yöneticiler ise ellerindeki dizi ve program bolluğunu gerekçe gösterip, "Pantolon yeter, gömlek kalsın" diyor. Tatlıses, yeni albümüyle gündem yaratacağından "İbo Show"da Show TV yöneticileri de onu sadece jüri üyesi olarak kullanmakta ısrarlı. 11 Ekim'e az kaldı, bakalım bu çetin pazarlıktan kim galip çıkacak 
Ersoy ile Yağmurdereli de Tatlıses gibi jüri koltuğuna ücreti karşılığında oturacak. İkilinin alacağı rakamları öğrenemedik ama söylenenlere göre, paranın toplamı Tatlıses'in aldığının altında olacak. 


</TEXT>
</DOC>
