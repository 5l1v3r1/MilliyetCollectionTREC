<DOC>
<DOCNO> 292135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur30.html </URL>
<DATE> 2004/11/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İkiz babası olmayı beklerken, başka canda yaşayacak... 
</HEADLINE>
<TEXT>

     Antalya'da evinin balkonundan düşerek ağır yaralanan ve üç gündür sürdürdüğü yaşam mücadelesini kaybederek beyin ölümü gerçekleşen Ünal Özyurt'un organları, ikiz bebek bekleyen hamile eşi tarafından bağışlandı. 
     Alınan bilgiye göre, pazarcılık yaparak ailesinin geçimini sağlayan yeşil kartlı Ünal Özyurt 41 , geçtiğimiz günlerde eşi Fatma Özyurt'la birlikte Bahtılı Mahallesi'nde kapının kilidini açamayınca, eve balkondan girmeye çalışırken düştü ve ağır yaralandı. 
     Yakınları tarafından Antalya Devlet Hastanesi'ne kaldırılan ve üç gündür yoğun bakımda yaşam mücadelesi veren Ünal Özyurt'un gece beyin ölümü gerçekleşti. 
     Doktorların konuştuğu ve ikna ettiği Fatma Özyurt, acısına rağmen başka hayatlar vermesi amacıyla eşinin organlarını bağışladı. 
     Akdeniz Üniversitesi Hastanesi'ne sevkedilen Ünal Özyurt'un, karaciğerine uygun donör İstanbul Cerrahpaşa Tıp Fakültesi'nde bulundu. Organ, nakledilmek üzere uçakla İstanbul'a gönderildi. Özyurt'un böbreklerinin nakle uygun olup olmadığı ise, uzmanlar tarafından yapılan inceleme ile ortaya çıkacak. 
     
     İKİZLERİNİ GÖREMEDİ 
     İlköğretim ikinci sınıf öğrencisi kızı Nazife ile kardeşlerinin yanında kalan ve birkaç güne kadar doğum yapması beklenen Fatma Özyurt gazetecilere yaptığı açıklamada, eşiyle sağlığında organ bağışı konusunda hiç konuşmadıklarını ama doktorların anlatması ve başka insanların hayat bulmasına vesile olması nedeniyle bağışı kabul ettiğini söyledi. 
     Eşinin, kız çocuklarının ardından birkaç gün sonra doğacak ikiz erkek bebeklerinin heyecanını taşıdığını gözyaşlarıyla anlatan Fatma Özyurt, ''Birkaç gün sonra doğacak ikizlerimizin heyecanını taşıyordu. Başkalarına can versin istedim. Bir hayat bir can kurtulsun istedim'' dedi. Eşinin ölümüyle ortaya çıkan geçim sıkıntısını da dile getiren Özyurt, kızıyla birlikte kardeşlerinin yanında kaldığını, kendisine yetkililerden ya da vatandaşlardan uzanacak yardım eline ihtiyaç duyduğunu söyledi. 
     
</TEXT>
</DOC>
