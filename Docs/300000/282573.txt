<DOC>
<DOCNO> 282573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas12.html </URL>
<DATE> 2004/10/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Güney Kore'de bir okulda ''kopya insan''da son aşamaya gelindi 
</HEADLINE>
<TEXT>

     Klonlama ve kök hücre konusu yeniden Birleşmiş Milletler BM gündemine taşındı. BM Genel Kurulu Yasal İşler Komitesi, konu hakkında düzenlediği iki gün sürecek oturumun ilk gününde, klonlama konusunda Kosta Rika ve Belçika'nın verdiği birbirinden farklı iki karar tasarısı ile bölündü. 
     BM üyelerinin tamamı insanların klonlanmasının yasaklanmasına destek veriyor. Ancak Kosta Rika'nın tüm klonlama işlemlerinin yasaklanması konusunda anlaşma imzalanmasını öngören karar tasarısına karşılık, Belçika'nın bebeklerin klonlanmasını yasaklamayı öngören, ancak hastalıkların tedavisinde kullanılmak üzere embriyonların klonlanmasına müsaade edilmesine dair bir karar tasarısı sunması tartışma yaratıyor. 
     Kosta Rika'nın BM Daimi Temsilcisi Büyükelçi Bruno Stagno Ugarte, sunduğu karar tasarısının aralarında ABD'nin de bulunduğu 62 ülkenin imzasını taşıdığını belirtti, bu tasarının çoğunluk oyuyla kabul edileceğine inandıklarını söyledi. 
     Güney Kore'deki bir veterinerlik okulunda insan klonlama çalışmalarında kaydedilen ilerlemelerin endişe verici olduğunu söyleyen Stagno Ugarte, bu konuda bir an önce harekete geçilmesi gerektiğine dikkat çekti. 
     Güney Koreli bilim adamları Şubat ayında bir embriyonu klonlayarak kök hücre elde ettiklerini duyurmuş, İngiltere ise kök hücre elde etmek amacıyla Ağustos ayında ilk klonlama lisansını vermişti. 
     Belçika'nın karar tasarısına imza koyan 22 ülke arasında İngiltere ve Güney Kore de bulunuyor. 
     Belçika'nın sunduğu karar tasarısı hiçbir çekince içermeksizin insanın üreme amaçlı klonlanmasına yasak getirilmesini savunurken, insan klonlamaya yol açmayacak şekilde embriyonların tıbbi araştırma amaçlı klonlanmasına izin veriyor. 
     Kosta Rika ise organ kaçakçılığı ve morglardan ceset çalınmasının her geçen gün yaygınlaştığı bir kara borsanın hakim olduğu dünyada bu tür bir iznin suiistimal edileceğinden endişe ediyor. 
     Klonlamanın insan onuruna ve kutsallığına aykırı olduğunu savunan Vatikan ve Katolik Kiliseleri de Kosta Rika'nın karar tasarısını destekliyor. 
     Vatikan'ın BM temsilcisi Celestino Migliore, üreme amaçlı klonlama ile tedavi amaçlı klonlamanın amaçları farklı olsa da prosedürel açıdan aynı olduğuna dikkat çekerek, her iki klonlamanın da insanın kutsallığına saygısızlık olduğunu savunuyor. 
     Kasım ayında Müslüman ülkelerin talebi üzerine konuyu ele alan BM Genel Kurulu Yasal İşler Komitesi, klonlama konusunda bir anlaşmanın ele alınmasının iki yıl ertelenmesini öngören kararı 79'a karşı 80 oyla kabul edilmişti. 
     Aralık ayında ise BM Genel Kurulu, klonlamanın yasaklanması konusundaki bir anlaşmanın görüşülmesini herhangi bir oylamaya gitmeksizin bir yıllığına ertelemişti. BM Genel Kurulu Yasal İşler Komitesi, Kosta Rika ve Belçika'nın sunduğu konu hakkındaki iki karar tasarısını bugün de görüşmeye devam edecek. 
     
</TEXT>
</DOC>
