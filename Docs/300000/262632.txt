<DOC>
<DOCNO> 262632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/siyaset/axsiy01.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Uygun olmadı 
</HEADLINE>
<TEXT>


Genelkurmay Başkanı Orgeneral Hilmi Özkök, Baydemir'in PKK'lı teröristin ailesine taziye ziyaretini, 'uygun olmayan bir hareket tarzı' olarak nitelendirdi 


Genelkurmay Başkanı Orgeneral Hilmi Özkök, Diyarbakır Büyükşehir Belediye Başkanı Osman Baydemir ve ilçe belediye başkanlarının, çatışmada ölen PKK'lı teröristin ailesine taziye ziyaretinde bulunmasını, "uygun olmayan bir hareket tarzı" olarak nitelendirdi. 
NATO Güneydoğu Avrupa Müşterek Komutanlığı'nın kapanış ve NATO Güney Avrupa Hava Unsur Komutanlığı'nın açılış töreninde soruları yanıtlayan Orgeneral Hilmi Özkök, Kara Kuvvetleri Komutanlığına atanan Orgeneral Yaşar Büyükanıt'ın konuyla ilgili açıklamalarının Türk Silahlı Kuvvetleri'nin TSK ortak görüşü olduğunu vurguladı. 

Büyükanıt sert çıkmıştı 
Özkök, "Bu görüşe ilaveniz olacak mı " sorusuna, "İlaveye gerek yok. Her şeyi gayet güzel ifade ettiler. Uygun olmayan bir hareket tarzı uygulanmıştır. Gerekli işlem Bakanlık tarafından başlatılmıştır" karşılığını verdi. Kara Kuvvetleri Komutanlığı'na atanan 1. Ordu Komutanı Orgeneral Yaşar Büyükanıt, Diyarbakır Büyükşehir Belediye Başkanı Osman Baydemir'in operasyonda güvenlik güçlerince ölü ele geçirilen teröristin ailesini ziyaret etmesini, "çok çirkin" olarak nitelendirerek şunları kaydetmişti 
"Bu olay kabul edilebilir ve mantığın aldığı bir olay değildir. Terörle yıllarca mücadele eden bir organizasyonun bu durumu herhalde sevinçle karşılaması düşünülemez. Tepkimiz çok büyük." 


</TEXT>
</DOC>
