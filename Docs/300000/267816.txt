<DOC>
<DOCNO> 267816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko12.html </URL>
<DATE> 2004/08/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yeni AB ülkelerinin Türkiye'ye ihracat keyfi 
</HEADLINE>
<TEXT>

     Avrupa Birliği'nin yeni 10 üyesi, üye olmadan AB'nin gümrük birliği içerisinde yer alan tek ülke olan Türkiye ile dış ticaret yapmanın keyfini yaşıyor. AB'nin 10 yeni ülkesinin Türkiye'ye ihracatı yüzde 83.2 oranında artış kaydeti. 
     Devlet İtatistik Enstitüsü'nün verilerine göre, bu yıl AB'ye üye olan 10 ülke, gümrük birliğinin sağladığı avantajları da kullanarak Türkiye'ye yönelik ihracatlarını hızla artırdılar. Türkiye'nin bu ülkelerden yaptığı ithalat yılın ilk yedi ayında, yüzde 83.2 oranında artarak 1 milyar 694 milyon dolara kadar yükseldi. Yeni 10 AB ülkesinden yapılan ithalat artışı, aynı dönemde yüzde 45.1 olan genel ithalat artışının oldukça üzerinde gerçekleşti. Türkiye'nin bu ülkelere ihracatı ise yüzde 30.8 artarak 1 milyar 781 milyon dolar düzeyinde oluştu. Türkiye'nin sözkonusu ülkelere yönelik ihracatındaki artış hızı aynı dönemde yüzde 32.7 olan genel ihracat artışının altında kaldı. Bu gelişme Türkiye'nin söz konusu ülkelerle yaptığı ticarette verdiği açığı ise yüzde 368 gibi yüksek bir oranda artırdı. Geçen yılın ilk yedi ayında 143 milyon dolar olan söz konusu 10 ülkeyle yapılan dış ticarette verilen açık bu yıl 672.5 milyon dolara kadar tırmandı. Söz konusu 10 AB ülkesinden Türkiye, geçen yılın ilk yedi ayında 925 milyon dolarlık ithalat yapmış ve 781.2 milyon dolarlık da ihracat gerçekleştirmişti. Bu arada, 10 AB üyesi ülkenin Türkiye'nin toplam ithalatı içerisinde 2003 yılında yüzde 2.5 olan payı bu yıl yüzde 3.1'e kadar yükselirken, bu ülkelere yapılan ihracatın toplam ihracat içerisindeki payı ise yüzde 3 düzeyini korudu. 

     
</TEXT>
</DOC>
