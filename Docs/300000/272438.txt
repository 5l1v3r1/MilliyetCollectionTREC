<DOC>
<DOCNO> 272438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur31.html </URL>
<DATE> 2004/09/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Batan geminin zehirli atığında neler var 
</HEADLINE>
<TEXT>

     Türk Tabipleri Birliği TTB Merkez Konseyi, ''M V Ulla'' adlı geminin, toksik atık yüküyle İskenderun Körfezi'nde batması nedeniyle bilim insanları durumu araştırıp gerekli açıklamaları yapana kadar körfezde denize girilmemesini ve balık avlanmamasını istedi. 
     TTB Merkez Konseyi'nce yapılan açıklamada, gemide 2 bin 200 ton kalıplaşmış termik santral külü, yani tehlikeli atık bulunduğu belirtildi. 
     Atıkların yavaş yavaş suya karışarak doğrudan veya dolaylı yollarla örneğin balıklarla insanlara ulaşarak sağlık riskleri oluşturmasının kaçınılmaz olduğu ifade edilen açıklamada, risk etkilerinin kısa sürede veya 10 yıl ve daha sonra ortaya çıkabileceği kaydedildi. 
     
     ZEHİRLİ ATIKTA NELER VAR 
     Geminin zehirli atığında ''krom'' bulunduğunun söylendiği, ancak termik santral külü içinde ''krom'' dışında ''arsenik'', ''baryum'', ''kurşun'', ''civa'', ''kobalt'', ''nikel'', ''manganez'', ''çinko'', ''bakır'' gibi ağır metallerin bulunduğu ifade edilen açıklamada, bu metallerin çok değişik ve tehlikeli sağlık etkileri olduğuna dikkat çekildi. 
     Açıklamada, bu metallerin yarattığı sağlık sorunları şöyle sıralandı 
     ''Arsenik cilt kanseri, duyu bozukluğu, reflekslerde kayıp, anemi, kalp yetmezliği, lösemi, lenf sistemi kanserleri, siroz, karaciğer tümörü, akciğer kanseri, böbrek yetmezliği, bebekte gelişim geriliği, Krom ciltte ülserasyon, alerjik reaksiyon, solunum sisteminde, böbrek, karaciğer, mide, barsak sisteminde harabiyet, akciğer kanseri, Kobalt Akciğer ve kalpte harabiyet ve işlev bozuklukları, kan şekeri, kolesterol ve yağ düzeylerinde artış, kanser, Kurşun beyin harabiyeti ve ölüm, körlük, böbrek harabiyeti ve kanseri, bellek bozukluğu, akciğer, mide, bağırsak kanserleri, düşük, kısırlık, Civa hayal görme, hafıza kaybı, kişilik bozukluğu, nefes almada güçlük, akciğerde sıvı toplanması, böbrek yetmezliği ve üremi, vücudun çeşitli yerlerinde nedensiz kanamalar, Nikel ciltte alerji, astım, Manganez baş ağrısı, bulantı, denge bozukluğu, duygusal ve davranışsal bozukluklar, Çinko çeşitli deri hastalıkları, solunum yollarında tahriş ve zatürree, nefes almada zorluk, kanlı balgam, tüm organlarda kanser, Bakır görme bozukluğu ve kaybı, karaciğer harabiyetine yol açar.'' Açıklamada, batığın olabilecek en kısa zamanda çıkarılıp atıklarıyla birlikte iade edilerek çevrenin kirlenmesinin en az zararla atlatılması ve gemi çıkarılana kadar atıkların yayılmasını önlemek için uzman görüşlerine göre en etkin önlemlerin alınması istendi. 
     İnsan ve çevre sağlığı için risk taşıdığı açık olan atığın kısa ve uzun süreli etkilerine dair kesin değerlendirmeler yapılması için atık içeriğinin açıklanması gerektiği vurgulanan açıklamada, ilgili uzmanlık alanlarından bilim insanlarının durumu araştırıp gerekli açıklamaları yapmalarına kadar körfezde denize girilmemesi ve balık avlanmaması istendi. 
     
</TEXT>
</DOC>
