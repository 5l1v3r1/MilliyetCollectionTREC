<DOC>
<DOCNO> 278382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko27.html </URL>
<DATE> 2004/10/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Güler DSİ'ye 511,5 trilyon liralık bir kaynak aktardık... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Devlet Su İşleri Genel Müdürlüğü'ne DSİ 511,5 trilyon liralık kaynak aktardıklarını açıkladı. 
     Enerji ve Tabii Kaynaklar Bakanı Hilmi Güler'in Elektrik Üretim A.Ş'nin EÜAŞ yatırım faaliyetlerini değerlendirdiği basın toplantısının ardından, EÜAŞ ile TÜBİTAK arasında ''bilimsel ve teknolojik işbirliği'', MTA ile de ''Afşin-Elbistan enerji havzası master planı'' konularında işbirliği protokolü imzalandı. 
     Bakan Güler yaptığı konuşmada, DSİ'ye aktarılan 511.5 trilyon liralık kaynağın enerji ve sulama projelerine harcanacağını ve bunun kalkınma ve işsizlikle mücadeleye çok önemli bir katkı sağlayacağını kaydetti. 
     Liberalleşmede çok önemli adımlar atıldığını kaydeden Güler, doğalgaz konusunda 3 önemli adım attıklarını, şehir içi doğalgaz dağıtım şirketlerinden istenen teminatın kaldırıldığını, bağlantı hatlarını bu şirketlere devretme yönünde Botaş'ın karar alarak harekete geçtiğini anlattı. Damga resmi konusundaki sorunun da çözüldüğünü ifade eden Güler, şirketlerin bu kış altyapısı tamamlanan şehirlerde doğalgazı kullandırabileceği müjdesini verdi. 
     Dağıtım şirketlerinin üst kuruluşu olan Gazbir'in kendisini ziyaret ederek teşekkür ettiğini kaydeden Güler, kendisinin de bu şirketlerin her zaman arkasında olacaklarını, girişimcilerin önündeki engelleri kaldıracaklarını vurguladıklarını anlattı. 
     Liberalizasyon ve piyasaların yeniden yapılandırılması konusundaki çalışmaları ve politikaları TÜSİAD ile geçtiğimiz haftasonu biraraya gelerek tartıştıklarını söyleyen Güler, TÜSİAD yöneticilerinin bu durumdan çok memnun olduklarını dile getirdiklerini, liberalizasyonun felsefesi ve uygulamaları konusunda mutabık kaldıklarını anlattı. 
     Programın önünde olduklarını ve çalışmaları tamamladıklarını kaydeden Bakan Güler, ''Bundan sonraki çalışmalar Özelleştirme İdaresi Başkanlığı'na kaldı. Biz de kendilerine destek olacağız'' dedi. 
     EÜAŞ'nin 126 projeyle 520 milyon dolarlık bir yatırım yaptığını açıklayan Bakan Güler, ''EÜAŞ daha verimli çalışarak yerli kaynaklara daha fazla önem verecek'' dedi. 
     
     EÜAŞ'IN ÇALIŞMALARI 
     Bu arada EÜAŞ Genel Müdürü Önder Piyade ise kurumun çalışmaları hakkında verdiği brifingde, yerli kaynak kullanımının 2002 yılında yüzde 57 iken, 2003 yılında yüzde 78'e, bu yıl da yüzde 86'ya ulaştığını belirtirken, Bakan Güler araya girerek, bunun doğalgaz alımlarındaki ''al ya da öde'' miktarının azaltılmasından kaynaklandığını söyledi. 
     Güler, daha önce doğalgaz alım mecburiyetinden dolayı yerli kaynağın kullanılamadığını, ancak görüşmelerle al ya da öde miktarının düşürülerek yerli kaynakların kullanımını sağladıklarını, su rejiminin de iyi kullanılarak maliyetlerde önemli düşüşler sağladıklarını anlattı. 
     Genel Müdür Piyade tesislerin merkezden takibi, kömür kalitesinin yükseltilmesi gibi önlemler sayesinde de önemli maliyet düşüşü ve verimlilik sağladıklarını belirterek, bu sayede geçen yıl 420 trilyon lira kar sağladıklarını, bu rakamın bu yıl 800 trilyon lirayı bulmasını beklediklerini bildirdi. 
     TÜBİTAK Başkan Vekili Prof. Dr. Nüket Yetiş de sosyal kalkınmaya faydalı olan alanlarda bilimsel ve teknolojik çalışmalara büyük önem verdiklerini belirterek, işbirliğinden duyduğu memnuniyeti dile getirdi. 
     Yetiş, EÜAŞ ile başarılı bir işbirliği yaptıklarını belirterek, bu protokol ile hem işbirliği alanının genişletileceğini hem de sürenin uzatılacağını kaydetti. 
     
     SORULAR 
     İmza töreninin ardından gazetecilerin sorularını yanıtlayan Bakan Güler, ''EÜAŞ'ın kar edeceğine elektrik fiyatlarında indirim yapılmasının daha doğru olup olmayacağı'' yönündeki bir soruya karşılık şunları söyledi 
     ''Biz enerji, para, insan yönetimini bir arada yapıyoruz. Aynı anda KİT'ler arası finansman dengesini de yönetiyoruz. Zaman zaman bunlar arasında kaynak aktarımlarını sağlıyoruz, karları ve kayıpları dengeliyoruz. TEFE yüzde 12 idi ve biz zam yapmadık. Bu da indirim anlamına gelir. TEDAŞ'ın karını düzenlemek için EÜAŞ'ın karından bir kaydırma yaptık son olarak.'' Enerji ve Tabii Kaynaklar Bakanı Güler, YPK'nın Pazartesi günkü toplantısında da enerji fiyat mekanizmalarının, yatırımların ve gerekli düzenlemelerin görüşüleceğini açıkladı. 
     AB müktesebatına uyumla ilgili bir birimin bulunduğunu ve bu birimin düzenli olarak çalışmalarını sürdürdüğünü ifade eden Güler, çalışmaların zaten Bakanlar Kurulu'nda belli aralıklarla gözden geçirildiğini vurguladı. 
     Özelleştirmeye ilişkin bir başka soru üzerine de Bakan Güler, şunları kaydetti 
     ''Özelleştirmenin bir gün dahi gecikmesini istemiyoruz, hatta programın daha da öne alınmasını istiyoruz. Bu elektrikte de böyle doğalgazda da. Daha önceden nasıl olsa özelleşecek diye senelerdir çivi çakılmamış tesislere... Biz sağlıklı bir sektör oluşması için elimizden geleni yapıyoruz. 
     Liberalizasyon, özelleştirme, verimlilik konularında en ufak tavizimiz olamaz. Engelleri kaldırıyoruz, yatırımcıların önünü açıyoruz.'' DSİ'ye ayrılan paranın bütçeden ayrıldığını belirten Güler, ''Daha önceden belli bir kesinti olmuştu. 5 büyük baraj söz konusuydu. Bunlar Melen, Ermenek, Deriner, Borçka, Muratlı. Borçka ve Muratlı'yı önümüzdeki yıl devreye alacağız inşallah'' dedi. 
     Bakan Güler bir başka soru üzerine de, projelerde firmalarla sıkı pazarlıklar yaptıklarını belirterek, Yusufeli Barajı ve HES'te 400 milyon dolar indirim elde ettiklerini, Ilısu Barajı ve HES'te de 1 milyar 120 milyon euroya kadar düşürdüklerini, Ilısu'nun kararname aşamasında olduğunu açıkladı. 
     
</TEXT>
</DOC>
