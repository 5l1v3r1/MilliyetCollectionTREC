<DOC>
<DOCNO> 294816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur23.html </URL>
<DATE> 2004/12/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çöp bidonunda yeni doğmuş bebek bulundu... 
</HEADLINE>
<TEXT>

     Uşak'ın Elmalıdere Mahallesi'ne bağlı Esen Sokak içindeki çöp bidonunda, 1 saat önce doğduğu belirlenen kız çocuğu bulundu. 
     Esen Sokak'taki çöp bidonunda, siyah bir poşet içinde battaniyeye sarılı olarak yeni doğmuş kız bebek bulan bir mahalle sakini, durumu polise bildirdi. 
     Polis ekipleri tarafından donmak üzereyken çöp bidonundan alınan ve Uşak Devlet Hastanesi'ne getirilerek Prematüre Çocuk Servisi'nde tedavi altına alınan kız çocuğunun, 2 kilo 750 gram ağırlığında sağlıklı bir bebek olduğu belirtildi. 
     Polis ekipleri, Kader ismini verdikleri bebeği terk eden anne ve babayı bulmak için geniş çaplı araştırma başlattı. 
     Bebeğin, anne ve babası bulunamadığı takdirde, Uşak Çocuk Esirgeme Kurumu'na teslim edileceği belirtildi. 
     
</TEXT>
</DOC>
