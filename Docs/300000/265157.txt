<DOC>
<DOCNO> 265157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/guncel/gun06.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci şans az 
</HEADLINE>
<TEXT>


Üniversitelere ilk yerleştirme sonucu devlet üniversitelerindeki boş kontenjan sayısı artarken, vakıf üniversitelerinin boş kontenjanlarında düşüş oldu 

ANKARA Milliyet 

Üniversitelere merkezi yerleştirme sonucu açıkta kalan adayların ikinci şansı olan boş kontenjanlarda bu yıl büyük düşüş yaşandı. 
Kontenjanlara yapılan ek yerleştirmede, bir yükseköğretim programına yerleşemeyen adaylar şansını deneyecek. Devlet üniversitelerinin lisans programlarındaki boş kontenjan 102'den 117'ye çıkarken, vakıf ve KKTC'deki üniversitelerin boş kontenjanlarında büyük düşüş oldu. 

Ek yerleştirme için başvuru ekimde 
Vakıf üniversitelerinin lisans programlarında geçen yıl 1078 boş kontenjan kalırken, bu yıl bu sayı 185 olarak açıklandı. KKTC'deki üniversitelerde de açık kontenjan sayısı 6029'dan 3524'e düştü. Devlet, vakıf ve KKTC'deki üniversitelerin önlisans programlarındaki toplam açıksa 72 bin 482'den 30 bin 44'e düştü. 
ÖSYM Başkanı Prof. Dr. Savaş Küçükyavuz, vakıf üniversitelerindeki boş kontenjanın azalmasını, sınava giren öğrenci sayısındaki artışa bağladı. Küçükyavuz, önlisans programlarındaki büyük azalmada ise YÖK'ün bu yıl, genel lise mezunlarına ilk yerleştirmede meslek yüksekokullarını seçme hakkı tanınmasının belirleyici olduğunu kaydetti. ÖSYM, yerleştirme sonucunda boş kalacak kontenjanlara yapacağı ek yerleştirme için ekimde başvuru alacak. Üniversitelere kayıtlar, 6 - 15 Eylül'de yapılacak. 


</TEXT>
</DOC>
