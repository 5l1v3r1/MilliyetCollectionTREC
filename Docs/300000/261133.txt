<DOC>
<DOCNO> 261133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy09.html </URL>
<DATE> 2004/08/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Genç Parti, Genel Merkez binasını boşalttı... Mal sahibi şikayetçi... 
</HEADLINE>
<TEXT>

     Genç Parti, Balgat semtinde bulunan genel merkez binasını boşalttı. 
     Balgat semtinde kiraladıkları binayı boşaltan Genç Parti'nin bugün son olarak binaya asılı bulunan bayrağı da yöneticiler tarafından sökülerek götürüldü. 
     Binayı Genç Parti'ye kiralayan mal sahibi Niyazi Gürel, binanın büyük zarara uğradığını belirterek bu hasarı tespit ettirmek üzere noter getirdi. 
     Noter aracılığıyla zarar ziyanı tespit ettireceğini belirten Gürel, AA muhabirine yaptığı açıklamada binayı bugün teslim aldığını ve gördüğü manzaranın kendisini hayrete uğrattığını söyledi. 
     Yeni tamamlanan binanın iç dekorasyonu için de büyük masraf yaptığını ve bu şekilde Genç Parti'ye kiraladığını ifade eden Gürel, buna rağmen kullanılmaz halde teslim aldığını kaydetti. 
     Binanın tavanında klimaların yerinin değiştirilmesi yüzünden kırıklar olduğunu, kabloların kesildiğini, ana bilgisayarın götürüldüğünü, kimi kapıların kırıldığını, tesisatların parçalandığını ifade eden Gürel, bunların mahkeme tespitinin yapılması için de bilirkişi heyetini beklediklerini kaydetti. 
     
     ''İKİ AYLIK KİRA BORCU DA VAR'' 

     Binanın kiracılarının kendisine 2 aylık kira borcu bulunduğunu belirten Niyazi Gürel, ''Bir yerde harp çıksa böyle zarar ziyan verilmez. İki avukatımla başvurdum, mahkeme heyetini bekliyorum'' dedi. 
     Genç Parti yetkilileriyle defalarca görüşmek için talepte bulunduğunu, ancak muhatap bulamadığını ifade eden Gürel, ''Biz bu binayı böyle mi teslim ettik Kendime muhatap bulamıyorum. Bulduğum muhataplar da 'iki yıl oturduk, bu kadar hasar normal. Bunda büyütülecek bir şey yok' diyor. Ben de artık hakkımı hukuk yoluyla aramaya karar verdim'' diye konuştu. 
     Binanın teslim edildiği gün çekilmiş fotoğraflarının da elinde bulunduğunu vurgulayan Gürel, bu fotoğraflara bakıldığında hasarın daha iyi görüleceğini söyledi. 
     
</TEXT>
</DOC>
