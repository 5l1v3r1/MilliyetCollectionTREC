<DOC>
<DOCNO> 282424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun17.html </URL>
<DATE> 2004/10/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Guardian Türkiye'nin üyeliğine dur demek İslam'a tokat olarak algılanır 
</HEADLINE>
<TEXT>

     AB'nin Türkiye'nin üyelik sürecini durdurmasının, ülkedeki demokratlara ihanet olduğu kadar, İslam'a bir tokat anlamına da geleceği ifade edildi. 
     İngiliz The Guardian gazetesinde yer alan haberde, Avrupa'da tartışmalar sürerken, Türkiye'nin, kendi içinden gelen baskılar sonucunda "liberalize" olduğu ifade edildi. 
     Haberde, özellikle Fransa ve Almanya'da Türkler'e karşı şüphecilik yükselirken, Türkiye'deki AB yanlılarının, Türkiye'ye özel statü verilmesi tartışmalarını kaygıyla izlediğine işaret edildi. 
     En başta, Türkiye'nin ekonomik beklentiler nedeniyle AB'ye girmek istediği düşüncesinin hakim olduğu ifade edilen haberde, Türkiye'deki özellikle son dönem hükümetlerin tutumlarını düzenlemekte, AB'nin ortaya koyduğu şartların tek başına belirleyici olmadığı kaydedildi. Türkiye'de artık kamuoyunun da demokratik düzenlemeler yolunda önemli baskısı olduğuna işaret edilen haberde, özellikle Irak savaşı gibi önemli konulara ilişkin olarak ortaya çıkan sokak protestoları sonucunda, milletvekillerinin halkın istediği yönde kararlar verdiğine dikkat çekildi. 
     Haberde, reformlar ya da devrimlerin ithal edilemeyeceği ifade edildi. Türkiye'de yeni gelişmekte olan sivil toplum örgütlerinin, AB'ye girme kaygısı gütmeden, komşu ülkelerle bağları çoktan güçlendirmeye başladığı kaydedilen haberde, AB'nin, Türkiye'yi kabul etme yolunda çok yol katettiği ve bu süreci durdurmasının, ülkedeki demokratlara ihanet anlamına gelmesi kadar, bölge ve tüm İslam alemi için "berbat" bir işaret olacağı vurgulandı. 
     Böylesi bir tutumun, İslam'a bir tokat ve "medeniyetler çatışması"na yeni bir vurgu olarak yorumlanacağı da ifade edildi. 
     
</TEXT>
</DOC>
