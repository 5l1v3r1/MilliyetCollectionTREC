<DOC>
<DOCNO> 254499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/guncel/gun01.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihayet tutuklandı 
</HEADLINE>
<TEXT>


Oğlu polisin elinden baskınla kaçırılan eski milletvekili Mustafa Bayram, "Baskınla ilgim yok" dedi. Bayram'ın yanı sıra 7 baskıncı da tutuklandı 

OSMAN BEKLEYEN, FEYAT ERDEMİR Van DHA 

Gözaltında tutulduğu Van Bölge Trafik Denetleme Şube Müdürlüğü'nden akrabalarının baskınıyla kaçırılan Hamit Bayram'ın babası ve eski milletvekili Mustafa Bayram'ın da, baskından 5 dakika sonra olay yerine gittiği, baskıncılara, "Hata yaptınız" dediği belirtildi. Bayram'ın da aralarında bulunduğu 8 kişi dün tutuklandı. 
Eski milletvekili Mustafa Bayram, Malatya'da 8.5 gram eroinle yakalandıktan sonra Van'a getirilen oğlu Hamit Bayram ve şoförü Hüsnü Özbuz'un emniyet güçlerinin elinden kaçırılmasıyla ilgili soruşturma kapsamında ifade vermek için önceki gün 15.30 sıralarında avukatları Van Bölge Barosu Başkanı Ayhan Çabuk, eski Baro Başkanı Hüsnü Ayhan ve Halil Kartal ile birlikte Van Adliyesi'ne geldi. Bayram, gazetecilere "Tutuklanmamı çok istiyorsunuz" dedi. Mustafa Bayram'ın ardından, baskına karıştıkları gerekçesiyle gözaltına alınan yedi kişi daha adliyeye getirildi. 

Suçu İnfial uyandırmak 
Savcı, 4 saatlik sorgunun ardından Bayram'ı "zanlıları yönlendirdiği ve suça azmettirdiği" suçundan tutuklanma talebi ile Sulh Ceza Mahkemesi'ne sevketti. Mahkeme, Bayram'ın "eylemin kamu düzeni ve otoritesine yönelik olması, toplumda infial uyandırması", diğer oğlu Mecit Bayram'ın da aralarında bulunduğu 7 kişinin de "polise karşı etkili eylem, mukavemet ve hakaret" gerekçesiyle tutuklanmasına karar verdi. Baskınla bir ilgisinin olmadığını savunan Bayram'ın, polisle yaşanan arbededen 5 dakika sonra olay yerine gittiği, adamlarına "Hata yaptınız. Burası devlet kurumu. Böyle girişimde bulunmamanız lazım" dediği belirtildi. Emniyete Hamit Bayram'ı görmek için gittiklerini savunan 7 kişi ise "Malatya'dan gelen polisleri tanımıyorduk. Bu sivil kişilerin Hamit Bayram'a zarar verecek çete grupları olduğunu zannettik. Hamit Bayram'ı kaçırmak için oraya gitmedik" dedi. 

Avukatları itiraz edecek 
Avukatları, yarın Bayram'ın tutuklanmasına itiraz edeceklerini söyledi. Aranan Hamit Bayram'ın Malatya'daki bir olaydan dolayı gözaltına alındığını belirten avukatlar, "Eğer tutuklama kararı verilirse, bu ildeki mahkemeden verilir" dediler. Baskına uğrayan Bölge Trafik Denetleme Şube Müdürlüğü'nün, uyuşturucu kaçakçılığında ele geçirilen araçların aranmasında da kullanıldığı bildirildi. 

'Köstebek mi var ' 
Konuyu incelemesi için bölgeye müfettiş gönderdiklerini açıklayan İçişleri Bakanı Abdülkadir Aksu, bazı gazetelerde yer alan "Emniyet içinde 'köstebek' olduğu ve zanlılara haber ulaştırdığı yönündeki" iddialarla ilgili olarak da, "İhmali olan, kusuru olan varsa, gereken yapılacaktır" dedi. 


</TEXT>
</DOC>
