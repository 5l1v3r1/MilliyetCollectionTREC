<DOC>
<DOCNO> 269547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur32.html </URL>
<DATE> 2004/09/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yağmur hız kesmiyor, yeni yağışlı hava geliyor... 
</HEADLINE>
<TEXT>

     Sonbahar yağmurla geldi... Yeni haftaya yağmurla başlayan Türkiye, Karadeniz üzerinden gelen serin ve yağışlı havanın iyiden iyiye etkisinde kalacak. Çarşamba akşamı Trakya'dan yurda giriş yapacak yeni bir yağışlı hava dalgası, tüm bölgelere yayılacak. Hava sıcaklığı hafta ortasından itibaren kuzeybatı kesimlerde azalacak. 
     Meteoroloji'den alınan bilgiye göre, bugün ve yarın Marmara ile Karadeniz'de etkili olan yağışlı havaya, Çarşamba akşam saatlerinde Trakya'dan yurda giriş yapacak yeni bir sağanak dalgası eklenecek. 
     Bugün akşama kadar, Marmara, Karadeniz'in tamamı, Tokat-Amasya çevresi ile Kars-Erzurum kesimleri yağışlı geçecek. Öğle saatlerinden sonra ise Muğla ve Denizli çevrelerinde yağış görülecek. Marmara'da poyraz etkili... 
     Önümüzdeki 3 günün hava raporu şöyle 
     Salı 
     Muğla, İstanbul, Batı Karadeniz'in kıyı kesimleri, Orta ve Doğu Karadeniz ile Erzurum-Kars çevrelerinde sağanak yağış bekleniyor. Güney bölgeler az bulutlu, diğer yerler parçalı bulutlu. 
     Çarşamba 
     Gün içinde Doğu Karadeniz'de sağanak yağış sürecek. Akşam saatlerinde ise Trakya'dan yeni bir yağışlı hava yurda giriş yapıyor... Yine güney bölgelerimiz az bulutlu ve açık, diğer kesimler parçalı bulutlu olacak. 
     Perşembe 
     Sağanak, Marmara, Ege, Batı Karadeniz ile Ankara-Eskişehir çevrelerini etkisi altına alıyor... Diğer yerler parçalı ve az bulutlu bir gün geçirecek. 

     
</TEXT>
</DOC>
