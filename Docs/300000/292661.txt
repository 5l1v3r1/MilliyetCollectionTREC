<DOC>
<DOCNO> 292661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur03.html </URL>
<DATE> 2004/11/27/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
''Tele-Ebe'' ile doğum yaptı .. 
</HEADLINE>
<TEXT>

     Sivas'ta yoğun kar yağışı ve tipi nedeniyle ulaşıma kapanan köyünde mahsur kalan hamile kadın, sağlık ekiplerinin telefonla yönlendirmeleri sonucu sağlıklı bir erkek bebek dünyaya getirdi. 
     AA muhabirinin aldığı bilgiye göre, merkeze 36 kilometre uzaklıktaki Gazi Köyü'nde doğum sancıları tutan Zeynep Tombul, sancıları ve kanaması artınca fenalaştı. Tombul ailesi ve köy muhtarı Cengiz Çetin'in durumu bildirmesi üzerine harekete geçen kurtarma ekipleri, yoğun tipi nedeniyle görüş mesafesinin kaybolduğu köye ulaşmaya çalıştılar. Ancak bütün çabalara rağmen, ekipler köye ulaşamadı. 
     AA muhabirinin görüştüğü hamile kadının eşi Süleyman Tombul, kurtarma ekiplerinin köye ulaşamaması üzerine sancıları artan eşine, köyde daha önceden doğum yaptırdığı öğrenilen tecrübeli kadınların müdahale ettiğini kaydetti. 
     
     DOĞUMU, ''TELE-EBELER'' YAPTIRDI 

     Kent merkezindeki sağlık ekiplerinin sürekli telefonla yönlendirmeleriyle Zeynep Tombul'a müdahale eden ''tele-ebeler''in doğumu yaptırdığını kaydeden Süleyman Tombul, eşinin erkek çocuk dünyaya getirdiğini söyledi. 
     Daha önceden 5 kız çocuğu bulunduğunu, zor şartlarda doğan erkek bebeğin ise kendisini son derece mutlu ettiğini belirten Tombul, doğum aşamasında emeği geçenlere teşekkür etti. 
     Eşi ile bebeğinin sağlık durumlarının iyi olduğunu kaydeden Süleyman Tombul, doğumun ardından, Sivas Valisi Hasan Canpolat'ın da kendisini arayarak bilgi aldığını ve tebrik ettiğini kaydetti. 
     Baba Tombul, oğluna henüz bir isim bulamadığını doğum koşullarını da gözönüne alarak, adını koyacaklarını belirtti. 
     Köy Muhtarı Cengiz Çekiç ise her yıl bu tür olaylarla karşılaştıklarını belirterek, köylerine ebe ve sağlık ekibi atanmasını istedi. 

     
</TEXT>
</DOC>
