<DOC>
<DOCNO> 260664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/ekonomi/eko13.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcılar AB koşullu tarih verir 
</HEADLINE>
<TEXT>


HSBC'nin 105 finans kuruluşunda yaptığı ankette, katılımcıların yüzde 58'i, AB'nin Türkiye'ye koşullu 'evet' diyeceğini belirtti 


Dünyanın en büyük bankaları arasında yer alan ve Türkiye'de de faaliyet gösteren HSBC'nin finans kurumları arasında düzenlediği ankete göre Türkiye, aralık ayında Avrupa Birliği'nden 'koşullu müzakere tarihi' alacak. 
HSBC'nin 63'ü Avrupa'dan, 34'ü Amerika'dan ve 8'i de Türkiye'den olmak üzere, Türkiye'de yatırımı olan toplam 105 finans kuruluşu arasında yaptığı ankette, yatırımcılar arasında Türkiye'nin AB umutlarına bağlı bir heyecan olmadığı ve piyasanın aralık ayındaki AB Konseyi toplantısında alınacak karar konusunda 'temkinli bir iyimserlik' içinde olduğu sonucu çıktı. 
"Aralık 2004'teki Avrupa Konseyi toplantısından çıkabilecek en muhtemel sonuç nedir " sorusunu katılımcıların yüzde 58'i Türkiye'ye "koşullu müzakere tarihi" verileceği yönünde yanıtladı. Bu çerçevede, ankete katılan yatırımcılar, Türkiye'ye başka koşulların da yerine getirilmesiyle tam üyelik müzakerelerinin başlayabileceği bir tarih önerileceğini düşünüyor. 

Avrupalılar daha iyimser 
Aralık ayında çıkacak AB Konseyi kararına dair iyimser cevapların çoğu Avrupalı yatırımcılardan geliyor. Avrupalı yatırımcıların sadece yüzde 7'si tarih verilmesinden önce Türkiye'den başka koşullar isteneceğini düşünüyor. Türk yatırımcıların yüzde 63'ü Türkiye'nin 2015'te AB üyesi olacağı konusunda "emin değilim" cevabını verirken, bu rakam Avrupalı yatırımcılarda yüzde 32 ve Amerikalı yatırımcılarda ise yüzde 41'de kalıyor. 


</TEXT>
</DOC>
