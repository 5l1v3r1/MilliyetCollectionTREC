<DOC>
<DOCNO> 257546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/yasam/yas02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşam savaşını kazandı 
</HEADLINE>
<TEXT>


YAVUZ ÖZDEN Ankara 

Konya'da 2 Şubat'ta Zümrüt Apartmanı'nın çökmesi sonucu meydana gelen felakette 157 saat enkaz altında yaşam mücadelesi veren Yasemin Yaprakçı, tedavi edildiği Gülhane Askeri Tıp Akademisi GATA Hastanesi'nden 167 gün sonra taburcu oldu. Yaprakçı, kurtarıcıları olan Jandarma Komando Arama Kurtarma Timi üyeleri ve hekimlerce evine uğurlandı. 
Sevincini ve hüznünü kızı Bahar'a sarılarak yaşayan Yaprakçı, "Hayatımın en büyük mutluluğu, enkaz altındayken insan sesi duymak ve ışık görmekti" dedi. GATA'dan taburcu olduğu için mutlu olduğunu dile getiren Yaprakçı "Ama burası artık evimiz gibi olmuştu, o yüzden hüzünlüyüm" sözleriyle duygularını dile getirdi. 
Yaprakçı şunları söyledi "Eşimi ambulansta gördüğümde deprem olmadığını ve evin çöktüğü söyledi. Karanlıkta aç ve susuz, öleceğimi bekleyerek zaman geçirdim. Elimdeki plastiği vurarak ses çıkarmaya çalıştım. Ailemi kaybettim sandım." 
GATA Dekanı Tümgeneral Derviş Şen de, Yaprakçı'nın sağ bacağına, diz üstünden kesildikten sonra protez takıldığını belirterek, "Onu kucağındaki yavrusuna ve eşine emanet ediyoruz" diye konuştu. 



</TEXT>
</DOC>
