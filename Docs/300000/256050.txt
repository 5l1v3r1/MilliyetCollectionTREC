<DOC>
<DOCNO> 256050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/siyaset/axsiy02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derviş'e psikanalist lazım' 
</HEADLINE>
<TEXT>


Kemal Derviş'i 'türban bayrağı taşımakla' suçlayan CHP'li Okuducu, 'Ne de olsa ülkeyi tanımıyor' dedi 

ANKARA Milliyet 


Arı Hareketi'nin gecesinde "türbanı başörtüsüne tercih ederim" sözleriyle tartışma yaratan, daha sonra bu ifadeyi kullanmadığını savunan CHP İstanbul Milletvekili Kemal Derviş'e en sert tepki partisi CHP'den geldi. 
CHP Kadın Kolları Genel Başkanı ve İstanbul Milletvekili Güldal Okuducu, "Derviş ne yaptığını bilmiyor" başlıklı yazılı açıklamasında Derviş'i "Türban bayrağı taşımak, cumhuriyet devrimlerinin özünü anlamamak"la suçladı ve "Ne de olsa ülkeyi pek tanımıyorlar. Amerikan hukukunu iyi biliyor olabilirler ama Türkiye gerçeklerinden habersizler.. Türbanı savunmak cumhuriyet devrimlerini inkardır" dedi. Okuducu, Derviş'in "Ben ilericiyim" sözüne de "Gelişmiş demokrasilerin okullarında okuyup, bu geri noktaya düşmek, psikanalistlerin incelemesine ihtiyaç gösterecek derecede vahimdir" diye tepki gösterdi. 


</TEXT>
</DOC>
