<DOC>
<DOCNO> 297509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun38.html </URL>
<DATE> 2004/12/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Saddam'ın yardımcıları haftaya yargılanıyor 
</HEADLINE>
<TEXT>

     Irak Başbakanı İyad Allavi, devrik devlet başkanı Saddam Hüseyin'in bazı yardımcılarının yargılanmasına gelecek hafta başlanacağını söyledi. 
     Allavi, Irak Ulusal Konseyi'ne hitaben yaptığı konuşmada, gelecek hafta yargılanmalarına başlanacak kişilerin isimleri ve Saddam'ın ne zaman mahkemeye çıkacağı konusunda bilgi vermedi. 
     İyad Allavi, Süleymaniye kenti yakınında bugün, içinde 500 kadar cesedin olduğu tahmin edilen bir toplu mezarın bulunduğunu da açıkladı ancak bu konuda da ayrıntı vermedi. 
     Irak Başbakanı konuşmasında, Ürdünlü terörist Ebu Musab Ezzerkavi'nin üst düzey bir yardımcısının Irak güvenlik güçlerince öldürüldüğünü de açıkladı. 
     Allavi, Irak polisinin Hasan İbrahim Ferhan'ı öldürdüğünü ve iki yardımcısını ele geçirdiğini belirtti, bunun nerede ve ne zaman olduğu konusunda ayrıntı vermedi. Allavi, yakalananların Irak'ta kaçırılan bazı kişilerin kafalarının uçurulmasından sorumlu olduklarını kaydetti. 
     Başbakan Allavi, Saddam'ın yardımcılarından İzzettin El Mecit'in dün yakalandığını ve eski rejimin diğer üyeleriyle birlikte yargılanacağını da açıkladı. 
     
</TEXT>
</DOC>
