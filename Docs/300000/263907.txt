<DOC>
<DOCNO> 263907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur42.html </URL>
<DATE> 2004/08/16/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Irak'ta rehin alınan şoförlerin aileleri yetkililerden yardım istiyor 
</HEADLINE>
<TEXT>

     Türk şoförleri Mustafa Köksal ve Durmuş Kumdereli'nin Irak'ta rehin alındıkları haberinin ardından Mersin'in Tarsus İlçesi'nde bulunan aileleri, yetkililerden yardım istediler. 
     Mustafa Köksal'ın eşi Fatma Köksal, eşinin 3 Ağustos'ta AKHA Turizm Dış Ticaret ve Limited Şirketi adına şişe suyu götürmek üzere Mersin'den Irak'a gittiğini söyledi. 
     Eşinin Irak'a ilk defa gittiğini belirten Fatma Köksal, ''Borcumuz vardı, oturduğumuz evin kirasını bile ödeyemiyorduk. Borçlarımızı ödeyebilmek için Irak'a gitmişti. Eşimin bir an önce serbest bırakılmasını istiyorum'' dedi. 
     Durmuş Kumdereli'nin eşi Melahat Kumdereli de eşinin borçlarını ödeyebilmek için Irak'a gittiğini ifade ederek, ''Kaçırıldığı haberini alınca perişan olduk. Serbest bırakılması için yetkililerden yardım istiyoruz'' dedi. 
     AKHA Turizm Dış Ticaret Limited Şirketi adına 3 Ağustos'da Mersin'den Irak'a şişe suyu götüren Mustafa Köksal ve Durmuş Kumdereli'nin 14 Ağustos günü yükü boşaltıp Türkiye'ye geri dönerken Musul'a 100 kilometre kala silahlı bir grubun saldırısına uğrayarak, rehin alındıkları öğrenildi. 
     
</TEXT>
</DOC>
