<DOC>
<DOCNO> 260361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/dunya/axdun01.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasmacı asker mahkemede 
</HEADLINE>
<TEXT>


Ebu Gıreyb Cezaevi'nde işkence yaparken çektirdiği fotoğraflarla ünlenen Lynndie England, 38 yıl alabilir 

SEMA EMİROĞLU New York 


Irak'taki Ebu Gıreyb Cezaevi'nde Iraklı tutuklulara tasma takarken görüntülenen Amerikalı kadın asker Lynndie England, dün Amerikan askeri mahkemesindeki ön duruşması için yargıç karşısına çıktı. 
Fort Bragg Askeri Üssü'nde başlayan ve hafta sonuna kadar sürmesi beklenen ön duruşmada, England'ın, hakkında yapılan 19 ayrı suçlamadan askeri mahkemede yargılanıp yargılanmayacağına karar verilecek. Hamile olan 21 yaşındaki England, Irak'taki tutuklulara kötü muamele yapmakla ilgili 13, cinsellik içeren müstehcen fotoğraflar bulundurmak konusunda da 6 suçtan itham ediliyor ve suçlu bulunması halinde toplam 38 yıl hapis alması söz konusu. 
Dünkü duruşmasına kamuflaj üniformasıyla gelen ve hamileliği belli olan yedek asker England'ın, hakkındaki suçlamaları herhangi bir tepki vermeden dinlediği gözlenirken, annesi de dinleyici locasında duruşmayı izledi. 
Fort Bragg askeri sözcülerinden Albay Billy Buckner, savcılığın 25 potansiyel tanığı bulunduğunu söyledi. Dünkü duruşmada söz alan ordu sorgulama görevlisi Paul D. Arthur ise, England'ın bağlı bulunduğu 372. Askeri Polis Takımı'nın, savaş bölgesinde görev yapmanın neden olduğu stresle hareket ettiğini iddia etti ve "Bu davranışlarıyla sadece biraz eğleniyorlardı" dedi. 
Fotoğraflarda üst üste yığılmış çıplak tutukluların yanında zafer işareti verirken ve ağzında sigarayla çıplak bir tutuklunun cinsel organını işaret ederken gözüken England, mayıs ayındaki ifadesinde, bu konudaki emri üslerinden aldığını iddia etmişti. Hamile olduğu anlaşıldıktan sonra ABD'ye dönen England'ın bebeğinin babasının da, yine işkence skandalında başrol oynadığı belirtilen Charles Graner adlı asker olduğu belirtiliyor. 


</TEXT>
</DOC>
