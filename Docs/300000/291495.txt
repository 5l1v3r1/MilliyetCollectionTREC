<DOC>
<DOCNO> 291495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo26.html </URL>
<DATE> 2004/11/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Anadolu Beşiktaşlılar Dernegi, ISO Kalite Belgesi almaya hak kazandı 
</HEADLINE>
<TEXT>

     Anadolu Beşiktaşlılar Derneği'nin, ISO 9001 2000 Kalite Belgesi almaya hak kazandığı bildirildi. 
     Beşiktaş Kulübü Dernekler Komitesi Başkanı Hakan Kalkavan, kulübün resmi internet sitesinden yaptığı açıklamada, Türkiye'de ISO 9001 2000 Kalite Belgesi almaya hak kazanan ilk taraftar derneğine sahip olmaktan büyük mutluluk duyduklarını kaydetti. 
     Aynı belgeye Avrupa'da, İtalya'nın Juventus takımının sahip bulunduğunu hatırlatan Kalkavan, ''Bir taraftar derneğimizin böyle bir belgeyi almış olması, camiamız adına gurur verici'' dedi. 
     Anadolu Beşiktaşlılar Derneği Başkan Hıdır Şimşek de internet sitesindeki açıklamasında, bu mutlu olayı Ankara'da bu akşam bir davet vererek duyurmayı planladıklarını, ancak Çaykur Rizespor maçında yaşanan üzücü cinayet olayı nedeniyle etkinliği ileri bir tarihe ertelediklerini ifade etti. 
     Şimşek, 100 ülkede 300'den fazla merkezi, yayımlanmış 45 bin sertifikasıyla, sertifikalandırma kuruluşları arasında dünyada ikinci sırada yer alan Norveç kuruluşu Det Norske Veritas'tan DNV , gayretli ve uzun süreli çalışmalar sonucu, söz konusu belgeyi almaya hak kazandıklarını, kurumsallaşma yönünde dev bir adım atarak Türkiye'de tüm derneklere de örnek olduklarını dile getirdi. Hakan Şimşek, ''Bu belge, derneğimizin, üyelerine sunduğu tüm hizmetlerin her zaman kaliteli, güvenilir ve uluslararası standartlarda olacağının garantisidir ve her birimize sorumluluk getirmektedir. Belge tüm Beşiktaş camiasına hayırlı olsun'' açıklamasını yaptı. 
     
</TEXT>
</DOC>
