<DOC>
<DOCNO> 284341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun27.html </URL>
<DATE> 2004/10/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
AB, İsrail'den Arafat garantisi istiyor 
</HEADLINE>
<TEXT>

     AB'nin, tedavi için Paris'e giden Filistin lideri Yaser Arafat'ın, tedavisinin ardından Filistin topraklarına geri dönüşünün garanti edilmesi için İsrail nezdinde girişimde bulunduğu bildirildi. 
     El Hayat gazetesinin haberinde, AB Ortak Dış Politika ve Güvenlik Yüksek Temsilcisi Javier Solana'nın, bu konuda İsrailli yetkililerle yaptığı görüşmelerin içeriği hakkında Brüksel'deki Filistin delegesi Şevki El Armali'ye bilgi verdiği belirtildi. 
     Gazetenin haberine göre, Armali, Solana'nın ayrıca Filistin Başbakanı Ahmed Kurey'le, Arafat'ın sağlık durumunun yarattığı olağanüstü durum, bölgedeki durumun sakinleştirilmesi konusunda AB'nin çabaları ve İsrail'in Gazze Şeridi'nden çekilme planının uygulanmasıyla ilgili yardım gibi konularda görüştüğünü açıkladı. 
     Gazetenin Filistinli kaynaklara dayandırdığı haberinde de Kudüs'teki ABD Başkonsolosu'nun ''Amerikan yönetiminin, Arafat'ın Filistin topraklarına geri dönüşünü yasaklamayacağına dair İsrail'den garanti aldığını'' Kurey ile Filistin yönetiminin başgörüşmecisi Saib Erakat'a aktardığı kaydedildi. 
     
</TEXT>
</DOC>
