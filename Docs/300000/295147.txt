<DOC>
<DOCNO> 295147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko04.html </URL>
<DATE> 2004/12/06/ </DATE>
<TIME> 06.35 </TIME>
<AUTHOR>  </AUTHOR>
<HEADLINE>
Nemada 4'üncü taksit yüzde 5.9 zamlı olacak... 
</HEADLINE>
<TEXT>

     Hazine tarafından 8 Aralık'ta ödemelerine başlanacağı açıklanan 4'üncü taksit nema ödemelerinin bir önceki taksite göre yüzde 5.9 zamlı olması bekleniyor. 
     Nema tutarı, bir önceki taksitin üzerine 3 aylığa denk gelen yaklaşık yüzde 1.2'lik sabit rakam ve 3 aylık enflasyonun eklenmesi ile bulunuyor. 
     A.A muhabirinin yaptığı hesaplamaya göre, son 3 aylık enflasyon rakamları toplamı yüzde 4.7 olurken, buna sabit rakam da eklendiğinde, 4'üncü taksit ödemesinin bir önceki taksite göre yüzde 5.9 zamlı olacağı ortaya çıkıyor. 
     Buna karşılık, kesin zam oranı Hazine'nin açıklamasının ardından netleşecek. 
     
     NEMAYI KİM, NE ZAMAN ALACAK 

     Dördüncü taksit ödemeleri için, daha önce olduğu gibi işveren aracılığı ya da kişisel başvuru yapılabilecek. 
     Kişisel başvurularda ödemelerin tasarrufu teşvik hesap numarasının son hanesine göre sırayla yapılacak. 
     Buna göre, tasarrufu teşvik hesap numarasının son hanesi 9 olan hak sahiplerine 8 Aralık 2004, 8 olan hak sahiplerine 9 Aralık 2004, 7 olan hak sahiplerine 10 Aralık 2004, 6 olan hak sahiplerine 13 Aralık 2004, 5 olan hak sahiplerine 14 Aralık 2004, 4 olan hak sahiplerine 15 Aralık 2004, 3 olan hak sahiplerine 16 Aralık 2004, 2 olan hak sahiplerine 17 Aralık 2004, 1 olan hak sahiplerine 20 Aralık 2004 tarihlerinde ödeme yapılacak. 
     Öte yandan, Ziraat Bankası tarafından kurumsal başvurular 17 Kasım tarihinden itibaren alınmaya başlarken, işyeri aracılığı ile talepte bulunan hak sahiplerinin ödemeleri, 8 Aralık'tan itibaren en geç 3 gün içinde yapılacak. 

     
</TEXT>
</DOC>
