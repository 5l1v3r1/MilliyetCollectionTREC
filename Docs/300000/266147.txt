<DOC>
<DOCNO> 266147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun04.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreci eylem yaptı kaçak otel kapandı 
</HEADLINE>
<TEXT>


Bodrum'da, kaçak otelin sahibi Abidinoğlu, çevreciler karşısında pes etti Otel kapalı kalacak. Turist de getirmiyorum 

YAŞAR ANTER Bodrum DHA 

Ruhsatsız olmasına rağmen Bodrum'un merkezinde tamamlanarak açılışa hazır hale getirilen 8 katlı otelin engellenmemesini protesto eden çevreciler, Belediye Başkanı Mazlum Ağan'ın makamını bastı. Belediye girişinde otelin maketini balyozla yıkan çevreciler, yerinde bulamadıkları Ağan'ın masasına da balyoz ve asma kilitle protesto yazısı bıraktı. Kaçak yapılan 5 yıldızlı Diamond Of Bodrum Oteli'ne de giderek kapıya kilit asan çevreciler, otel sahibi Ferhat Abidinoğlu'yla tartıştı. Çevrecilerin otel önündeki eylemi sırasında da Abidinoğlu, "Üç beş çapulcu yüzünden oteli açmayacağım, otel kapalı kalacak. Turist de getirmiyorum. Siz üç beş çapulcu olarak, Bodrum'a yaptığımız trilyonluk yatırımı engellemeye çalışıyorsunuz" diye konuştu. Abidinoğlu'nun bu sözleri üzerine eylemcilerle Abidinoğlu'nun yanındakiler arasında gerginlik yaşanırken, olay yerine gelen polis, olası bir kavgayı önledi. 


</TEXT>
</DOC>
