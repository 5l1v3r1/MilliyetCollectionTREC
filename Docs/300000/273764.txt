<DOC>
<DOCNO> 273764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/dunya/adun.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun Denktaş 'hain' mi 
</HEADLINE>
<TEXT>


Denktaş'ın kendisiyle aynı adı taşıyan 23 yaşındaki torunu Rauf'un Rum vatandaşı olmak için başvurduğu ortaya çıktı. Dede Denktaş, Rum vatandaşlığına geçenleri hainlikle suçlamıştı 

Sefa Karahasan 


"Kıbrıs Cumhuriyeti" vatandaşı olmak için Rum Kesimi'nden nüfus cüzdanı almak isteyen KKTC vatandaşlarını "vatan haini" olmakla suçlayan KKTC Cumhurbaşkanı Rauf Denktaş'ın torunu da, aynı "suç"tan sabıkalı çıktı. 
Cumhurbaşkanı'nın kızı Değer Denktaş'ın oğlu 23 yaşındaki Rauf Kürşat'ın "Kıbrıs Cumhuriyeti" kimliği almak amacıyla Rum nüfus dairesine başvuruda bulunduğu öğrenildi. Milliyet'e konuşan torun Rauf Kürşat, kimlik başvurusu yaptığını doğruladı. Yakın Doğu Üniversitesi Hukuk Fakültesi'nden mezun olduğunu belirten torun Denktaş, İngiltere'de siyaset bilimi master programına katılmaya hazırlandığını ve bu nedenle de İngiltere'de daha ucuza okumak için Kıbrıs Cumhuriyeti kimliği edinmek istediğini söyledi. Torun Denktaş, "Kıbrıs Cumhuriyeti vatandaş kimliğini gezip tozmak için değil, tahsilim için istedim" dedi. 
Bilindiği gibi uluslararası planda Kıbrıs Cumhuriyeti olarak tanınan ve tüm Kıbrıs'ı temsil ettiği kabul edilen Rum Kesimi, geçtiğimiz mayısta resmen AB üyesi olmuştu. 
Torun Denktaş, "Ben de diğer AB ülkelerinin gençleri gibi, Avrupa'da ucuza okumak için AB vatandaşı olmak istedim. Eğer ben normal olarak İngiltere'de master programına başvuru yapsaydım ödeyeceğim para 10 bin sterlin yaklaşık 27 milyar lira olacaktı. Oysa AB vatandaşlarına bu programalar sadece bin sterlin yaklaşık 2.7 milyar lira . Kimlik kartımı henüz alamadım" diye konuştu. Torun Denktaş'ın annesi Değer Denktaş, oğlunun dedesi Cumhurbaşkanı Denktaş'ın bu olaya hiçbir tepki vermediğini söyledi. 

Eroğlu'nun kızı da... 
Öte yandan, eski Başbakan Derviş Eroğlu'nun kızı Haslet Eroğlu'nun "Kıbrıs Cumhuriyeti" kimlik kartını aldığı belirtildi. 

Torunun başvurusu, Serdar Denktaş'ı hastanelik etti 

YORGO KIRBAKİ 

Rum ve Yunan basını, geçtiğimiz günlerde aniden hastaneye kaldırılan KKTC Başbakan Yardımcısı Serdar Denktaş'ın, kız kardeşi Değer'in oğlu Rauf Kürşat'ın Rum vatandaşı olma girişimi yüzünden çıkan bir tartışma nedeniyle rahatsızlandığını iddia etti. Yunan Elefterotipia gazetesi, "Junior Rauf Denktaş, ailesini allak bullak etti" başlığını kullandı. 


</TEXT>
</DOC>
