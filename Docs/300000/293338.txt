<DOC>
<DOCNO> 293338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun20.html </URL>
<DATE> 2004/11/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
AP, Türkiye raporunu görüşecek 
</HEADLINE>
<TEXT>

     Avrupa Parlamentosu Dış İlişkiler Komisyonu, bugün Hollandalı parlamenter Camiel Eurlings'in hazırladığı Türkiye raporunu görüşecek. 
     Raporda, Avrupa Birliği'ne AB , 'çok gecikme olmadan' müzakerelerin başlatılması çağrısı yapılıyor. 
     
     Kıbrıs konusunda 'yumuşama' sinyali 
     Eurlings, raporunu büyük ölçüde değiştirdi ve 'müzakerelerin başlatılmasıyla' ilgili değişiklik önergesinin yanısıra, Kıbrıs konusunda Türkiye'nin olumlu çabalarına atıfta bulunan önergeleri de kabul etti. 
     Ayrıca raporun ilk taslağında Alevilerden 'Müslüman azınlık' olarak söz ediliyordu bu görüşünden de geri adım attı ve Aleviliğin 'yasal statüye' kavuşturulması talebiyle yetinildi. 
     
     Müzakerelerin başlatılması tavsiye ediliyor 
     Bugün tartışılıp onaylanması beklenen raporda, Avrupa Parlamentosu resmen 17 aralıkta Brüksel'de toplanacak AB liderlerine, müzakerelerin 'aşırı gecikme olmadan başlatılmasını' tavsiye edecek. 
     
     Müzakerelerin 'ucu açık' olacağına vurgu 
     Müzakereler konusunda, komisyonun görüşlerini benimseyen parlamento, müzakerelerin hedefinin tam üyelik olduğunu belirtiyor ancak müzakerelerin 'doğası gereği ucunun açık olduğunu ve doğrudan üyeliğe götürmeyebileceğini' de vurguluyor. 
     
     Türkiye'ye Kıbrıs şartı 
     Brüksel'de 17 aralıkta yapılacak Avrupa Birliği zirvesinin dün açıklanan taslak metninde Türkiye'nin Güney Kıbrıs'ı fiilen tanıması öngörülüyor. 
     Türkiye'yi üyelik müzakereleri öncesi yeni ve zor şartlar beklediği belirtilen taslakta, müzakerelerin başlamasını garantilemek için iki konuda önemli şartlar öne sürülüyor. 
     "Türkiye, Kıbrıs'ı fiilen tanımalı" Zirve metninde ilk olarak, Kıbrıs konusunda önemli bir noktanın altı çiziliyor ve "Türkiye, Kıbrıs'ı fiilen tanımalı" ifadesi yer alıyor. 
     
     Müzakereler askıya alınabilir 
     Taslak metne göre, Türkiye ile müzakerelerin askıya alınması, üye ülkelerin üçte biri tarafından teklif edilebilecek. Bu, İlerleme Raporu'nda yer almayan bir unsur. 
     Karar, Avrupa Birliği nüfusunun yüzde 65'ini temsil eden en az 15 üye ülkenin onayıyla alınabiliyor. Avrupa birliği'nde hala 25 üye ülke bulunuyor. 
     Taslakta, "2014 bütçesi onaylanmadan Türkiye ile müzakereler sona erdirilemez" deniyor. Taslak metinde Türkiye'nin reform sürecinde katettiği kararlı ilerlemenin memnuniyetle karşılandığı da belirtiliyor. Buna karşın müzakerelere ilişkin karar, 16-17 aralık zirvesine bırakılıyor. 
     Taslakta yer alan bu ifade, Türkiye'nin 2014 bütçesi onaylanmadan önce Avrupa Birliği üyesi olamayacağı anlamına geliyor. 
     
     Serbest dolaşıma kalıcı engeller gelebilir 
     Taslak metinde yer alan diğer önemli bir nokta ise, serbest dolaşım ile ilgili. Taslakta, "serbest dolaşıma da kalıcı engel getirilebilir" deniliyor. 
     
</TEXT>
</DOC>
