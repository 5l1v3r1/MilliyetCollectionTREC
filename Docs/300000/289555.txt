<DOC>
<DOCNO> 289555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy07.html </URL>
<DATE> 2004/11/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Yaşar Okuyan'dan yeni parti... 
</HEADLINE>
<TEXT>

     Eski Çalışma ve Sosyal Güvenlik Bakanı Yaşar Okuyan, ''yepyeni Türkiye'nin, yepyeni partisi'' olarak tanımladığı partinin kuruluş dilekçesini 3 Aralık Cuma günü verecek. 
     Okuyan, AA muhabirine, parti kurma çalışmalarına ilişkin bilgi verdi. 
     ''Demokratik Birlik Partisi'', ''Genç Türkiye Partisi'' ve ''Yeni Atılım Partisi'' isimleri üzerinde durduklarını ifade eden Okuyan, bu ay sonunda yapılacak Kurucular Kurulu toplantısında, partinin isminin ve kuruluş tarihinin netleşeceğini söyledi. 
     Okuyan, partinin kuruluş dilekçisini 3 Aralık Cuma günü İçişleri Bakanlığı'na vermeyi planladıklarını ifade etti. 
     Demokrat Türkiye Partisi'nin DTP bu hafta sonu yapılacak kongresinde partiye katılarak, genel başkanlığa aday olacağına ilişkin haberlerin anımsatılması üzerine Okuyan, parti yetkililerinin kendisini davet ettiğini belirtti. Okuyan, ''Ancak bizim arkadaşlarımızın genel eğilimi, ayrı parti kurma şeklinde. Ayrı bir çalışma yaptığımızı gelen arkadaşlara söyledik'' dedi. 
     Kuracakları partide, yeni yüzler olacağını, ancak 8-10 eski milletvekili ve eski bakanın da yer alacağını ifade eden Okuyan, milletvekillerinden de 2-3 kişinin de katılımının gündemde olduğunu belirtti. 
     Türkiye'yi kucaklayacak, sorunları çözecek bir parti kuracaklarını, çevreye duyarlı olacaklarını dile getiren Okuyan, '' parti var, 54. parti olarak kuruluyorsanız, farklılıklarınız olacak. Bu farklılıklar, yönetim anlayışınız, siyaset etme anlayışınız, muhalefetteyseniz muhalefet, iktidardaysanız iktidar etme anlayışınızda olacak'' diye konuştu. 
     
     ''MERKEZDEYİZ'' 
     Okuyan, tüzüklerine, genel başkanın en fazla üç kongre seçileceğini koyacaklarını kaydederek, kadın kollarını reddettiklerini ve kadın kolları başkanlığı kurmayacaklarını anlattı. 
     Sağ ve sol ayırımlarını doğru bulmadıklarını belirten Okuyan, merkezde olacaklarını vurguladı. 
     Okuyan, hiçbir partinin devamı olmadıklarını ifade ederek, ''Başka partiler, hangi partinin devamı oldukları için kavga etsinler, biz yepyeni Türkiye'nin yepyeni partisiyiz'' dedi. 
     
</TEXT>
</DOC>
