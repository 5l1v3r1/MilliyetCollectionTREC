<DOC>
<DOCNO> 270455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo21.html </URL>
<DATE> 2004/09/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Halterde taciz skandalı büyüyor... Taşdelen Yalnız bana değil... 
</HEADLINE>
<TEXT>

     Milli halterci Aylin Daşdelen, bugün basında yer alan ''Milli takım eski antrenörü Mehmet Üstündağ'ın sporcu bayanlara tacizde bulunduğu'' yönündeki haberin doğru olduğunu bildirdi. 
     İzmit Büyükşehir Belediyesi Kulübü sporcusu olan milli halterci Aylin Daşdelen, İzmit Olimpik Buz Sporları Salonu'nda basın toplantısı düzenledi. Daşdelen, olayın doğru olduğunu ifade ederek, Mehmet Üstündağ hakkında Gençlik ve Spor Genel Müdürlüğü'ne şikayet dilekçesi verdiklerini söyledi. 
     Daşdelen, toplantıda şu iddialarda bulundu 
     ''O kadar çok çirkin şeyler yaşadık ki. Tüm bu olanları daha önce açıklayacaktım, fakat olimpiyatlara gölge düşmesin diye şimdi açıklıyorum. 1994 yılında haltere başladım ve Mehmet Üstündağ hocamdı. 'Bazı şeylere katlanacaksın, katlanmazsan başarı gelmez' diyordu. Birçok kıza tacizde bulundu. Bir gün beni federasyona götüreceğini söyleyerek otele götürdü ve taciz girişiminde bulundu. Hatta öpmeye kalkıştı. 'Babama söylerim' dedim. Bana tokat atıp tekmeyle vurdu. Arkadaşım gelip beni çıkardı. O zaman 14 yaşlarındaydım. Halterci arkadaşımız Esma Can, tacizler yüzünden 1998 yılında odasında hap içerek intihar etti. Üstündağ, ödül törenlerinden sonra bizim altın ve paralarımıza da el koyuyordu.'' 
     
</TEXT>
</DOC>
