<DOC>
<DOCNO> 290880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo09.html </URL>
<DATE> 2004/10/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Konyaspor Denizli'ye umutlu gitti... 
</HEADLINE>
<TEXT>

     Konyaspor Basın Sözcüsü Sefa Ortaç, yarın yapılacak Denizlispor maçı için ''Yönetim olarak son maçımızda galibiyet bekliyoruz'' dedi. 
     Sefa Ortaç, takımın lige verilen arayı iyi değerlendirerek yeni teknik direktör Safet Susiç ile Denizlispor maçına en iyi şekilde hazırlandığını söyledi. 
     İki haftalık dönemde futbolcularla teknik heyetin birbirine hızla uyum sağladığını anlatan Ortaç, ''Antrenmanlarda takımın havasının yerinde olduğunu gözlemledik. Çok kısa sürede yakalanan bu uyum bizi sevindirdi'' dedi. 
     Takımda sakatlığı devam eden Mustafa Şahintürk ve kadro dışı bırakılan Oumar'ın dışında eksik futbolcu olmadığını ifade eden Ortaç, şunları kaydetti 
     ''Konyaspor bugün Denizlispor maçı için Denizli'ye hareket etti. Yönetim olarak, genel kurul öncesi son maçımızda takımımızdan galibiyet bekliyoruz. Oyuncularımızın maçı kazanmak için ellerinden geleni yapacağına inanıyoruz. Maçı aldıkları takdirde bizleri 3 puanla uğurlayacaklar. Başarılı futbolculardan oluşan kadrosuyla Konyaspor'un bizden sonra da iyi işler yapmasını diliyoruz. Bunun için Konya Büyükşehir Belediyesi başta olmak üzere herkesin bu takıma sahip çıkmasını istiyoruz.'' 
     
</TEXT>
</DOC>
