<DOC>
<DOCNO> 272908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko11.html </URL>
<DATE> 2004/09/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Unakıtan yine coştu Gözüme gözükmeyin .. 
</HEADLINE>
<TEXT>

     Maliye Bakanı Kemal Unakıtan, Türkiye'nin artık elbisesine sığmadığını belirterek, ''Bu elbiseye sığmayan Türkiye'ye daha dar elbise biçmeye kalkanlar var. Onlar hiç bu işe kalkışmasınlar'' dedi. 
     2. Goldİstanbul Uluslararası Mücevher, Altın-Gümüş Takı, Saat ve Ekipmanları Fuarı, Unakıtan ve eşi Ahsen Unakıtan'ın katılımıyla TÜYAP Beylikdüzü Fuar Merkezi'nde açıldı. 
     Kemal Unakıtan, açılışta yaptığı konuşmada, değişim geçiren Türkiye'nin TÜYAP gibi fuar alanlarını artırması gerektiğini, değişimle birlikte fuar merkezlerinin hem sayısının artacağını hem de metrekare olarak çok daha fazla büyüyeceğini söyledi. 
     Türkiye'nin artık elbisesine sığmadığını ifade eden Unakıtan, şöyle devam etti 
     ''Bu elbiseye sığmayan Türkiye'ye daha dar elbise biçmeye kalkanlar var. Onlar hiç bu işe kalkışmasınlar, bu huyundan vazgeçsinler. Çünkü Türkiye'nin artık ufku geniş. Türkiye eski Türkiye değil. Mesela, 1967-1977'lerde Türkiye'nin ihracatı 2-2.5 milyar dolar iken, şimdi 60 milyar dolarlık ihracatı var.'' 
     
     ''TAŞTAN KDV ALDIĞIM ZAMAN MARKETİ ÖLDÜRÜYORUM'' 
     Maliye Bakanı Unakıtan, Türkiye'de yıldızlaşan, potansiyeli büyük, ihracat kapasitesi yüksek sektörler bulunduğunu, kuyumculuk sektörünün de bu sektörlerden biri olduğunu belirterek, 3 milyar dolarlık hacime sahip sektörün 1 milyar dolarlık kısmının ihraç edildiğini, 1 milyar dolarlık bölümünün iç piyasada satıldığını, kalan 1 milyar dolarlık üretimin ise Türkiye'ye gelen turistlere satıldığını kaydetti. 
     Pırlantadan KDV alınmaması konusuna değinen Unakıtan, şöyle konuştu 
     ''Son zamanlarda gazetelerde boy boy yazdılar. Pırlantaya KDV yok, kefene KDV var Böyle dar düşünmeyin, artık bu kafayı bırakın. Ben taştan KDV aldığım zaman sıfırlıyorum. Yani marketi öldürüyorum. Ama bunun işçiliğinden KDV aldığımda, işçilik üzerine bindiği zaman buradan birkaç kat para kazanılıyor. Onun KDV'sini alıyorum ben. Daha fazla KDV alıyorum. Kefende de öyle dedikleri gibi değil. Orada KDV yüzde 1'dir.'' 
     
     ''İÇERDE BİR MAÇIMIZ OLACAK'' 
     Açılışın ardından İstanbul Kuyumcular Odası Başkanı Ahmet Karbeyaz ve sektörün diğer temsilcileriyle biraraya gelecekleri toplantıya değinen Unakıtan, ''Benim bu sektörden bazı beklentilerim var. Onları içerde anlatacağım. Rakamlar Başkan'ın dediği gibi değil. Ben de rakamları aldım geldim. Onlarla ayrı bir hesaplaşmamız var. İçeride bir maçımız olacak yani, ona hazırlanın'' diye konuştu. 
     İstanbul ve Türkiye'yi bölgenin kuyumculuk merkezi yapmaya kararlı olduklarını ve hükümet olarak gereken her türlü desteği vereceklerini dile getiren Unakıtan, ''Sektörden beklediğim şu 5 yılda yıllık 5 milyar dolarlık ihracat bekliyorum. Eğer bunu yapmazsanız gözüme gözükmeyin. Onun için baştan kim ne kadar ihracat yapmış takip edeceğim'' dedi. 
     İstanbul Kuyumcular Odası Başkanı Ahmet Karbeyaz ise yabancı alıcıların çoğunun 60 ülkede düzenlenen fuarlara katıldıklarına dikkat çekerek, ''5 yıl içinde dünya alıcılarını Türkiye'ye getireceğiz. Yabancı alıcılar Türkiye'yi tercih edecekler. Çünkü Türk kuyumculuk sektöründeki işçilikle dünyadaki hiçbir ülke yarışamaz'' diye konuştu. 
     
     ''MALİYE, DEVLET BİZİM ORTAĞIMIZ'' 
     Karbeyaz, kuyumcuların çok düşük vergiler ödediklerine dair çıkan haberlere işaret ederek, yüksek oranda vergi ödeyen kuyumcuların yanı sıra enflasyondan etkilenen ve zor duruma düşen esnafın da bulunduğunu, sektörde yılda ödenen ortalama vergi tutarının 2.5-3 milyar lira düzeyinde olduğunu söyledi. 
     Karbeyaz, ''Maliye, devlet bizim mesleklerimizin ortağıdır. Biz ortağımıza güveniyoruz'' dedi. 
     Konuşmaların ardından, Maliye Bakanı Kemal Unakıtan ve eşi Ahsen Unakıtan, fuarın açılışını gerçekleştirerek, standları gezdiler. Bakan Unakıtan, daha sonra kuyumculuk sektörü temsilcileriyle basına kapalı olarak bir toplantı yaptı. Toplantıda kuyumculuk sektörünün mali analizi konusunda görüş alışverişinde bulunulacağı öğrenildi. 
     18 ülkeden 443 firmanın katıldığı Goldİstanbul Fuarı'nı 40'ın üzerinde ülkeden 10 bin kişinin ziyaret etmesi bekleniyor. Tüyap Beylikdüzü Fuar Merkezi'nde 15 bin metrekare alan üzerinde düzenlenen ve 22 Eylül'de sona erecek fuara, ABD, Almanya, İsveç, İtalya, Kore, İspanya ve Libya'dan kuyumculuk sektöründeki firmalar katılıyor. 
     
</TEXT>
</DOC>
