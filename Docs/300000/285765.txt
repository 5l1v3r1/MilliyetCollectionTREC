<DOC>
<DOCNO> 285765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy14.html </URL>
<DATE> 2004/11/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Edelman Seçim sonuçları Türk-Amerikan ilişkilerini etkilemez 
</HEADLINE>
<TEXT>

     ABD başkanlık seçimi, Ankara'da da yakından takip edildi. 
     ABD'nin Ankara Büyükelçiliği ve Türk-Amerikan Derneği seçim nedeniyle ortaklaşa çeşitli organizasyonlar düzenledi, davetliler ve basın mensupları seçim sonuçlarına ilişkin haberleri gece boyunca dernekte kurulan büyük ekrandan izledi. 
     Çeşitli panellerin de yapıldığı dernekte, açık büfe ikramda da bulunuldu. 
     Seçimleri izlemek üzere derneğe gelen ABD'nin Ankara Büyükelçisi Eric Edelman, ilk seçim sonuçlarına ilişkin değerlendirme yaptı. 
     Sonuçların henüz kesinleşmediğine işaret eden Edelman, Cumhuriyetçi ABD Başkanı George Bush'un önde gittiğini, teorik olarak mümkün olsa da Demokrat John Kerry'nin kazanma şansının az olduğunu kaydetti. 
     Edelman, bir soru üzerine, ''seçim sonuçlarının Türk-Amerikan ilişkilerinde büyük değişikliklere yol açacağını düşünmediğini'' belirtti. 
     Türkiye ve ABD'nin geçmişe dayalı stratejik ortaklığına dikkati çeken Edelman, farklı yönetimlerde de bu ilişkinin devam ettiğini hatırlattı. 
     Türkiye'nin en önemli gündem maddelerinden birinin AB olduğunu ifade eden Edelman, ABD'nin Türkiye'nin AB sürecini desteklediğini, seçim sonuçlarının bunu değiştirmeyeceğini kaydetti. 
     Kerry'nin gündeminde bulunan Ermeni soykırımı iddialarına da değinen Edelman, bu konunun her 4 yılda bir gündeme taşındığını, ancak yönetime gelindiğinde, bu konunun düşünüldüğünden daha zor olduğunun anlaşıldığını belirtti. 
     Son seçim verilerini de değerlendiren Edelman, sonuçların ABD'nin Avrupa standartlarına göre muhafazakar ülke olduğunu gösterdiğine işaret etti. 
     Edelman, bir soru üzerine, ABD ile Avrupa arasında bazı farklılıklar olabileceğini ancak birlikte çalışmaya devam edeceklerine inandığını söyledi. 
     Her iki tarafın da birbirine ihtiyacı olduğunu kaydeden Edelman, ''Bush'un tekrar seçilmesi halinde ilişkilerin daha yakınlaşabileceğini, ancak bunun can-ciğer olacakları anlamına gelemeyeceğini'' sözlerine ekledi. 
     
</TEXT>
</DOC>
