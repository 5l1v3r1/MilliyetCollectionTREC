<DOC>
<DOCNO> 299779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun10.html </URL>
<DATE> 2004/12/22/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Başkanlık Sarayı'nın duvarı umumi tuvalete döndü 
</HEADLINE>
<TEXT>

     Eda BERKBAYRAK DHA 

LİTVANYA'nın Başkenti Vilnius'un merkezinde bulunan Cumhurbaşkanlığı Sarayı ilginç bir sorunla karşı karşıya. Çevresinde koruma duvarı dahi olmayan sarayın duvarı gece saatlerinde alkollü kişilerin akınına uğruyor. Bina duvarı, özellikle binanın Cumhurbaşkanlığı Sarayı olduğunu bilmeyen yabancılar tarafından umumi tuvalete çevriliyor. 
     Bu nahoş durumu engellemek için gece nöbetine kalan güvenlik görevlileri bir İtalyanı suçüstü yakaladı. Sarhoş olduğu belirlenen 27 yaşındaki İtalyan vatandaşı, Cumhurbaşkanlığı duvarına tuvaletini yaparken bir anda güvenlik kordonu altına alındı. Neye uğradığını şaşıran İtalyan vatandaşı polis merkezine götürülerek ifadesine başvuruldu. Binanın Cumhurbaşkanlığı Sarayı olduğunu bilmediğini iddia eden genç çıkarıldığı nöbetçi mahkeme tarafından 150 litas 43.5 euro cezaya çarptırıldı ve hayatının en pahalı tuvalet ücretini ödedi. 
     Litvanya yasalarına göre bu tür suçların cezası 300 litas 87 euro kadar para veya 30 gün hapis olabiliyor. İki yıl önce de Litvanya'ya eğitim vermek amacıyla gelen iki Britanyalı polis suç üstü yakalanmış ve para cezasına çarptırılmıştı. Polis memurlarının ülkelerine döndüğünde görevlerinden de istifa ettiği açıklanmıştı. 
     
</TEXT>
</DOC>
