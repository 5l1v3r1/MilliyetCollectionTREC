<DOC>
<DOCNO> 295521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko08.html </URL>
<DATE> 2004/12/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TMSF, Adanaspor'da el koyamıyor 
</HEADLINE>
<TEXT>

     
     Adnan POYRAZ ADANA, DHA 
     

TASARRUF Mevduatı Sigorta Fonu'nun TMSF Adanaspor'a el koyma çalışmaları olumsuz sonuçlandı. 
     AKP İl Başkanı Abdullah Doğru, Spordan Sorumlu Devlet Bakanı Mehmet Ali Şahin'in kendisini arayarak, "TMSF yetkilileri, Adanaspor A.Ş. yönetiminde Uzan ailesinden kimsenin bulunmadığını, bu nedenle de kulübe el koymalarının mümkün olmadığını söyledi'' dedi. Doğru, şöyle devam etti 
     "Ayrıca TMSF'nin geçen yıl Adanaspor'a el koyduğu süreçte kulüp yetkililerinin Adanaspor A.Ş. yönetiminde Uzan ailesinden kimsenin bulunmadığını ifade edip mahkemeye yapılan itirazla tedbirin kaldırılmasını sağladı. Bu durumda TMSF'nin el koyması için hukuki bir gerekçe de bulunamıyor. Adanaspor'un kurtuluşu için ayrı bir yol takip etmemiz gerekiyor.'' TMSF'nin Adanaspor'a el koyamamasının çözümsüzlük anlamı taşımadığını belirten Doğru, Adanalılar'dan oluşacak 7 kişiyle kurulacak anonim şirketle kulüp satışının söz konusu olduğunu söyledi. Doğru şöyle dedi 
     "Kurulacak yeni A.Ş. kulübü, mevcut sahipleri ile konuşarak satın alacak. Bu konuda Çağdaş Ergin'le konuştuk, kendisi çok iyi niyetli. Biz de, belediye başkanlarımız ve diğer kurumların ilgilileri ile bu A.Ş.'nin arkasında olacağız. Kulübün vergi ve SSK'ya 5 yıla dağılan toplam 7 trilyon lira civarında borcu var. Bu borçlar kulübün Çıldırım Tesisleri ve Sulardaki Tesisler'in havuzda toplanması ile kapatılabilir.'' 
     
     ONAY TESİSLERİ ADANASPOR'A 
     Futbol Federasyonu Yönetim Kurulu, Gündüz Tekin Onay Tesisleri'ni kamp ve konaklama ihtiyaçlarının karşılanması amacıyla 5 Aralık- 31 Ocak tarihleri arasında Adanaspor'a tahsis etti. Turuncu-beyazlı takım bu süre içinde kamp ve konaklama ihtiyaçlarını Hekimevi yerine Gündüz Tekin Onay Tesisleri'nde yapacak. 
     
</TEXT>
</DOC>
