<DOC>
<DOCNO> 277393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun19.html </URL>
<DATE> 2004/10/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mikrodalga silah, ABD uçaklarında da kullanacak 
</HEADLINE>
<TEXT>

     Irak'taki Amerikan zırhlı araçlarına yılbaşından itibaren monte edileceği belirtilen mikrodalga silahı, yakında Amerikan savaş uçaklarınca da kullanılacak. 
     Wright-Patterson Hava Üssü'nde 25 yıldır sürdürülen araştırmalar sonucu geliştirilen silahın, yeni ve hafif jeneratör sisteminin üretimiyle Amerikan Hava Kuvvetleri'nin de hizmetine girmesi bekleniyor. 
     Amerikan Hava Kuvvetleri, bu silahlarda kullanılacak jeneratörleri üretmek üzere özel bir şirkete 22 milyon dolarlık ihaleyi vermeye hazırlanıyor. Üretime geçilmesinin 2009'u bulabileceği belirtiliyor. 
     Hava Kuvvetleri Araştırma Laboratuvarı'nın güç üretimi bölümü yöneticisi Yarbay JoAnn Erno, sonunda bu jeneratörü üretecek malzemeleri elde ettiklerini belirtti. 
     Irak'taki zırhlı araçlara yılbaşından itibaren monte edileceği söylenen ''Aktif Karşı Koyma Sistemi'' adlı silah, hedeflenen alana yüksek güçte mikrodalgalar gönderiyor. 
     Mikrodalga fırınların çalışma esası temel alınarak geliştirilen silahın gönderdiği dalgalar, derinin altındaki su moleküllerini hızla ısıtarak kişiye dayanılmaz acının yanı sıra yanma hissi veriyor. Hedef, silahın menzilinden çıkar çıkmaz acı sona eriyor. 
     Herhangi bir yan etkisi olmadığı belirtilen silahın, kentlerde çıkan çatışmalarda ve Amerikan karşıtı gösterilerde etkili bir şekilde kullanılması planlanıyor. 
     
</TEXT>
</DOC>
