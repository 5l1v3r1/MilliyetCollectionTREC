<DOC>
<DOCNO> 289006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy14.html </URL>
<DATE> 2004/11/15/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Çalık "Başka gizli bölmelerin olacağından şüpheleniyoruz" 
</HEADLINE>
<TEXT>

     Tasarruf Mevduatı Sigorta Fonu TMSF Satış Komisyonu Başkanı Fethi Çalık, Uzan Grubu'nun, Sakarya'nın Pamukova İlçesi'nde bulunan çiftliğindeki binalarda başka gizli bölmeler olabileceğini söyledi. 
     Fethi Çalık, Bakacak Köyü'ndeki çiftlikte gazetecilere yaptığı açıklamada, dün çiftliğe girdiklerinde kapının altında tozlar gördüklerini ve durumu hemen savcılık ile jandarmaya bildirdiklerini belirtti. 
     Savcılık ve jandarmaya saat 15.00'te bilgi verdiklerini, bunun üzerine jandarmanın, çiftliğin kapısına kadar gelip beklediğini, savcının ise gelmeye gerek görmediğini ifade eden Çalık, ''Kendisi ancak 4 saat sonra geldi, biz odayı açıp duvarı kırdıktan sonra geldiler'' dedi. 
     Binada başka gizli bölmeler olacağından şüphelendiklerini belirten Çalık, şunları kaydetti 
     ''Arama yapmak için bütün eşyaları boşaltacağız. Duvarların röntgeni çekilecek. TMSF olarak Amerika'dan özel araçlar getirmeyi düşünüyoruz. Bu cihaz 1 ay içinde gelecek. Ama şimdi eşyaları boşalttıktan sonra el yordamıyla inceleyeceğiz. Burada 30 kişi olacağız. Eşyalar boşalınca daha rahat arama yapılacak.'' Eşyaların taşınması için çiftliğe 10 kamyon geleceğini bildiren Çalık, Cumhuriyet Savcısı'nın dün gecikmesiyle ilgili şikayetleri olup olmadığının sorulması üzerine de ''Bir şikayetimiz olmadı ama kamu kurumlarıyla birlikte hareket etmemiz gerekir'' dedi. 
     
</TEXT>
</DOC>
