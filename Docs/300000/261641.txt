<DOC>
<DOCNO> 261641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/dunya/axdun02.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi'ye tutuklama kararı 
</HEADLINE>
<TEXT>


DIŞ HABERLER SERVİSİ 


Washington yönetiminin, Irak Savaşı öncesinde, Saddam rejimine dair istihbarat konusunda en güvendiği isim olan Irak Ulusal Kongresi lideri Ahmed Çelebi hakkında sahte para basmak suçundan tutuklama emri çıkarıldı. Iraklı soruşturma hakimi Zuhair El Maliki, Irak Özel Mahkemesi Başkanı Salim Çelebi hakkında da cinayet suçundan tutuklama emri çıkarttıklarını belirtti. 
El Maliki, Ahmed Çelebi'nin, Saddam rejiminin devrilmesinden sonra tedavülden kalkan eski Irak dinarlarının sahtesini basmakla suçlandığını kaydetti. El Maliki, geçtiğimiz mayıs ayında Çelebi'nin evine düzenlenen baskında eski dinarlar arasında sahte paralar bulunduğunu söyledi. ABD, mayıs ayı ortalarında, Saddam rejimine dair yanlış istihbarat verdiği gerekçesiyle, Çelebi'ye yaptığı aylık 340 bin dolarlık ödemeyi kesmişti. Ahmed Çelebi'nin yeğeni olan Salim Çelebi'nin de Haziran ayındaki Maliye Bakanlığı Genel Müdürü Haithem Fadhil cinayetinin zanlısı olduğu ifade edildi. El Maliki, Salim Çelebi'nin suçlu bulunması halinde, dün Irak'ta yeniden yürürlüğe giren idam cezasına çarptırılabileceğini kaydetti. 


</TEXT>
</DOC>
