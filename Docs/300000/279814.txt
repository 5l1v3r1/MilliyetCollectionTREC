<DOC>
<DOCNO> 279814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur22.html </URL>
<DATE> 2004/10/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tüketiciler Birliği'nden ''hazır köfte'' uyarısı... 
</HEADLINE>
<TEXT>

     Tüketiciler Birliği Konya Şube Başkan Yardımcısı Mustafa Dinç, marketlerde ucuz fiyata satılan bazı hazır köftelerin içinde öğütülmüş atık kemikler, bozuk ekmekler ve yasak olan toz boyalar gibi insan sağlığı açısından zararlı maddeler tespit ettiklerini belirtti. 
     Dinç, yaptığı açıklamada, son günlerde büfe, bakkal, kasap hatta birçok şubesi olan büyük marketlerde bile, büyük tanıtım afişleriyle satışa sunulan oldukça ucuz hazır köftelerin gerekli sağlık şartlarına uymadığını öne sürdü. 
     Kilogramı 2 ile 3 milyon liraya satılan bu köftelerin toplum sağlığını tehdit ettiğini iddia eden Dinç, açıklamasında şunları kaydetti 
     '' At, eşek hatta domuz etinden bile yapılsa bu fiyata mal edilemeyecek, hazır olarak piyasaya sunulan, köfteler acaba neden yapılıyor diye merak ettik. Tüketicilerimizden de yoğun olarak bize ulaşan şikayetler üzerine, piyasadaki bazı ucuza satılan hazır köfteleri incelemeye aldık. Yaptığımız araştırma sonunda hazır köftelerin içinde öğütülmüş atık kemikler, bozuk ekmekler ve yasak olan toz boyalar tespit ettik. Bunların dışında insan sağlığı açısından son derece zararlı birçok madde de kullanılıyor.'' Normalde 1 kilogram köftenin yapılabilmesi için 750 gram dana etine ihtiyaç duyulduğunu, bu malzemeyle yapılan bir kilogram köftenin en az 8 milyon liraya mal olacağını ifade eden Dinç, tüketicilerden benzer ucuz ürünler satın alırken, kabaca bir maliyet hesabı yapmaları ve içeriğini bilmedikleri gıdalardan uzak durmalarını istedi. Hazır kıyma satışının yasaklandığını hatırlatan Dinç, hazır köfte satışlarına yönelik denetimlerin artırılması gerektiğini sözlerine ekledi. 
     
</TEXT>
</DOC>
