<DOC>
<DOCNO> 253468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/siyaset/axsiy01.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'a PKK uyarısı 
</HEADLINE>
<TEXT>


Erdoğan, görüştüğü Bulgar Başbakanı'na, "PKK'nın Bulgaristan'daki uzantılarıyla mücadele edelim" dedi. Sakskoburgotski de "İşbirliğine açığız" karşılığını verdi 

ELÇİN ERGÜN Sofya 


Başbakan Recep Tayyip Erdoğan, resmi ziyarette bulunduğu Bulgaristan'da Başbakan Simeon Sakskoburgotski ile yaptığı görüşmede PKK ve Filibe'deki 2 Osmanlı camiinin içkili restorana dönüştürülmesini gündeme getirdi. 
Erdoğan, Bulgaristan'da PKK lehine faaliyet gösteren "Kürdistan İçin Bulgaristan Enformasyon Merkezi" ile "Türk Kültür Kulübü"ne işaret ederek, "PKK, Türkiye'de yeniden terör eylemlerine yelteniyor. Terör konusundaki işbirliğini artırmamız gerekir. Özellikle bu örgütün uzantılarıyla mücadele edelim" dedi. 
Bulgar Başbakan da, PKK'yı terör listesine aldıklarını, KONGRA - GEL ve KADEK'le ilgili Avrupa Konseyi kararına katıldıklarına ilişkin bir bakanlar kurulu kararı çıkardıklarını ifade ederek, "her türlü işbirliğine" açık olduklarını vurguladı. 
Erdoğan, Bulgaristan'daki Osmanlı eserleriyle ilgili olarak da "İstanbul Balat'taki ve Edirne'deki Bulgar kiliselerinin restorasyonu yapıldı. Eserlerinize gösterdiğiniz ilgiyi ülkenizdeki Osmanlı eserlerine göstermenizi bekliyoruz" dedi. Bulgar Başbakanı da konuyla ilgileneceklerini kaydetti. 

Standart dışı olur 
Erdoğan, ortak basın toplantısında da Türkiye'nin AB üyeliğine ilişkin bir soruya, "Şu anda Kopenhag kriterleri konusunda tüm gerekleri yerine getirdik. Aralık 2004, AB'nin Türkiye'ye karşı sınav vereceği tarihtir. Verilemeyecek karar bizi ve halkımızı ciddi manada üzer. Buna çifte standart bile denemez, standart dışı denir" yanıtını verdi. 
Sakskoburgotski'den Bulgaristan'da tutuklu bulunan 3 Türk balıkçının serbest bırakılması için ricada bulunan Erdoğan'a resmi bir ziyaret için gittiği Sofya'da Avrupa Parlamentosu Başkanı Pat Cox sürpriz bir ziyarette bulundu. 
Erdoğan'a "İnanılmaz reformlar gerçekleştirdiniz" diyen Cox, "Türkiye'nin AB'de olmasına inanıyorum. Kıbrıs konusunda çok önemli bir performans gösterdiniz" şeklinde konuştu. 

Erdoğan Sizi içeri almadılar mı 

MUSTAFA İSTEMİ 

Erdoğan, Bulgaristan'a gitmeden önce düzenlenen grup toplantısına giriş ve çıkışta vatandaşların sorunlarını dinledi. Çıkışta bir grup türbanlının kendisini bekliğini gören Erdoğan, "Sizi içeri almadılar mı yoksa " diye sordu. Türbanlıları dinleyen Erdoğan, daha sonra makamına geçti. 


</TEXT>
</DOC>
