<DOC>
<DOCNO> 279799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur07.html </URL>
<DATE> 2004/10/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Askeri uçağın motoruna kuş girdi 
</HEADLINE>
<TEXT>

     Tacettin ÇEBİ TRABZON, DHA 

İNGİLTERE'den Basra'ya askeri mühimmat taşıyan İngiliz Kraliyet Hava Kuvvetleri'ne ait C- 17 Globemaster tipi nakliye uçağı, yakıt ikmali için Trabzon Havalimanı'na iniş yaparken martı sürüsüne daldı. Martıların girmesi sonucu iki motoru da arızalanan uçağın onarımı için İngiltere'den parça bekleniyor. 
     Olay geçen cumartesi günü sabaha karşı meydana geldi. Yakıt ikmali için Trabzon Havalimanı'na iniş için alçalan İngiliz askeri nakliye uçağının pilotu pist üzerinde martı sürüsünü fark edince, pas geçerek yeniden havalandı. Daha sonra tekrar alçalan uçak, piste inişe geçtiği sırada martı sürüsüne daldı. Jet motorlarının pal' olarak adlandırılan parçalarına çarpan 15 kadar martı, dört motorlu uçağın iki motorunda ciddi hasara neden oldu. Uçak, çalışan iki motoru sayesinde inişi gerçekleştirdi. 
     Her iki motoru da arızalanan uçağın onarım çalışmalarına başlandı. Uçağın motorlarındaki arızanın giderilip uçuşa hazır duruma gelmesi için İngiltere'den parça istendi. Uçakta bulunan 15 personel, Zorlu Grand Oteli'nde beklemeye başladı. Uçak personeli onarımı beklerken, içindeki mühimmatı dışarı çıkartıp, uçağın içerisinde tekrar düzenleme yaptı. 
     Uçağın arızalanması nedeniyle kısa bir tatil yapma olanığı bulan personel, Trabzon'un tarihi ve turistik yerlerini gezme olanağı buldu. 
     
</TEXT>
</DOC>
