<DOC>
<DOCNO> 295007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur18.html </URL>
<DATE> 2004/12/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbul... Taksiciler, arkadaşlarının öldürülmesini protesto etti 
</HEADLINE>
<TEXT>

     Üsküdar'da toplanan bir grup taksi sürücüsü, meslektaşları Erdoğan Çetin'in Ümraniye'de boğazı kesilerek öldürülmesi ve aracının gasp edilmesini protesto etti. 
     Erdoğan Çetin'in 27 yaşındaki hamile eşi Banu Çetin'in de aralarında bulunduğu yaklaşık 300 taksi şoförü, Üsküdar Meydanı'nda buluşarak, iskeleye doğru yürüyüşe geçti. 
     Kırmızı karanfiller ve siyah kurdeleler taşıyarak, ''Katilleri lanetliyoruz. Bize sahip çıkın'' yazılı pankartın arkasında kortej oluşturan grup, olayı protesto amacıyla çeşitli sloganlar da attı. 
     Grup adına bir basın açıklaması yapan İstanbul Taksiciler Birliği Derneği Yönetim Kurulu Üyesi Güneş Taş, 1994 yılından bu yana İstanbul'da 78 taksicinin hunharca katledildiğini söyleyerek, ''Bizler önce insan, sonra taksiciyiz. Hiçbir şey kutsal olan yaşama hakkımızın elimizden alınmasının gerekçesi olamaz'' dedi. 
     Erdoğan Çetin'in, katledilen 78. meslektaşları olduğunu ifade eden Taş, ''10 gün sonra doğacak bebeğini ve ilk baba olmanın heyecanını yaşamadan hayatına son verildi. Canice katledilen arkadaşımızın katil veya katilleri bir an önce bulunsun'' diye konuştu. 
     Dernek Başkanı Bayram Hacıhaliloğlu da, İstanbul'da 17 bin 600 civarında taksi olduğunu ve bunların İstanbul Esnaf Odaları Birliği'ne bağlı olarak çalıştıklarını belirterek, ''Bu odadan bir tek yetkili ölen arkadaşlarımızın cenazesine gelmedi ve başsağlığı da dilemedi. İşlenilen taksici cinayetlerini protesto etmek için buradayız, yine odadan bir kişi yok'' dedi. 
     Ayakta durmakta güçlük çektiği gözlenen Erdoğan Çetin'in eşi Banu Çetin de, ''Caniler doğacak çocuğumu yetim bıraktılar. Ne olur bu katiller yakalansın'' diye konuştu. 
     Banu Çetin daha sonra, üzerine siyah kurdele sarılan, eşinin resminin iliştirildiği kırmızı karanfilleri iskele önündeki vatandaşlara dağıttı. 
     Eylem, taksi şoförlerinin araçlarına binerek duraklarına gitmesiyle son buldu. 
     
</TEXT>
</DOC>
