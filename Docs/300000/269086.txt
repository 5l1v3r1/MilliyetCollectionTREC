<DOC>
<DOCNO> 269086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/dunya/adun.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Junk food' kurbanı 
</HEADLINE>
<TEXT>


Eski ABD Başkanı Clinton'ın, her gün spor yapmasına ve düzenli sağlık kontrolünden geçmesine rağmen kalp damarlarının tıkanmasına, vazgeçemediği sağlıksız yemek alışkanlığının neden olduğu ileri sürülüyor 

Sema Emiroğlu - New York 


ABD, nefes darlığı ve göğüs ağrılarıyla hastaneye kaldırılan ve önümüzdeki hafta başında 4'lü by - pass ameliyatı için bıçak altına yatacak olan eski Başkan Bill Clinton'ın neden hastalandığını tartışıyor. Düzenli olarak sağlık kontrolünden geçen ve hareketli bir yaşam süren Clinton'ın "junk food" olarak adlandırılan yüksek kalorili, ancak besin değeri açısından zayıf yiyeceklerle beslenmesinin damarlarının tıkanmasında etkili olduğu belirtiliyor. Daha önce Clinton'ın cumartesi dün ameliyat olacağı açıklanmıştı. 
58 yaşındaki Clinton'ın göğüs ağrısı şik yetiyle kontrole gitmesinin ardından yapılan testlerde, eski Başkan'ın kalp krizi geçirmediği, ancak kalp damarlarında tıkanma olduğu tespit edildi. Clinton'ın göğsünde ağrı hissetmesi, önemli bir damarında yüzde 70 - 80 oranında tıkanma oluştuğunu gösteriyor. 

Kilo vermesine rağmen 
Beyaz Saray'dayken düzenli olarak "check - up" yaptıran ve tansiyonu normal olan Clinton'ın son zamanlarda kilo da vermesine rağmen böylesine ciddi bir rahatsızlığa yakalanması yakın çevresini şaşırttı. Bu konuda uzman doktorlarla görüşen Associated Press haber ajansı AP , dünyanın en kaliteli sağlık hizmetlerine ulaşabilen Clinton'ın damarlarında by - pass gerektirecek kadar ilerlemiş tıkanıklık görülmesinde yıllardır "junk food" tarzı yiyeceklerle beslenmesinin etkili olduğunu yazdı. 
Clinton'ın, ilerleyen yaşının yanı sıra, fazla kiloları, arada sırada yükselen kolesterolü yüzünden ve annesinin ailesinde kalp hastalıkları görülmesi nedeniyle kalıtımsal olarak da risk faktörleri taşıdığı belirtildi. 
Kaldığı New York Presbiteryen Tıp Merkezi'nden canlı olarak CNN televizyonunda yayınlanan Larry King Live programına katılan Clinton, daha önce yüksek kolestrolü bulunduğunu ve zaman zaman yediklerine özen göstermediğini söyledi. Clinton, kalp hastalıklarının kalıtımdan da kaynaklandığına dikkat çekti ve "Yüksek kolestrolü ve yüksek tansiyonu bulunan ve kilolu olan kişiler, düzenli olarak doktora görünüp check-up yaptırmalı. Ben kendimi gerçekten şanslı hissediyorum, çünkü kalp krizi geçiren pek çok kişi, hiç erken uyarı almıyor" dedi. 

Alarm veren sancı 
Birkaç gün önce herhangi bir egzersiz yapmamasına rağmen göğsünde sıkışma hissettiğini anlatan Clinton, "O zaman doktora gitmem gerektiğine karar verdim. Böyle bir şey daha önce hiç başıma gelmemişti. Anjiyogram yapıldı ve damarlarda anjiyoplasti ile açılamayacak ve içine tüp konulamayacak kadar önemli bir tıkanma saptandı. Bunun üzerine tamamıyla ameliyat olmam gerektiği anlaşıldı" dedi. 
New York'ta sona eren Cumhuriyetçi Parti kurultayında Başkan George Bush'a "4 yıl daha" diye bağıran delegelere üstü kapalı atıf yapan Clinton, "4 yıl daha isteyenler sadece Cumhuriyetçiler değil" diye espri yaparak, stüdyo konuklarını güldürdü. 

Biraz korkuyor 
Moralinin gayet iyi olduğunu belirten eski Başkan, King'in, "Korkuyor musunuz " sorusu üzerine, "Biraz, ama tahmin ettiğim kadar değil. Bu ameliyatı bir an önce bitirip geri dönmek ve günde 5 mil koşmanın ne olduğunu yeniden anlamak istiyorum" şeklinde konuştu. Uzmanlar, kalp hastalıkları belirtilerinin aniden ortaya çıkabileceğini, kalp krizi geçirenlerin yarısının kolesterol seviyesinin normal ya da düşük olduğunu söyledi. 

'Junk food' nedir 
Kalbin düşmanı 

Junk" İngilizce'de "döküntü, çöp veya kalitesiz" anlamında kullanılıyor "food"un anlamı ise "gıda". "Junk food" bol miktarda tuz, şeker ve yağ içeren ancak vitamin, mineral ve protein gibi besin değerleri açısından yetersiz olan gıdalara verilen isim. Özellikle, yağlı ve tuzlu atıştırmalıklar, şekerlemeler, tatlılar, ambalajlı gıdalar, kızartılmış yiyecekler ve gazlı içecekler "junk food" olarak niteleniyor. Bu gıdalar, aşırı kalorili ve gerekli besin değerlerinden yoksun olduğu için "boş kalorili besinler" olarak da adlandırılıyor ve kandaki kolesterol seviyesini yükselttikleri için de kalp hastalıklarına neden olabiliyorlar. 


</TEXT>
</DOC>
