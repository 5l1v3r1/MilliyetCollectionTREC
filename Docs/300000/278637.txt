<DOC>
<DOCNO> 278637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/akyol.html </URL>
<DATE> 2004/10/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atatürk ve Avrupa Birliği 
</HEADLINE>
<TEXT>


SAYIN Oktay Ekşi, 6 Ekim'de İlerleme Raporu açıklanınca "Atatürk görmeliydi" diye güzel bir yazı yazdı. AB yolunun açılmasını kutluyor, bunu Müslüman muhafazakar bir Başbakan'ın başarmış olmasını övüyordu. 
Ekşi'nin o yazısını Strasbourg'dan dönerken uçakta okuduğumda arkadaşlara "Oktay ağabey'e 'mutekit Kemalistler'den çok tepki gelecek" demiştim. Öyle de olmuş... Ekşi dünkü yazısında bu tepkileri anlatıyordu İlerleme Raporu Türkiye için bir "zillet belgesi" imiş "Büyük Atatürk böyle şartlı şurtlu görüşmeyi kabul etmek bir yana, onu ileri sürenleri kovalarmış " 
Ekşi bu kafayı eleştiriyor, "gerçekçi Atatürk"ün Lozan'da Musul, Patrikhane ve Boğazlar konusunda tavizler verdiğini hatırlatıyordu. 
Ekşi'nin bu yazdıkları doğru ve gerçekçidir. 

ATATÜRK adı etrafında öyle bir efsane veya mitoloji yarattık ki, gerçekçi ve analitik düşünmeyi engelliyor 
Sayın Toktamış Ateş Hoca da bu 'efsaneleştirme'den sık sık yakınır. Lozan'da tavizler verdiğimizi, bunun politik gerçekçilik gereği olduğunu yazar. Cumhuriyet, 29 Nisan 2004 
İnkılap tarihi hocası Toktamış Ateş, Atatürk'ün 1930'larda ortaya attığı "Güneş Dil" ve "Tarih Tezi"nin "saçma sapan" ve "zırva" olduğunu da yazdı. Cumhuriyet, 6 Nisan 2004 
O da aynı tepkileri aldı tabii... 
Atatürk çok farklı şartlarda değişik konuşmalar yaptığı için, "seçerek" istediğiniz bir "Atatürk" kurguluyorsunuz. Mesela Çetin Yetkin'in "Karşı Devrim" kitabı tipik bir "ideolojik kurgu"dur Batı'yla ittifakı İsmet Paşa'nın günahı gibi gösterir mesela... 
Kimine göre AB Atatürk yoludur, kimine göre Atatürk'e ihanet. 
Dahası, Atatürkçülük bizde anayasal bir kavramdır. Onu bir "siyasi itikat" olarak kurguladığınız zaman 'resmi' sorunlar da çıkıyor Yekta Güngör Özden, bir mahkeme kararında özelleştirmenin "Atatürkçü ekonomiye" aykırı olduğuna dair, "karşı oy" yazabilmiştir 

ATATÜRK muazzam bir tarihi tecrübedir. Şark'ın "Şeyh uçurma" psikolojisine kapılmadan, modern tarih ilminin metotlarıyla incelenmelidir. 
Atatürk 1920'lerin sonuna kadar Avrupa karşıtı ve İslam dünyasıyla Sovyet desteğine öncelik veren bir politika izledi, bunu "mazlum milletler" terimiyle formüle etti. 
1930'larda Batı yanlısı siyasete yöneldi, "artık mazlum milletler"den bahsetmedi, "muasır medeniyet" dedi. 
Böyle bakarsak günümüzdeki bir olayı izlerken dünya dengelerini, mevcut politik sorunları ve hedefleri, değişken şartları inceleriz. "Efsaneleştirilmiş Atatürk" anlayışı ise bizi romantizme, hatta dogmatizme götürür. 
Atatürk'ün Batı'ya yönelik olduğu kesindir ve "Avrupa'nın Şark hududu, Türkiye'nin Şark hududundan başlar" diyen odur. 
Atatürk'ün yönelişi başka türlü olsaydı bile Türkiye'nin bugün AB üyesi olmak istemesi doğru bir politikadır. 
Önemli not Dünkü yazım dolayısıyla, Başbakan Başdanışmanı Prof. Ahmet Davutoğlu telefon açtı. Türkiye'nin girişimleriyle, "Kürtler ve diğer azınlıklar" ifadesinin sadece "Tavsiyeler"den değil, Rapor'un bütün bölümlerinden çıkarıldığını, basına yansıyan metnin bu değişiklikten önceki metin olduğunu söyledi. 
Bravo Türkiye 



</TEXT>
</DOC>
