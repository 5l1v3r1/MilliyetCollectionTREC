<DOC>
<DOCNO> 297403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/ekonomi/eko11.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder, borsayı zıplattı 
</HEADLINE>
<TEXT>



17 Aralık zirvesine gün sayarken son gelen açıklamalarla borsada yatırımcıların olumlu senaryoyu satın almayı tercih ettikleri görülüyor. Almanya Başbakanı Gerhard Schröder'in AB Dönem Başkanı Jan Peter Balkenende ile yaptığı görüşme sonrasında Türkiye ile müzakerelerin hedefinin tam üyelik olduğu ve müzakerelerin başlaması için tarih belirtilmesi gereği üzerinde uzlaştıklarını açıklamasının etkisiyle endeks günü 691 puanlık yükselişle 23.634 puandan tamamladı. 23.634 puan endeksin TL bazında bugüne kadarki en yüksek tarihi kapanışı oldu. Hafta boyunca gelecek haberlere dayalı dalgalı bir seyrin izleneceği borsada yatırımcıların panik işlemlerden uzak durmasında fayda var. 
Öte yandan Hazine'nin dün düzenlediği 91 günlük ihaleye satışın iki katı talep geldi. Hazine referans ihalede ortalama yüzde 21.40 faizle 1.36 katrilyon lira borçlandı. 


</TEXT>
</DOC>
