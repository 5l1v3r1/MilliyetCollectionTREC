<DOC>
<DOCNO> 274188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yazar/heper.html </URL>
<DATE> 2004/09/23/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Baykal ve General Kundakçı 
</HEADLINE>
<TEXT>


ÜLKELERİN hayatıyla ilgili olayların etkileri hakkında kesin hüküm ancak belli bir süre geçtikten sonra verilebiliyor. 
"1 Mart tezkeresi" konusu da öyle. 
AKP Irak'a asker gönderilmesinden yanaydı, Türk Silahlı Kuvvetleri'nin de bu görüşte olduğu anlaşılıyordu. 
Ama tezkere Meclis'te reddedildi. 
İyi mi oldu 
CHP Genel Başkanı Deniz Baykal aceleci, "İyi oldu" diyor. Baykal'a göre üstelik bu reddin şerefi CHP'ye ait. 
CHP'nin Genel Başkanı bir TV kanalının sohbet programında konuşuyor. Tarihin hükmünü beklemeden, reddin tüm sorumluluğunu üstüne alırcasına anlatıyor, anlatıyor. Hatta program yapımcılarının "Tezkerenin reddinde bazı AKP'liler de rol oynadı" uyarısına rağmen, kimseyi kendi başarılarına ortak etmek istemeyen bir tavır sergiliyor. 
Baykal'a göre Türk askeri Irak'a gitseydi, şimdi şurada burada çocuklarımızın cenazeleri kaldırılacaktı. 

NEYSE ki, haber ve tartışma programlarını devamlı izleyenler için her iddianın, her demagojinin yanıtını yine TV programlarında bulmak mümkün. 
Baykal'ın programından aşağı yukarı iki saat sonra, bir başka TV kanalında, görevdeki uzun yıllarını Güneydoğu'da, Irak sınırı içlerinde, çatışarak geçiren Korgeneral Hasan Kundakçı konuşuyor... 
Ona göre ise, Baykal'ın sözlerinin tam aksine, 1 Mart tezkeresinin reddi, Türkiye için hiç de iyi olmamıştır. Bugün Kuzey Irak kaynaklı tehditler ve gelecekte aynı kaynaktan çıkıp Türkiye'nin başını ağrıtacak tüm olaylar tezkerenin reddi nedeniyle meydana gelecektir. 
Üstelik tezkere kabul edilseydi Türk askerinin gideceği yer Irak'ın kuzeyinde belli genişlikteki bir alan olacaktı. Türk askeri Musul ve Kerkük'e çok yakın olacak ama oraya da girmeyecekti. Bugün oralarda savaş yok. Ama Türkiye'nin çıkarlarına ve Türkmenlere tehdit var, bombalama var. Şoförlerimizin öldürülmesi var. Türk gazetecilerin, Kızılaycıların vurulmaları var. Türk askeri orada olsaydı Barzani, Talabani Ankara'ya meydan okuyamayacaktı. 
Bugün Telafer'de olanın yarın Kerkük'te olmaması için de Türk askerinin Kuzey Irak'ta olması gerekirdi. Telafer, Kuzey Irak'ın Suriye'deki unsurlarıyla birleşmesine engeldir. Telafer'in hedef alınması bundandır. Kuzey Irak - Suriye - İran derken yakında sıra Türkiye topraklarına da gelebilir. Bu plan ancak tezkerenin kabulüyle doğmadan ölebilecekti. 

ŞİMDİ gelin hükmünüzü verin. 1 Mart tezkeresinin reddi Türkiye'nin lehine mi, aleyhine mi olmuştur 
Ama bilinmeli ki kesin hükmü yine de tarih verecektir. 

KAYIP ARANIYOR .. DSP kısa bir süre önce iktidar partisiydi. Düştü. Şimdi yeni bir lideri var Zeki Sezer... 
ANAP da öyleydi. O da düştü. Onun da yeni bir lideri var Nesrin Nas... 
Politikacılar çok konuşur. Ama bu yeni liderlerin sesleri güçlü çıkmıyor... Oysa Türkiye kaynıyor. Şimdi olaylara yön verici şekilde konuşmazlarsa ne zaman konuşacaklar .. 

MİLLİYET 
Kültüre hizmet Milliyet'in "100 Temel Eser" kampanyasının ülke kültürüne önemli bir katkı olduğu inkar edilemez. 
"100 Temel Eser" kampanyası eğitim seferberliğine de büyük bir destektir. 
Üstelik yalnız öğrencilerin değil, 7'den 70'e tüm ülke insanının yararlanacağı bir atılımdır. 
Milliyet'in rehber kitabı, okuyana edebi eserleri arama hevesini kazandıracak nitelikte hazırlandığı için de yararlı bir çalışmadır. Milli Eğitim'in hazırladığı "100 Temel Eser"i okuma arzusu da Milliyet'in rehber kitabıyla yoğunluk kazanacaktır. 
Okuyucumuz olanlara da, olmayanlara da tavsiye ediyorum... 

TCK - AB 
AKP yalnız Erdoğan mı AB'nin eşiğine ulaşabilmek için Türkiye 40 yıl uğraştı. Ama bu çabayı bir anda heba etmenin sınırına geldi. Hem de AB için büyük gayret gösteren bir Başbakan'ın yanlış davranışıyla. 
Ama ben her şeye rağmen umutluyum. Tayyip Erdoğan şöyle veya böyle bu gerilimi çözecektir. Eğer bugün Brüksel'de, "TCK tasarısında zinayla ilgili bir madde zaten yok. Biz bu yasayı bu şekliyle nasıl olsa çıkartacağız " derse ortamı yumuşatmış olacaktır. 
Zina tartışması başka bir noktayı daha açığa çıkardı. O da AKP'de parti içi demokrasinin olmayışı. Bırakın demokrasiyi normal bir "meşveret"in, danışma, görüşme müessesesinin bile yokluğu. 
En önemli konuda, AB ve zina konusunda bile AKP'nin koca Meclis grubu bir yana, Başbakan Erdoğan ve birkaç sırdaşı bir yana... 
AKP'li milletvekillerinin sözlerinden de bu sonuç çıkıyor. Örneğin TCK tasarısının neden komisyona geri çekildiğini bilmeyen bakan ve komisyon başkanları var. AKP'li Mehmet Dülger, "Oturup konuşacağız" diyor. Biraz geç değil mi 
AB ile ilişkilerdeki gelişmede AKP Meclis grubunun aldığı rol inkar edilemez. İki Anayasa değişikliğini, 8 uyum paketini onlar çıkarttı. 
Ama bu başarının başarısızlığa dönüşmesi safhasında seyirci konumunda bırakılan milletvekilleri, her benzer olayda da sessiz kalacaklar demek değildir. 




</TEXT>
</DOC>
