<DOC>
<DOCNO> 276176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun37.html </URL>
<DATE> 2004/09/30/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Papadopulos bir öyle, bir böyle 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulus, Annan Planı'nı Kıbrıs'ın birleştirilmesinden ziyade bölünmesine hizmet ettiği için reddettiklerini ileri sürdü. 
     Türkiye'nin Avrupa Birliği üyeliği konusunda bu aşamada ne yapacaklarını bilmediğini ifade eden Papadopulos, veto konusunun ancak büyük devletleri ilgilendiren bir konu olduğunu kaydetti. 
     ABD'de yayınlanan Business Week isimli dergiye konuşan Papadopulos, bir iktidar boşluğu yaratacağını savunduğu Annan Planı'nın siyasi tıkanıklıkların aşılması yönünde etkili metotlar içermediğini savundu. 
     Planda tek bir para politikasının öngörülmemesini de eleştiren Papadopulos, yapılan müzakerelerin gerçek müzakereler olmadığını iddia ederek, Türk tarafının istediği her şeyi aldığını, kendilerinin ise hiçbir şey alamadığını iddia etti. 
     Türk askeri varlığının Ada'da kalma süresinin de son anda değiştirildiğini ve sonsuza kadar kalmasının ögörüldüğünü söyleyen Papadopulos, güvenlik konusunun kendileri için bir endişe kaynağı olduğunu belirtti. 
     Türkiye'nin hem Avrupa Birliği üyesi olup, hem de üyelerinden birini tanımamazlık edemeyeceğini söyleyen Papadopulos, ''Türkiye hem orada olup, hem de 'Kıbrıs'ı tanımıyorum' diyemez. Şu an Türkiye Rum gemilerinin Türk limanlarına girmesine izin vermiyor. Bu uluslararası hukukun ve gemilerin serbest dolaşım özgürlüğünün ihlalidir'' iddiasında bulundu. 
     Papadopulos, bu konudaki görüşlerinin ''Türkiye taleplerimizi yerine getirinceye kadar AB üyeliğini veto ederiz'' şeklinde anlaşılmaması gerektiğini ifade ederek, ''O zaman geldiğinde ne yapacağımızı bilmiyorum, ama veto büyüklerin işidir'' dedi. 
     Türkiye ile Yunanistan arasında ilişkilerin yumuşamasının kendilerine yardımcı olduğunu belirten Papadopulos, birleşme görüşmelerinin BM'de devam etmesini isteyerek, ''Biz sadece belirli bir planı reddettik, çözümü değil. Biz hala federal bir çözüm yönündeki taahhütümüzün arkasındayız'' dedi. 
     
</TEXT>
</DOC>
