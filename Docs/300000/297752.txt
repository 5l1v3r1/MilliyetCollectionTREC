<DOC>
<DOCNO> 297752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/siyaset/siy04.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kız asker' listesindeyiz 
</HEADLINE>
<TEXT>


YILDIZ YAZICIOĞLU 


Türkiye, ABD kaynaklı bir araştırmadaki bilgiler nedeniyle UNICEF'in hazırladığı "Dünya Çocuklarının Durumu 2005" raporunda, kız çocukları kaçırılarak asker yapılan 20 ülke arasında yer aldı.Raporun 42. sayfasındaki "Kız Askerler Anlatılmamış Öykü" başlıklı bölümde "görünmez askerler" olarak tanımlanan kız çocuklarının, 1990 ile 2003 arasında 55 ülkedeki çatışmalarda yer aldığı kaydedildi. Kız çocuklarının, çatışmalarda savaşçı ya da cinsel anlamda kullanıldığı anlatılan bölümde şu ifadeler yer aldı "20 ülke arasında Sahra Güneyi Afrika'da Angola, Burundi, Liberya, Mozambik, Rwanda, Sierra Leone ve Uganda Latin Amerika'da Kolombiya, El Salvador ve Peru Asya'da Kamboçya, Myanmar Filipinler, Sri Lanka ve Timor - Leste Avrupa'da Yugoslavya ve Türkiye bulunmaktadır. " UNICEF Türkiye Temsilciliği, ABD'den orijinal araştırmayı acil kaydıyla istedi. Hükümetten ise, henüz tepki gelmedi. 



</TEXT>
</DOC>
