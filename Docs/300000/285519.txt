<DOC>
<DOCNO> 285519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur17.html </URL>
<DATE> 2004/11/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İşadamına porno tuzağı 
</HEADLINE>
<TEXT>

     Hatice ÇETİNKAYA DHA 

ANTALYA'nın Alanya İlçesi'nde işadamı Tayyar Hacıkura'ya "Elimizde bir kadınla birlikte olurken çekilen görüntülerin var'' diyerek, kaset karşılığında 300 bin Euro isteyen 4 kişi yakalandı. Şantajcıların, Hacıkura'nın daha önce verdiği 30 bin Euro ile yetinmediği ortaya çıktı. 
     Emlak zengini Tayyar Hacıkura'yı 1 ay önce arayan Cemal Söylemez, Güray Güngör, Osman Ünal ve Murat Oktay kendilerini gazeteci olarak tanıttı. Hacıkura'ya ait ellerinde porno kaset olduğunu söyleyen şantaj çetesi 300 bin Euro talep ederek, aksi halde kaseti ulusal televizyon kanallarına satacakları tehditinde bulundu. Bu kişilere pazarlık sonucu 30 bin Euro veren işadamı Hacıkura, çete elemanlarının tehdit ve baskıyı sürdürmesi üzerine durumu polise bildirdi. 
     Alanya Emniyet Müdürlüğü, iki gün önce Söylemez, Güngör, Ünal ve Oktay'ı takibe alındı. Şantajcılarla görüşen Tayyar Hacıkura, istenen 300 bin Euro'yu vereceğini söyleyerek Gazipaşa'da buluşma noktası verdi. Hacıkura ve şantajcılarla Gazipaşa'da kırsal alanda görüşme yaparken polis baskın yaptı. 4 kişiden Cemal Söylemez ve Güray Güngör yakalanırken, Osman Ünal ve Murat Oktay kaçtı. Gözaltına alınan Söylemez ve Güngör Akşam saatlerinde adliyeye sevk edildi. İşadamı Tayyar Hacıkura'nın ilişki kurduğu öne sürülen kadın ve kaset konusunda bilgi verilmezken, savcılığa verdikleri ifadelerinin ardından mahkemeye sevk edilen Söylemez ve Güngör tutuklandı. Ünal ve Oktay'ın yakalanmasına çalışılıyor. 

     
</TEXT>
</DOC>
