<DOC>
<DOCNO> 269286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/dunya/axdun02.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopyacı Laura Bush 
</HEADLINE>
<TEXT>


NEVSAL ELEVLİ Londra 


ABD Başkanı George W.Bush'un eşi Laura Bush'un geçtiğimiz günlerde yapılan Cumhuriyetçi Parti Kurultayı'nda, tıpkı eski Başkan Bill Clinton'ın eşi, şimdiki New York Senatörü Hillary Clinton gibi bir imajla delegelerin karşısına çıktığı ve kocasına destek toplamaya çalıştığı iddia edildi. İngiliz medyası alaycı bir dille, özellikle Laura Bush'un giyim kuşamına dikkat çekti ve şimdiki "First Lady"nin açıkça eski "First Lady"den kopya çektiğinden söz etti. İngiliz gazetelerine göre, Laura Bush'un kıyafeti Hillary Clinton'ın 4 yıl önceki Demokrat Kongresi'nde giydiği elbiseyle tıpatıp aynıydı. Laura Bush'un kıyafetinin yanı sıra saç şekli konusunda da Hillary'yi bire bir taklit ettiği, saçlarını aynı şekilde röfle yaptırdığı, katlı saç kesimi yaptırdığı vurgulandı. "Sunday Express" gazetesi, Laura Bush'un taktığı mücevherlerde bile Hillary'yi taklit ettiğini ve Hillary'nin inci küpelerinin benzerini kullandığını yazdı. Gazete, Laura'nın giydiği tayyörün Hillary'nin 4 yıl önce giydiği mavi tayyörle aynı renkte olduğunu ve Laura Bush'un böylelikle hem delegeleri, hem de seçmeni etkilemeyi hedef aldığını iddia etti. 


</TEXT>
</DOC>
