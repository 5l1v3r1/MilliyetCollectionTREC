<DOC>
<DOCNO> 267582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy11.html </URL>
<DATE> 2004/08/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Sarıgül "İddialar ciddiyetten uzak" 
</HEADLINE>
<TEXT>

     Şişli Belediye Başkanı Mustafa Sarıgül, Türkiye Cumhuriyeti ile CHP'nin bayrağını en yükseğe taşımak için mücadele ettiğini belirterek, ''Yaşamımın sonuna kadar da aynı çatı altında bu mücadelemi sürdüreceğim'' dedi. 
     Sarıgül, CHP Genel Başkanı Deniz Baykal'ın başkanlığındaki MYK'nın, kendisi ve bazı belediye yetkilileri hakkındaki yolsuzluk iddialarını incelemek üzere İstanbul İl Başkanlığı'nca komisyon oluşturulması kararı üzerine yaptığı yazılı açıklamada, ''CHP bayrağını en yükseğe dikme mücadelesi verdiğini'' kaydetti. 
     ''Türkiye'ye tam anlamıyla demokrasi ve insan haklarının gelmesi için CHP çatısı altında 30 yıldır adeta bir nefer gibi çalıştığını'' vurgulayan Sarıgül, şunları kaydetti 
     ''Her zaman üyesi olduğum için onur duyduğum CHP'de, Gençlik Kolları Başkanlığı'ndan milletvekilliğine kadar görev yaptım. Türkiye'nin en genç milletvekili seçildim. Sayın Genel Başkanımız Deniz Baykal'ın da takdir ettiği en başarılı belediye başkanı oldum. Ama hiçbir zaman en ufak bir çıkar peşinde koşmadım. Koltuk sevdalısı olmadım. Partimi yıpratacak olaylara girmedim. Partimin çıkarlarını her zaman bireysel isteklerimin üzerinde tuttum, tutmaya da devam edeceğim.'' Sarıgül, her partilinin, CHP'ye bir oy daha kazandırma hesabını yapması gerektiğini ifade ederek, şöyle dedi 
     ''Benim mücadelem, Türkiye Cumhuriyeti'nin ay yıldızlı bayrağı ile altı oklu CHP bayrağını en yükseğe taşımaktır. Yaşamımın sonuna kadar da aynı çatı altında bu mücadelemi sürdüreceğim. Yıllardır tek başına iktidara gelemeyen partimi iktidara getirmek için elimden geleni yapacağım.'' 
     
     ''İDDİALAR CİDDİYETTEN UZAK'' 
     Mustafa Sarıgül, hakkında ortaya atılan iddiaların ciddiyetten uzak olduğunu savunarak, ''Beni yıpratmak isteyen bazı güçlerin iddia ettiği gibi, müfettiş raporunda şahsıma yönelik hiçbir suçlama yoktur. Raporu çocuklara okutsanız, bana kara çalınmaya çalışıldığını anlar ve kahkahalarla gülerler'' dedi. 
     Bu iddiaların ''meydanlara indiği zaman'' ortaya atıldığına dikkati çeken Sarıgül, açıklamasını şöyle tamamladı 
     ''Sağduyusuna her zaman inandığım, güvendiğim yurttaşlarım bu ayrımı yapacaklardır. 'Çamur at izi kalır' mantığını önemsemeyecek, yiğidin hakkını yiğide vereceklerdir. Ben de yılmadan, korkmadan, 'partime bir oy daha nereden kazandırabilirim' diyerek, halkımla, partilimle beraber mücadelemi sürdüreceğim.'' 
     
</TEXT>
</DOC>
