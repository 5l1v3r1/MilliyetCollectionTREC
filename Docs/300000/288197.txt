<DOC>
<DOCNO> 288197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/dunya/dun01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlik üçe bölündü 
</HEADLINE>
<TEXT>


Yıllardır Yaser Arafat'ın yürüttüğü El Fetih, Filistin Kurtuluş Örgütü ve devlet başkanlığı görevlerine farklı isimler atandı 

DIŞ HABERLER SERVİSİ 


Filistin mücadelesinin lideri Yaser Arafat'ın ölümünün ardından, yıllardır Arafat'ın sürdürdüğü El Fetih ve Filistin Kurtuluş Örgütü FKÖ liderliği ile devlet başkanlığı görevlerini 3 farklı kişi yürütecek. 
Filistin Meclis Başkanı Ruhi Fettuh, dün yemin ederek geçici devlet başkanlığı görevini üstlendi. Parlamentoda düzenlenen özel oturumda yemin eden Fettuh, seçimler yapılıncaya kadar 60 gün süreyle bu görevi yürütecek. 40 yıldır Filistin mücadelesinde farklı örgütleri bir araya getiren çatı niteliğindeki FKÖ de düzenlenen acil toplantı sonrasında liderliğe örgütün 2 numaralı ismi olan eski Başbakan Mahmud Abbas'ı seçti. Arafat başkanlığındaki örgütün genel sekreterliğini yürüten Abbas, Ebu Mazen ismiyle biliniyor ve ılımlı yaklaşımıyla tanınıyor. FKÖ içindeki en büyük örgüt El Fetih'in liderliğine ise Faruk Kaddumi getirildi. FKÖ'nün Siyasi Büro Şefliği'ni yapan Kaddumi, sertlik politikasını savunmasıyla tanınıyor. 


</TEXT>
</DOC>
