<DOC>
<DOCNO> 272812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/siyaset/siy00.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'üz, karışmayın 
</HEADLINE>
<TEXT>


Zinanın TCK'ya girmesi için ısrar eden Başbakan, AB'den gelen tepkilere sert yanıt verdi "Biz Türk'üz ve Türkiye'yiz. Bu bizim iç işimiz. Hiç kimse karışamaz 

ANKARA Milliyet 


TCK krizi, Türkiye'nin Avrupa Birliği AB ile ilişkilerini bunalımın eşiğine getirdi. Başbakan Recep Tayyip Erdoğan, hükümeti uyaran AB'nin, "Türkiye'nin iç işlerine karışamayacağını" belirterek, son yılların en sert çıkışını yaptı ve rest çekti. "Biz Türkiye'yiz ve Türk'üz. Kendi kararımızı kendimiz vereceğiz. Bu bizim iç işimiz. Kimse karışamaz. AB bizim için olmazsa olmaz değil" diyen Erdoğan, medyaya da, "AB üzerinden siyaset yapıp hükümetin üzerine gelmeyin. Bu oyuna gelmeyiz" sözleriyle yüklendi. 
AKP il başkanları toplantısı öncesi TCK ile ilgili açıklamalarda bulunan Erdoğan, istinaf mahkemeleri, il özel idareleri ve belediyeler yasalarının da TBMM'den geçtiğini, ancak yürürlük maddelerinin geri çekildiğini kaydetti. 
İstinaf mahkemeleri, ceza infaz, TCK ve CMUK'un bir paket olarak ele alınacağını dile getiren Erdoğan, zinanın tasarıya eklenip eklenmeyeceği sorularına, "Geldiğinde nasıl olduğunu göreceksiniz" yanıtını verdi. 
Erdoğan, "TCK'yla ilgili çalışmalar ne kadar çabuk olursa isabetli olur. Bu yöntemin izleneceği, istinaf mahkemeleri çalışması yapılırken belliydi. 1 Ekim'de Meclis açılacak. Yasanın ne zaman geçeceği de Meclis'in çalışmasına bağlı" dedi. 

Talepler bellidir 
Erdoğan'ın diğer görüşleri şöyle "AB'nin TCK'ya yönelik tepkisini bilmiyorum. Ama AB Sözcüsü'nün Türkiye'nin içi şlerine, parlamentosuna yönelik böyle bir teklifi olamaz. AB'nin talepleri siyasi anlamda Kopenhag, ekonomik alanda Maastricht bellidir. Türkiye bu konularda ne gerekiyorsa yaptı. Biz nasıl başka bir ülkenin iç işlerine müdahale etmiyorsak, onların parlamento çalışmalarına müdahale hakkını kendimizde bulmuyorsak, kimse de bu noktada bizim içişlerimize, parlamentomuzun çalışmasına, takvimine müdahale etme hakkını kendinde bulamaz. Biz Türkiyeyiz, Türküz. Kendi kararımızı kendimiz veririz. AB ile ilgili kimse bizi şartlandırmasın." 

AKP ilkelerine sadık 
AKP, ülkemizin hassasiyetlerini temel alarak, kendi ilkelerine sadık kalarak çalışmalarını sürdürmektedir. Birileri bize 'AB yolu zora giriyor, AKP hata ediyor' diyerek yardımcı olmaya çalışıyor. Bunlara teşekkür ederiz. Ama biz çalışmalarımızı en geniş anlamda istişare ederek yapıyoruz. Kamuoyu araştırmaları, bilimadamları, bürokratlarla görüşüyoruz, ondan sonra kararımızı veriyoruz. Her partinin üslubu var. Bunu kullanmak en tabii hakkımız." 

Medyaya da sert çıktı 
Başbakan, medyaya da yüklenerek, şunları kaydetti "Kimse AB üzerinden siyaset yapıp hükümeti sıkıştırmaya kalkmasın. Biz bu oyuna gelmeyiz. Olmayan bir şey için bazı medya gruplarının 'oralar' adına gayrete girmesi bizi üzer. AB konusunda bizim gösterdiğimiz gayreti bugüne kadar hiçbir hükümet göstermedi. Kimsenin yapamadığını yaptık. Bizim için AB olmazsa olmaz değil. Olmayan konularda bize bir şeyler dayatılmaya gayret edilirse, bu insaf içinde yeralacak bir konu değildir." 



</TEXT>
</DOC>
