<DOC>
<DOCNO> 261030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yasam/yas04.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem fırtınası turisti sarsmadı 
</HEADLINE>
<TEXT>


YAŞAR ANTER Muğla DHA 

Muğla'da pazartesi gecesi başlayan, en şiddetlisi 5.4 büyüklüğünde 550'yi aşkın sarsıntının yaşandığı deprem fırtınası sürse de, turizm merkezlerindeki eğlence hızını kesmedi. 
Datça, Marmaris, Yatağan ve Milas'ta da hissedilen sarsıntılar, özellikle depremlerin merkez üssü Gökova Körfezi'ne yakınlığı nedeniyle Bodrum'da etkili oldu. Turistlerin bir bölümü geceyi Gümbet, Kumbahçe ve Torba sahillerinde, şezlong ya da minderler üzerinde uyuyarak geçirdi. Yöre halkı da beraberinde tüpgaz, yiyecek ve yatak getirdi. Ancak Halikarnas Disko ve barlar caddesinde eğlence de sabaha kadar sürdü. 

Aşkale 3.6 ile sallandı 

YAŞAR ŞENKOĞLU DHA 
Gökova Körfezi'ndeki deprem fırtınası dün de saat 10.13'te merkez üssü Güvercinlik olan 4.2'lik sarsıntı ile sürerken, Erzurum'un Aşkale ilçesinde meydana gelen 3.6 büyüklüğündeki deprem de paniğe neden oldu. Dün saat 08.12'de meydana gelen sarsıntı Aşkale'nin yanısıra Ilıca ilçesi ve Kandilli beldesinde de hissedildi. Vatandaşlar panik halinde ev ve işyerlerini boşalttı. Aşkale'de 25 ve 28 Mart'ta meydana gelen depremlerde 9 kişi ölmüştü. 


</TEXT>
</DOC>
