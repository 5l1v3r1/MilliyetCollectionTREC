<DOC>
<DOCNO> 267320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sondun03.html </URL>
<DATE> 2004/08/29/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Binlerce kürtaj yanlısı Bush politikalarını protesto için yürüdü... 
</HEADLINE>
<TEXT>

     ABD'de Cumhuriyetçi Parti Kongresi'ne bir gün kala New York'un her köşesi yeni bir protestoya sahne oluyor. Son olarak binlerce kürtaj taraftarı Bush yönetiminin kürtaj konusundaki politikalarını yürüyüşle protesto etti. 
     New York'taki sıcak ve aşırı neme rağmen ''Planlı Ebeveynlik'' adlı grup tarafından organize edilen Brooklyn Köprüsü'ndeki protesto eylemine binlerce insan katıldı. Çok sayıda polisin protesto yürüyüşü boyunca geniş güvenlik önlemleri aldığı gözlendi. 
     Protestocular akşam saatlerinde de Central Park'ta ve 11 Eylül 2001 terör saldırısında yıkılan Dünya Ticaret Merkezi'nin alanında toplandı ve 11 Eylül saldırısında hayatını kaybeden her bir kurban için 2749 kez çan çaldı. 
     Kongre öncesinde en büyük protesto eyleminin bugün yapılması bekleniyor. Central Park'ta yapılmasına izin verilmeyen protesto yürüyüşüne 250 bin kişinin katılacağı tahmin ediliyor. Protestocuların yasağa rağmen yürüyüşten sonra Central Park'ta toplanabilecekleri ileri sürülüyor. 
     
</TEXT>
</DOC>
