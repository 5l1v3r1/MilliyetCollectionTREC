<DOC>
<DOCNO> 273911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun40.html </URL>
<DATE> 2004/09/22/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
UAEA genel kurulu... Türkiye'nin nükleer enerjiye ihtiyacı var 
</HEADLINE>
<TEXT>

     Avusturya'nın başkenti Viyana'da devam eden Uluslararası Atom Enerjisi Ajansı UAEA Genel Kurulu'nda konuşan Türk heyeti başkanı Büyükelçi Aydın Şahinbaş, ''Türkiye'nin nükleer enerjiye ihtiyaç duyduğunu'' söyledi. 
     Türkiye'nin mevcut enerji ihtiyacının yarısından fazlasının ithal kaynaklara dayalı olduğunu belirten Şahinbaş, ''Türkiye'nin Nükleer enerjiyi, elektrik üretimi için öngörülen seçenekler arasında kabul ettiğini'' kaydetti. 
     Konuşmasında, UAEA'nın çalışmalarına ve nükleer silahların yayılmasını önleme faaliyetlerine de değinen Büyükelçi Şahinbaş, UAEA'nın sürdürdüğü denetimleri Türkiye'nin desteklediğini belirterek, ''Nükleer silahların yayılmasının önlenmesine yönelik uluslararası rejimin muhafaza edilmesi ve güçlendirilmesi özel önem arz edediyor. Bu çerçevede ajansın oynadığı rol ve sürdürdüğü denetimleri destekliyoruz'' dedi. 
     
     NÜKLEER TERÖRİZMLE MÜCADELE 
     Büyükelçi Şahinbaş, ''Türkiye'nin, nükleer terörizm de dahil olmak üzere terörizmin her şekline karşı mücadele için yürütülen uluslararası çabaları desteklediğini'' belirtti ve bu alanda ajans çalışmalarına katkı sağlamak üzere Türkiye'nin ulusal ve bölgesel eğitim programlarına ev sahipliği yaptığını kaydetti. 
     Viyana'da geçen hafta ABD'nin inisiyatifiyle düzenlenen Küresel Nükleer Tehdidin Azaltılması GTRI konferansının olumlu bir adım olduğunu ifade eden Büyükelçi Şahinbaş, konferansın sonuç bildirisini de Türkiye'nin desteklediğini ifade etti. 
     Türkiye'nin, gelişmekte olan ülkelere yönelik olarak UAEA bünyesindeki teknik yardım programına maddi katkı sağladığını anımsatan Büyükelçi Şahinbaş, ''Bu programın, nükleer enerjinin barışçı amaçla kullanılmasına ve sürdürülebilir kalkınmanın sağlanmasına önemli bir katkısı olduğuna inanıyoruz'' dedi. 
     UAEA'nın Viyana'da devam eden 48. Genel Kurul toplantılarının 24 Eylül'de sona ermesi bekleniyor. 
     
</TEXT>
</DOC>
