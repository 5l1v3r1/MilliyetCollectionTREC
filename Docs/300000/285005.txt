<DOC>
<DOCNO> 285005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/yozer.html </URL>
<DATE> 2004/11/01/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Sadece inat 
</HEADLINE>
<TEXT>



Galatasaray, Ali Sami Yen Stadı'nda hiç bu kadar kötü olmamıştı. Herhalde Sebat da bu sezon hiç bu kadar dirençli gözükmemişti. 
Eğer Galatasaray geçtiğimiz hafta Sebat'ın, Kayserispor ile oynadığı karşılaşmayı takip etseydi, bu maçı herhalde çantada keklik görmezdi. O maçta Sebat dört yemiş, ancak inanılmaz goller kaçırmıştı. Dün de müthiş disiplinli bir takım vardı sahnede. Erman ve Hakan Bayraktar'a çok değil iki oyuncu daha ayak uydursaydı, puan almaları işten değildi. 
Hagi dün son haftalarda iyi işleyen düzeni bozdu. Saidou'nun yerine Conceiçao'nun orta alanda oynaması el freni görüntüsü verdi. Çünkü Saiodu oynadığı zaman hep tek topu tercih etmiş ve takımının ataklarına iyi destek olmuştu. Ancak Brezilyalı tam aksini yaptı. Hızlı olması gereken yerlerde çok yavaş kaldı. Tabii dün sadece o değildi kötü olan. Hakan Şükür ve Necati hiç yoktu. Baliç hayalet gibi, Ergün durgun, Hasan Şaş hiçbir şey yapmadan dolandı durdu. Onların aksine Sebat orta alanında Erman'ın kontrollü futbolunun yanı sıra diğer oyuncuların da baskıcı futbolu, Galatasaray orta alanının sıkıntı çekmesine neden oldu. Ayrıca Hakan Ünsal ile Baliç, sağ kanatta da Cihan kulvarları, Sebat tarafından kapatılınca Galatasaray pozisyon bulmakta bile zorluk çekti. Tüm yollar tıkanınca Galatasaray uzun topları tercih etmek zorunda kaldı. Ancak İsmet, Tunç ve Muhammed her topu leblebi gibi aldı. Özellikle Muhammed savunmada oldukça etkili bir oyuncu olarak dikkati çekti. 

Son kozlar 
Aynı durum ikinci yarıda da devam etti. Üstelik Hakan Ünsal soyunma odasında kalınca Baliç'in etkisi iyice kayboldu. Oyun bir ara iyice kilitlendi. İsmet'in kırmızı kart görmesi ise Sebat için her şeyin bittiği andı. Galatasaray'ın kaybolan güveni de geri geldi. Sebat ise 10 kişi kalmasına rağmen disiplinlerini hiç bırakmadılar. Hatta net pozisyonlara bile girdiler. Hagi, Ümit'i de alarak son kozunu oynama çalıştı. Ve bunda da başarılı oldu. 
Galatasaray rakibin kendisini iyi çözmesinin sıkıntısını hep yaşadı. Ve ilginçtir ki, Galatasaray sorunlarını çözmek için hiçbir alternatif oyun üretemedi. Hatta Mondragon'un zaman çaldığı için sarı kart görmesi de dünkü maçın en ilginç görüntüsüydü. Galatasaray'ın dün sadece inadı vardı. İşte hepsi bu. Şans faktörünü ön planda tutup kazanmayı arzu eden Galatasaray dün bunu başardı. Ancak aynı futbolla yarın neler olacağı hiç belli olmaz. Elbette 100. yılda şampiyon olmak istiyorlar. Ama kimse bedava şampiyonluk vermiyor. 



</TEXT>
</DOC>
