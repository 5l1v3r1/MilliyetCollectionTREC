<DOC>
<DOCNO> 288921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun11.html </URL>
<DATE> 2004/11/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Filistin seçimler için ABD'den yardım istedi 
</HEADLINE>
<TEXT>

     Filistinli Bakan Saib Erakat, Filistin'de başkanlık seçiminin hayati önemde olduğunu söyledi. 
     Erakat, Filistin lideri Yaser Arafat için Gazze'de kurulan taziye çadırında çıkan kargaşadan sonra bir İsrail özel televizyonuna yaptığı açıklamada, ''Dün meydana gelen olaylar utanç verici. Kamu düzenini ve yasaları yerine oturtmaya olanak sağlayacak bir sürece başlamalıyız'' ifadesini kullandı. 
     Başkanlık seçimini 60 gün içinde yapmalarının mümkün olduğunu belirten Erakat, ''Eğer bunu düzenleyemezsek, anarşi ve şiddet yeniden başlar'' dedi. 
     Gazze'de dün meydana gelen olayın FKÖ lideri Mahmud Abbas'ı öldürme girişimi olmadığını da belirten Erakat, ''Bu bir suikast girişimi değildi. Olan biteni tam olarak bilmiyorum, ama utanç vericiydi ve endişe edilecek bir durumdu. Öyle görünüyor ki, silahlı bir grup havaya ateş açmış, bazı korumalar arasında bir tartışma çıkmış'' diye konuştu. 
     Amerikan CNN televizyonuna da demeç veren Erakat, 9 Ocak 2005'te yapılması öngörülen devlet başkanlığı seçimi için ABD'den destek istedi. 
     Erakat, ''ABD Başkanı George Bush'tan yanımızda olmasını ve hayata veda eden Filistin lideri Yaser Arafat'ın yerine birini belirleyebilmemiz için gereken seçimleri düzenlememizde bizi desteklemesini istiyorum'' dedi. 
     Filistinli Bakan, İsrail'in Gazze Şeridi ve Batı Şeria'dan çekilmesinin sağlanmasını, adil ve gerçek seçimin düzenlenebilmesi için sivil gözlemciler gönderilmesini istediğini de kaydetti. Erakat, ''İsrail tankları yerleşim yerlerinden çekilirse ve bu tankların yerini Amerikan, İngiliz, Fransız ya da başka devletlerin gözlemcileri alırsa, Filistinliler için bu tarihi anlam taşır'' diye konuştu. 
     
</TEXT>
</DOC>
