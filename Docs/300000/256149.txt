<DOC>
<DOCNO> 256149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonspo13.html </URL>
<DATE> 2004/07/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Daum Şu an için Fenerbahçe adına konuşabilirim... 
</HEADLINE>
<TEXT>

     Fenerbahçe Teknik Direktörü Christoph Daum, Almanya Milli Takımı'nın başına geçmesiyle ilgili olarak, ''Şu an için Fenerbahçe adına konuşabilirim, başka bir takım için değil'' dedi. 
     Teknik direktör Daum, Alman Milli Takımı teknik direktörlüğü için adının geçmesiyle ilgili olarak açıklamalarda bulunarak, ''Şu an için Fenerbahçe Kulübü adına konuşabilirim, başka bir takım için değil. Almanya'da uzun yıllar antrenör olarak çalıştım ve tecrübe edindim. Şu an tüm bilgi birikimimi ve tecrübelerimi Türk futbolu için kullanıyorum'' diye konuştu. 
     Almanya'da forma giyen Türk futbolcularından övgüyle söz eden Daum, önemli pozisyonlarda oynayan futbolcuların bulunduğunu, bu oyuncuların 2006 Dünya Kupası öncesinde Alman Milli Takımı'na kazandırılabileceğini söyledi. 
     Fenerbahçe kaptanı Ümit Özat da bu akşam Türkiyemspor ile yapacakları hazırlık maçı öncesinde Türk futbolculardan oluşan bir takımla oynamaktan gurur duyduklarını belirterek, ''Biz sezon öncesi hazırlıkları için buraya geldik. Asıl önemli olan maçta bizim neler yapabileceğimiz. Önümüzde 10 gün daha var. İyi bir şekilde hazırlanıp ligde başarılı olmaya çalışacağız'' diye konuştu. 

     
</TEXT>
</DOC>
