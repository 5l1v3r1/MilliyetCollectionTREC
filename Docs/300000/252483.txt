<DOC>
<DOCNO> 252483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonspo05.html </URL>
<DATE> 2004/07/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Euro 2004... Yunan basını Yunanistan Olimpos'un zirvesinde... 
</HEADLINE>
<TEXT>

     Portekiz'de düzenlenen Avrupa Futbol Şampiyonası'nda, Yunanistan'ın dün gece Çek Cumhuriyeti'ni 1-0 yenerek tarihinde ilk kez finale yükselmesi sonrasında milyonlarca Yunan, sabaha kadar kutlama yaptı. 
     Şampiyona öncesi kimsenin şans vermediği ve şimdiye kadar uluslararası hiçbir başarısı bulunmayan Yunanistan, finale çıkarak kelimenin tam anlamıyla tarih yazdı... 
     Portekiz'de son düdüğün çalmasının hemen ardından ise yaşanan coşku görülmeye değerdi. Sokakları bayraklarla donatan onbinlerce Yunanlı futbolsever, sabah saatlerine kadar dans ederek futbol tarihlerinde bir ilkin gerçekleştirilmesinin çoşkusunu yaşadı. Yunan televizyonları da sokağa dökülen büyük kalabalıkların çoşkusunu canlı yayınlarla izleyicilerine aktardı. 
     
     ÖNCE İNANAMADILAR 

     Trainas Dellas'ın kafasıyla, 15 dakikalık uzatmanın son saniyesinde gelen zafer golüyle, Atina'da önce bir kaç saniye derin bir sessizlik oldu. Yunanlılar, takımlarının Euro 2004 kupasında hakikaten finale kaldığına bir an inanamadı. Ama bu bir kaç saniyelik şaşkınlık kısa sürede yerini çılgınca bir çoşkuya bıraktı. 
     Onbinlerce Yunanlı sokağa döküldü. Bir insan denizine dönen Atina'nın merkezinde mavi-beyaz bayraklar her yerde dalgalandı. Sadece Atina değil, Yunanistan'ın bütün büyük kent ve kasabalarında büyük kutlamalar yaşandı, çılgınca bir sevinç havası esti. 
     
     İŞTE MANŞETLER 

     Milli takımın başarısını ''Akılalmaz'' olarak nitelendiren Yunan basını, gazetelerinde '' Milli takımımız mucize gerçekleştirdi'', '' Yunanistan Olimpos'un zirvesinde'', ''Rüyayı yaşıyoruz'', ''Antik Yunanistan'da 12, modern Yunanistan'da 11 Tanrı var'' ve '' Şimdi sıra kupada'' gibi başlıklara yer verdiler. 
     Yunanistan'ın turnuva boyunca sürpriz üzerine sürpriz yaptığını kaydeden Yunan basını, maçtan önce Yunanistan'a şans tanıyanların sayısının çok az olduğunu, ancak son düdüğün Yunanlar için değil Çekler için çaldığını yazdı. Tüm dünyanın Yunanistan'dan söz ettiğine değinen gazeteler, ''Milli takımın finale, Yunan halkının ise cennete gittiği'' yorumunu yaptılar. 
     
     PORTEKİZ YOLCULARINA DÜŞÜK FAİZLİ "KUPA KREDİSİ" 

     Pazar günü Portekiz ile yapılacak final maçını 10 binin üzerinde Yunan taraftarın izleyeceğini belirten gazeteler, Başbakan Kostas Karamanlis dahil önde gelen siyasilerin de trübünde olacaklarını kaydetti. 
     Bu arada, Yunan bankaları Portekiz'e gitmek isteyen müşterileri için düşük faizli ''Kupa kredisi'' vermeye başladılar. 
     Turizm ve seyahat şirketlerinin önlerinde kuyruklar oluşurken, Portekiz'e sefer yapan tüm uçakların dolu olduğu ve sayısı binlere varan yedek listelerin oluştuğu bildirildi. Zafere önce inanamayan Yunanlılar, şimdi Euro 2004 kupasını kazanabileceklerini düşünmeye başladılar. 
     
</TEXT>
</DOC>
