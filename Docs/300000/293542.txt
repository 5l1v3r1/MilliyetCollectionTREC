<DOC>
<DOCNO> 293542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur21.html </URL>
<DATE> 2004/11/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tele-ebe doğum olayını anlattı Doğumdan sonra sevinç çığlıkları çıktı 
</HEADLINE>
<TEXT>

     Sivas'ta yoğun kar ve tipi nedeniyle ulaşıma kapanan köyde mahsur kalan hamile kadının, telefonla sağlıklı bir erkek bebek dünyaya getirmesini sağlayan ebe Zübeyde Parlak, ''tele-doğum'' olayının kendisi için büyük tecrübe olduğunu açıkladı. 
     Telefonla doğum olayını gerçekleştiren ebe Parlak, AA muhabirine yaptığı açıklamada, merkeze 36 kilometre uzaklıktaki Gazi Köyü'nden gelen telefon ihbarıyla harekete geçtiklerini, ambulanslarının karayolu ile köye ulaşılamayacağının anlaşılması üzerine, doğum olayını telefonla yönlendirme kararı aldıklarını söyledi. 
     112 Hızır Acil Servisi Hizmetleri Komuta Kontrol Merkezi'nde 3 yıldır ebe olarak görev yaptığını belirten Parlak, bu görevi yerine getirirken heyecana kapılmadığını ifade ederek, ''Doğum yaptırırken heyecanlansaydım, karşıdaki insanda heyecanlanacaktı ve bizim bilgisiz olduğumuzu düşünerek doğumu yaptıramayacaktı'' dedi. 
     Parlak, tele-doğum olayını şöyle anlattı 
     ''Altıncı çocuğuna gebe olan Zeynep Tombul'un uzun süredir sancısı olduğu, ancak doğum yapamadığı bildirildi. Yolların kapalı olduğunun öğrenilmesi ve ambulans çıkamayacağının anlaşılması üzerine, telefonla yönlendirme kararı alındı. Köyden daha önce doğum yaptırmış bir kadının gelerek, bu doğum olayını yaptırması sağlandı. O tecrübeli kadına, telefonla 'ıkınma' eğitimi verdik. Doğumun nasıl yapılacağını anlattık. Ancak köylü kadının zaman zaman ben doğum yaptıramam dediği anlar oldu. Mecbur olduğunu, yolların kapalı olduğunu söyledik. Hamile kadın gece saat 11.30 civarında doğum yaparak, bir erkek çocuğu dünyaya getirdi.'' 
     
     ''DOĞUMDAN SONRA SERVİSTE ÇIĞLIKLAR KOPTU'' 
     Telefonla doğumdan sonra serviste çığlıklar koptuğunu, arkadaşlarının kendi bebekleri olmuş gibi sevindiğini belirten Ebe Parlak, aynı zamanda CÜ Hemşirelik Yüksekokulu 3. sınıf öğrencisi olduğunu kaydederek, ''Daha önce de doğum vakalarına gittim ama telefonda ilk defa doğum yaptırdım. Benim için çok büyük bir tecrübe oldu'' dedi. 
     112 Hızır Acil Servisi Hizmetleri Şube Müdürü Cem Özer ise servis adına böyle bir çalışma yapılmasından dolayı mutlu olduğunu ifade ederek, ''Orada mahsur kalan vatandaşlara en azından 112 sistemi sayesinde telefonla destek vererek, sağlık sorununu çözmeye çalıştık. Sonucunun güzel olması 112 çalışanlarını sevindirdi'' diye konuştu. 
     
     5 KIZDAN SONRA ZOR ŞARTLARDA GELEN ERKEK ÇOCUK SEVİNCİ 
     Zor şartlarda doğum yapan Zeynep Tombul'un eşi Süleyman Tombul ise AA muhabirine yaptığı açıklamada, 5 kız çocuğunun olduğunu, eşinin bu ortamda dünyaya getirdiği erkek bebeğin ise kendisini mutlu ettiğini söyledi. 
     Bebeğin sağlık durumunun iyi olduğunu, eşinin ise sancısının geçmediğini kaydeden Süleyman Tombul, havaların soğuk olması nedeniyle eşini doğumdan sonra doktora götüremediğini belirtti. 
     Tombul, kar ve yoğun tipinin etkisini gösterdiği havada doğan bebeğine henüz isim koymadıklarını, doğum şartlarını da göz önüne alacaklarını ifade ederek, şu an ''Poyraz'' ismini düşündüklerini söyledi. 
     
</TEXT>
</DOC>
