<DOC>
<DOCNO> 283394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun39.html </URL>
<DATE> 2004/10/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'ta Hırvat kamyon şoförü kayıp 
</HEADLINE>
<TEXT>

     Irak'ta hafta sonu bir konvoya düzenlenen saldırıdan sonra Hırvat kamyon şoförünün kaybolduğu bildirildi. 
     Iraklı yetkililer, cumartesi günü Musul'da çoğunlukla Türk kamyonlarından oluşan konvoya ateş açıldığını, 2 şoförün öldüğünü, 2 şoförün yaralandığını belirtti. 
     Yetkililer, ilk açıklamalarında ölenlerden birinin Türk, diğerinin Hırvat olduğunu belirtmiş, ancak yaralı Türk şoförlerden biri, ölen 2 kişinin de Türk olduğunu kaydetmişti. 
     Hırvatistan Dışişleri Bakanlığı sözcüsü Dalibor Silobrcic, saldırıda ölen ya da yaralanan bir vatandaşıyla ilgili herhangi bir bilgi bulunmadığını, hem Türkiye'den hem de Irak'tan bilgi almaya çalıştıklarını belirtti. 
     Konvoydaki 7 Hırvat şoförden biri olan Dalibor Burazovic'in, Türkiye sınırına ulaşmadığı, kayıp şoförün kamyonunun konvoydaki son kamyon olduğu kaydedildi. 
     Burazovic'in kız kardeşi Mirjana ise Hırvat radyosuna verdiği demeçte, geçen haftadan beri kardeşinden haber alamadıklarını, hem Hırvat yetkililerden, hem de Zagreb'deki ABD büyükelçiliğinden bilgi edinemediklerini belirtti. 
     
</TEXT>
</DOC>
