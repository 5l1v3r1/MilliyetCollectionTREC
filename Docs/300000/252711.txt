<DOC>
<DOCNO> 252711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur05.html </URL>
<DATE> 2004/07/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
KPSS'ye 1 milyon 731 bin 737 kişi başvurdu... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 10-11 Temmuz 2004 tarihlerinde yapılacak Kamu Personeli Seçme Sınavı'na 1 milyon 731 bin 737 kişinin başvurduğunu bildirdi. 
     Şahin, DYP Iğdır milletvekili Dursun Akdemir'in yazılı soru önergesine verdiği yanıtta, daha önce yapılan Kamu Personeli Seçme Sınavı ve Devlet Memurları Sınavı'nı 392 bin 9 kişinin kazandığını ve bunların 89 bin 22'sinin işe yerleştirildiğini belirtti. 
     İşe yerleştirmede, tercih edilen kamu kurumunun belirlediği kadro koşulundaki puan türünün göz önüne alındığını ifade eden Bakan Şahin, daha önce yapılan KPSS sınav sonuçlarına göre halen ellerinde kazandı belgesi bulunan herhangi bir aday olmadığını kaydetti. 
     Mehmet Ali Şahin yanıtında, 10-11 Temmuz tarihlerinde yapılacak Kamu Personeli Seçme Sınavı'na 1 milyon 731 bin 737 kişinin başvurduğunu, müracaat sırasında 35 ile 45 milyon lira harç parası alındığını ve bu paraların sınavla ilgili giderlerde kullanıldığını bildirdi. 
     Bakan Şahin, harçların kullanımıyla ilgili soruya şu karşılığı verdi 
     ''ÖSYM, adaylardan alınan ücretlerin yüzde 5'ini Hazine payı olarak, yüzde 18'ini de KDV olarak devlete ödemektedir. ÖSYM'de çalışan personelin maaşları, bina giderleri, her türlü bilgisayar donanımının, yazılımının satın alınması ve bakımı da bu ücretlerden karşılanmaktadır. 
     ÖSYM kar amacıyla çalışan bir kurum değildir. ÖSYM'de çalışanlar 657 sayılı Devlet Memurları Kanunu'na göre istihdam edilmektedirler. 
     Sınav ücretleri sınav giderleri göz önünde tutularak tespit edilmektedir. 2004 Kamu Personeli Seçme Sınavı için alınan sınav ücretinin toplamı, KDV ve Hazine payı hariç 46 trilyon liradır.'' 
     
</TEXT>
</DOC>
