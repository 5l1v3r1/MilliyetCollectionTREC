<DOC>
<DOCNO> 289588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur05.html </URL>
<DATE> 2004/11/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Tatilcilere ''dönüş'' çilesi .. 
</HEADLINE>
<TEXT>

     Ramazan Bayramı'nın son gününde tatilciler dönüşlerinde Bolu Dağı ve Abant Kavşağı'nda etkili olan yoğun sis ve yağmur nedeniyle zor anlar yaşadı. 
     Tatilcilerin dönüşe başlamasıyla birlikte D-100 karayolunun Abant Kavşağı Bolu Dağı kesimleriyle E-80 otoyolunun Abant gişelerinde dün trafik yoğunluğu yaşandı. 
     Dönüş yolunda tatilciler, Bolu Dağı Abant Kavşağı ve Abant gişelerinde etkili olan yoğun sis ve yağmur yüzünden zor anlar yaşadı. Görüş mesafesinin 10 metreye kadar düşmesiyle birlikte sürücüler, uzun süre kavşak ve gişelerde beklemek zorunda kaldılar. 
     
     TRAFİK EKİPLERİ ANONSLARLA UYARIYOR... 

     Yoğun sis ve yağmurun etkili olduğu Bolu Dağı'nda bölge trafik ekipleri, tepe lambalarını yakarak sürücülere yönelik ''yakın takip yapmayın, güzergahta yoğun sis ve yağmur var'' şeklinde anons yaptı. Ekipler, sürücüleri ayrıca yağmur sonrasında zeminin ıslak ve kaygan olması nedeniyle ani fren ve manevra yapmamaları konusunda dikkatli olmaları yönünde uyardı. 
     Abant gişelerinde trafik yoğunluğu oluşmaması için gişe görevlileri, biletleri sürücülere elden dağıttı. 
     
     ÇANAKKALE'DE YIĞILMA 

     Tatilini Ege'de geçirenler ise Çanakkale'de feribot iskelelerinde sıkıştı. Trafik ekipleri, yoğunluk nedeniyle araçları farklı istikametlere yönlendirdi. 
     Tatilciler, İstanbul'a dönüş yolunda kilitlenmiş trafikte, uzun kuyruklarda beklemek zorunda kaldı. 

     
</TEXT>
</DOC>
