<DOC>
<DOCNO> 280473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas07.html </URL>
<DATE> 2004/10/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Günde 30 dakikalık egzersiz, kalbin en iyi ilacı 
</HEADLINE>
<TEXT>

     DHA 

ABANT İzzet Baysal Üniversitesi Tıp Fakültesi Dekanı Prof.Dr. Cihangir Uyan, günde yarım saatlik düzenli egzersiz yapmanın kalp sağlığına son derece yararlı olduğunu belirterek, "Haftada 5 defa egzersiz yapanlara göre, egzersiz yapmayanlarda kalp krizi veya ciddi kalp ritim bozukluğu riski yaklaşık 50 defa daha yüksektir'' dedi. 
     Son 40 yıldır yapılan araştırmalara göre, aktif bireylerin hareketsiz yaşayanlara göre daha az kalp-damar hastalığına yakalandıklarının belirlendiğini söyleyen Prof.Dr. Uyan, "Aktif bireylerde kalp-damar hastalığı ileri yaşlarda olmakta ve daha az şiddetli seyretmektedir'' dedi. 
     Amerika'da yılda 250 bin ölümün fiziksel aktivite eksikliğinden kaynaklandığını belirten Prof.Dr. Uyan, "Yıllardır yapılan büyük grup çalışmalarda, fiziksel aktivitenin kalp dışı hastalıklar olan insüline bağımlı olmayan şeker hastalığı, yüksek tansiyon, kemik erimesi, bağırsak kanseri gibi hastalıklarda da koruyucu etkilerinin olduğu gözlemlenmiş bulunmaktadır. Aksine, düşük fiziksel aktivitesi olanlarda da, kalp-damar olaylarının arttığını ve ölümlerin yükseldiğini görmekteyiz'' diye konuştu. 
     Türkiye'deki insanların çoğunun hareketsiz yaşamayı tercih ettiğini söyleyen Prof.Dr. Uyan, "Hareketsiz yaşam, kalp-damar hastalıklarının 5 ana risk faktöründen birisini oluşturmaktadır. Düzenli egzersiz, kilo azalmasına neden olarak kan basıncının düşmesine yardımcı olurken, kanda total kolesterol kadar kötü kolesterolü azaltıp, iyi kolesterolü artırabilir. Şeker hastalarında düzenli aktivite, kanda şeker seviyesini kontrol eden insülini vücudun kullanma kabiliyetini belirgin şekilde etkiler. Devamlı egzersizin kalp-damar hastalıkları riskine olan tüm etkisi diğer yaşam tarzı değişiklikleri beslenme sigarayı bırakma ve ilaçları düzenli kullanmayla daha da belirginleşmektedir'' dedi. 
     Her gün yapılacak 30 dakikalık aktivitenin sağlıklı yaşam için yeterli olacağına değinen Prof.Dr. Uyan, "Fiziksel aktiviteden istenilen faydayı elde etmek için maraton koşucusu veya elit bir atlet olmaya gerek yoktur. Saatte 3-4 mil hızında yapılacak 30-60 dakikakalık yürüyüşler, bisiklete binme, yüzme gibi çeşitli aktiviteler yapılabilir. Egzersiz esnasında kalp ile ilgili komplikasyonlarda Kalp krizi veya ciddi kalp ritim bozukluğu geçici bir artış oluşmasına rağmen, risk azdır. Haftada 5 defa egzersiz yapanlara göre egzersiz yapmayanlarda risk yaklaşık 50 defa daha yüksektir'' diye konuştu. 
     Kalp hastalığı olanlarla, yaşı 45'in üzerinde olanların egzersize başlamadan önce doktoruyla görüşmeleri gerektiğini söyleyen Prof.Dr. Uyan, "Birçok insan günde yarım saatlik aktivite yapmakla faydalı etkiler elde edebilir. Günde yarım saatinizi egzersize ayıramıyorsanız, günlük çalışmanızda asansör yerine merdivenleri kullanmalı, kısa mesafelere de araba ile değil yürüyerek gitmelisiniz. Çalışma programınıza 10 dakika gibi kısa süreli aktiviteler ilave etmekle, kalp hastalığı riskinizi azaltmanın yanısıra toplum sağlığına da önemli katkıda bulunmuş olursunuz'' uyarısında bulundu. 

     
</TEXT>
</DOC>
