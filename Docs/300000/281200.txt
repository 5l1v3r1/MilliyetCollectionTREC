<DOC>
<DOCNO> 281200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko09.html </URL>
<DATE> 2004/10/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yabancı sermayeye ucuz arazi... 
</HEADLINE>
<TEXT>

     Başta yabancı sermaye olmak üzere teşvikli illerin dışında yatırım yapacaklara, rayiç bedelin altıda biri, yedide biri fiyatına verilecek Hazine arazileri için yurt çapında tarama yapılıyor. 
     Teşvik kapsamındaki illere yatırım yapacaklara Hazineye ait arazileri bedelsiz devreden Maliye Bakanlığı, 4706 sayılı Kanun ile diğer illerde de en az 25 milyon ABD Doları karşılığı Türk Lirası tutarında ve en az 100 kişiye istihdam sağlayacak şekilde sınai yatırım yapanlara, harca esas değer üzerinden Hazine arazilerini doğrudan satma yetkisi almıştı. 
     Temmuz sonunda yayımlanan 5228 sayılı Kanun ile ucuz arazi için gerekli limitler aşağı çekilerek, yatırımcılara daha uygun koşulların sağlanması amaçlandı. 
     Yeni düzenleme ile yatırım limiti, 25 milyon dolar karşılığı Türk Lirasından 10 milyon dolar karşılığı Türk Lirasına, istihdam limiti de 100 kişiden 50 kişiye düşürüldü. 
     
     ANKARA'DAN YATIRIMCILARA DAVET 
     Bu arada, Türkiye'nin AB ile müzakere tarihi almasına dönük adımlar ile birlikte, ülkeye yabancı sermaye girişinde ciddi bir artış bekleyen Maliye Bakanlığı da yatırımcılara yeni yatırım alanları bulmak için harekete geçti. 
     Bu çerçevede Ankara Defterdarlığı öncülüğünde, teşviklerden yararlanan illerin dışındaki bölgelerde yatırım yapacaklara arazi desteği sağlamak amacıyla bir envanter çalışması başlatıldı. Özellikle yabancı sermayeyi teşvik amacı güden bu çalışmada, yatırıma uygun Hazine arazileri konusundaki ilk taramayı Ankara Defterdarlığı gerçekleştirdi. 
     Defterdarlık, Ankara merkez ve ilçelerinde büyük boyutlu yatırıma uygun Hazine arazilerini tek tek araştırdı. Söz konusu çalışma sonucunda, Ankara ili sınırları içinde konum ve mevkii itibarıyla 1. öncelikli yatırım yapılabilecek 195 adet, 2. öncelikli yatırım yapılabilecek 282 adet olmak üzere toplam 477 Hazine arazisi tespit edildi. 
     Bunların 28'ini Ankara merkezde, 223'ünü Kalecik'te, 74'ünü Çubuk'ta, 73'ünü Bala'da, 15'ini de Kazan'da bulunan araziler oluşturdu. Diğer araziler ise Akyurt, Ayaş, Beypazarı, Evren, Polatlı ve Şerefli Koçhisar'da yer aldı. 
     Toplam büyüklüğü milyon 273 bin 81 metre kare olan bu arazilerin rayiç bedeli, 80 trilyon 892 milyar 139 milyon lira olarak belirlendi. Yatırıma uygun Hazine arazilerin, büyük yatırımcılara satış değeri olan, harca esas değer ise 14 trilyon 986 milyar 5 milyon lira olarak hesaplandı. 
     
     YATIRIMCILARI BEKLİYORUZ 
     Ankara Defterdar Vekili Cemal Boyalı, yatırımcılara ucuz Hazine arazisi taramasıyla başkente ve çevresine yönelik yatırımları teşvik etmeyi amaçladıklarını söyledi. 
     Ankara'nın son yıllarda ''Memur kenti'' olma özelliğinden giderek sıyrıldığını ve ticaret, sanayi kenti haline geldiğini belirten Boyalı, şu değerlendirmede bulundu 
     ''AB'ye katılım sürecinde müzakerelere başlanması yönünde tarih alınması ile birlikte ülkemize doğrudan yabancı sermaye girişi artacaktır. Burada en önemli unsur şüphesiz ki yatırımcıyı bilgilendirme ve yönlendirmedir. 
     Defterdarlık olarak, vergi gelirlerinde yaratılan mevcut hasıladan en yüksek payı almamız yanında asıl hedefimiz, ticaret ve sanayi hacmini artırmak suretiyle vergi tabanını genişletmektir. Bu şekilde vergi gelirleri de artmış olacaktır. Diğer yandan ilimizde istihdamın artırılması da öncelikli hedeflerimizden birisidir. Bu nedenle, bu çalışmaya öncülük ettik. Yatırımcılara belirlediğimiz arazileri, rayiç bedelin altıda, yedide biri değerine vereceğiz. Yatırımcıları bekliyoruz.'' 
     
     DİĞER İLLER DE ARAZİ TARAMASI YAPACAK 
     Milli Emlak Genel Müdürlüğü yetkilileri, Ankara Defterdarlığının il bazındaki yatırım arazilerini belirleme çalışmasının diğer illerde de gerçekleştirileceğini bildirdiler. 
     Yetkililer, büyük yatırımcılara ucuz Hazine arazisi teminini içeren bu çalışmanın sonuçlarının internet kanalıyla yerli ve yabancı yatırımcılara da ilan edileceğini ifade ettiler. 
     
</TEXT>
</DOC>
