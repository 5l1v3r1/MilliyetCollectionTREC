<DOC>
<DOCNO> 274397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/dunya/adun.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölmek istemiyorum, kurtar beni Tony Blair' 
</HEADLINE>
<TEXT>


Hep rehine kafası kesme görüntülerini yayımlayan teröristler, bu kez rehine Bigley'nin Başbakan Blair'e hitaben yaptığı dokunaklı konuşmaya yer verdi 

Nevsal Elevli 


Irak'ta terör örgütü Tevhid ve Cihad tarafından kafaları kesilen 2 Amerikalı ile birlikte kaçırılan İngiliz rehine Kenneth Bigley, Başbakan Tony Blair'den hayatını kurtarmasını istedi. Radikal İslamcılara ait bir internet sitesinde yayımlanan video görüntülerinde, Bigley ülkesinin başbakanına hitaben, "Sayın Blair, şu an yardımınıza ihtiyacım var. Çünkü, bu dünyada bana yardım edebilecek tek kişi sizsiniz" dedi. 
Tevhid ve Cihad, Bağdat ve Ümmü Kasr cezaevlerindeki kadın mahk mların serbest bırakılmasını istemişti. Ancak ABD liderliğindeki koalisyon, bu cezaevlerinde Saddam Hüseyin'in biyolojik silah uzmanı "Doktor Mikrop" lakaplı Rihab Raşid Taha ve "Bayan Şarbon" lakaplı Hüda Amaş dışında kadın mahk m olmadığını bildirmişti. 
Kasette gözleri bağlı olarak görünen Bigley, Blair'a hitaben, "Adım Ken Bigley, Liverpool kentindenim. Bunun son şansım olduğunu düşünüyorum. Ölmek istemiyorum. Bunu hak etmedim. Lütfen, Irak cezaevlerindeki kadın mahk mları serbest bırakın" dedi. 

ABD suçlandı 
Irak yönetiminin "Doktor Mikrop"un serbest bırakılacağını açıklamasına rağmen bu konuda bir gelişme olmadı. ABD yönetimi Taha'nın yakın zamanda serbest bırakılmasının mümkün olmadığını duyurdu. Bigley'nin kardeşi Paul ise, ABD'yi "kardeşinin serbest bırakılmasını sabote etmekle" suçladı. Bigley'in Tayland asıllı karısı Sombat Bigley de terör örgütünden kocasının bağışlanmasını istedi. Ağlayarak konuşan Somba, "Merhametinize sığınıyoruz. Ken sıradan bir insan, Iraklılara yardım etmek istiyordu" diye konuştu. 
El Kaide bağlantılı "Tevhid ve Cihad", Bigley ile birlikte kaçırdığı Amerikalı Eugene Armstrong ve Jack Hensley'i birer gün arayla kafasını bıçakla keserek öldürmüştü. 


</TEXT>
</DOC>
