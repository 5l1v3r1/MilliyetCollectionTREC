<DOC>
<DOCNO> 255104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy19.html </URL>
<DATE> 2004/07/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ekinlik Adası, Başbakan Erdoğan'ı misafir etmeye hazırlanıyor 
</HEADLINE>
<TEXT>

     Başbakan Recep Tayyip Erdoğan'ın geçen yıl ailesiyle birlikte tatilini geçirdiği Ekinlik Adası, yine Başbakan Erdoğan'ı misafir etmeye hazırlanıyor. 
     Balıkesir'in Marmara İlçesi'ne bağlı Avşa Beldesi yakınlarında küçük bir ada iken, Erdoğan ailesinin tatil için burayı tercih etmesiyle bir anda üne kavuşan adada, hummalı bir çalışma başlatıldığı göze çarpıyor. 
     Adadaki kaldırım taşları boyanırken, sahil yolunun bozulan yerleri asfaltlanıyor ve kordon boyu belirli aralıklarla yıkanıyor. 
     İstanbul'dan dün özel bir yatla gelen Başbakan Erdoğan'ın eşi Emine Erdoğan'ın konakladığı Ramsey Giyim Sanayi A.Ş'nin sahibi Remzi Gür'ün villasında da, hummalı bir hazırlık yapıldığı gözleniyor. 
     Gazetecilerin, jandarmanın sürekli devriye gezdiği villanın yakınlarına yaklaşmasına izin verilmezken, villanın önündeki iskeleye yanaşan teknelerden villaya gıda ve malzemeler taşındığı görülüyor. 
     Bu arada, Remzi Gür'ün adada standart ölçülerde ışıklandırma tertibatı olan bir helikopter pisti yaptırdığı öğrenildi. 
     Öte yandan, adada yaşayan bazı vatandaşlar, ''adanın tanınmasını sağlayan'' Başbakan Erdoğan'a vermek üzere çeşitli hediyeler hazırladıklarını söylediler. 
     Hasene Sarı adlı ada sakini de, Erdoğan'ın adaya geleceğini duyunca, ona incilerle süslü dantelden bir saksılık yaptığını, saksılığı hazırlamak için üç gün uğraştığını belirterek, ''Bu saksılığı sayın Başbakanımıza kordonda gezerken hediye etmeyi planlıyorum. Umarım beğenir'' dedi. 
     
     ''ADALARA BEREKET GETİRDİ'' 

     Avşa Belediye Başkanı Cevdet Çağlar da, Başbakan Tayyip Erdoğan'ın iki yıldan beri tatil için Avşa'nın bir mahallesi olan Ekinlik Adası'nı tercih etmesinin kendileri için gurur verici olduğunu söyledi. 
     Erdoğan'ın Ekinlik'e gelişiyle birlikte daha düne kadar Avşa ve Ekinlik'in yerini bilmeyen birçok insanın kendilerini arayarak arsa fiyatlarını sorduğunu kaydeden Çağlar, beldedeki arsaların Başbakan Erdoğan'ın tatilini burada geçirmesi üzerine değer kazandığını savundu. Çağlar, ''Başbakan Erdoğan adalara bereket getirdi'' dedi. 
     Beldenin en önemli sorununun su olduğunu açıklayan Çağlar, bu sorunun giderilmesi için Ekinlik Adası'na bu akşam gelmesini bekledikleri Başbakan Erdoğan'dan, Marmara Adası'nın Bedelan mevkiinde çıkartılan suyun deniz altından döşenecek bir hatla Avşa Adası'na getirilmesini talep edeceklerini açıkladı. 

Vedat Yücebaş AA 
     
</TEXT>
</DOC>
