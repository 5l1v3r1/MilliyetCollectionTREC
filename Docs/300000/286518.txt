<DOC>
<DOCNO> 286518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas15.html </URL>
<DATE> 2004/11/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Uzmanlardan Light Baba' önerisi 
</HEADLINE>
<TEXT>

     
     Işıl ARSLAN BURSA, DHA 
     

BURSA İl Sağlık Müdürü Osman Ayyıldız, otoriter bir tavır içinde olan babanın, çocuklarının cinsel gelişimlerinde olumsuz etkileri olacağını belirterek, babaların çocuklarına karşı ılımlı ve anlayışlı bir tavır sergilemesi gerektiğini söyledi. 
     Kız ve erkek çocukların, doğuştan gelen kendi cinsiyet rolüne ait özellikleri özdeşleştirebileceği bir model aradığını vurgulayan İl Sağlık Müdürü Osman Ayyıldız, babanın özellikle erkek çocuğunun kendi cinsiyet rolünü geliştirmesine yardımcı olması gerektiğini kaydetti. Özellikle erkek çocukların babalarını taklit ettiğini ileri süren Ayyıldız,"Babanın aile içindeki tavrı, fonksiyonu, çocuğuyla kurduğu yakın, açık ve güvenli bir ilişki, özellikle erkek çocuğunun baba ile özdeşleşmesini kolaylaştırmaktadır''dedi. 
     Babanın aile içindeki davranışlarını dengelemesinin önemine değinen Ayyıldız, "Kız çocukları için de babanın rolü, karşı cinsi anlaması, kendine güven geliştirebilmesi açısından önem taşımaktadır. Çünkü kız çocuğu, babayla iletişimde bulunarak, erkeklere nasıl tepkide bulunacağını öğrenmektedir''diye konuştu. Babanın çocukları üzerindeki davranış şeklinin çok sert olmayan bir otorite olması gerektiğine dikkat çeken Ayyıldız, babanın disiplinli ve çok otoriter olmasının, kız çocuklarının cinsel gelişimini de olumsuz yönde etkileyeceğini kaydetti. Sert bir babanın çocuklar üzerindeki olmusuz etkilerini açıklayan Ayyıldız, şunları söyledi "Bir kız çocuğu baba otoritesi altına büyümüşse, ileriki dönemlerde cinsel yaşam açısından olumsuzluklar yaşayabilir. Bu olumsuzlar ise karşı cinse karşı duyulan çekingenlik, utangaçlık ve korku olabilir. Erkek çocuklarda ise, durum biraz daha farklıdır. Yetişkin döneminde babasını taklit eden çocuk, eşiyle sert bir diyaloğa girer ve sevgi yerine otoritenin hakim olduğu ilişkiler yaşayabilir. Bu nedenle baba, çocuğuyla açık, tutarlı ve belli esneklikleri olan bir ilişki kurmalı.'' 
     
</TEXT>
</DOC>
