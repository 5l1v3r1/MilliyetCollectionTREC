<DOC>
<DOCNO> 282556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur33.html </URL>
<DATE> 2004/10/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şanlıurfa 2005'te arıtılmış su içecek... 
</HEADLINE>
<TEXT>

     Şanlıurfa Belediye Başkanı Ahmet Eşref Fakıbaba, 2005 yılının sonlarına doğru kent geneline arıtılmış su verileceğini söyledi. 
     Fakıbaba, makamında gazetecilerle yaptığı basın toplantısında, görevde bulunduğu 7 aylık dönemi değerlendirdi. Su arıtma tesisi inşaatının aslında 5 ay sonra bitirilmesi gerektiğini ifade eden Fakıbaba ancak, bazı aksaklıklar nedeniyle su depolarının inşaatının geciktiğini belirtti. 
     Sistemin tam olarak faaliyete girmesiyle su fiyatlarında indirime gitmeyi düşündüklerini bildiren Fakıbaba, şöyle konuştu 
     ''Abonelerimize suyun tonunu 750 bin liradan satıyoruz. Halbuki 1 ton suyun bize maliyeti 1 milyon 150 bin lira civarındadır. Zarar etmemize rağmen bu konudaki ısrarımızı sürdürüyoruz. 2005 yılının sonlarına doğru kentte arıtılmış su verilmeyen yer kalmayacak. Böylece su fiyatları daha da ucuzlayacak.'' 
     
     GIDA BANKASI 
     Belediye Başkanı Fakıbaba, bir süre önce kurulan Gıda Bankası yardımlarından yararlanabilmek için 3 bin kişinin başvuru yaptığını söyledi. 
     Yardımları ihtiyaç sahiplerine ulaştırmada titiz davranacaklarını ifade eden Fakıbaba, daha önce herhangi bir kurum tarafından yardım almamış olan ihtiyaç sahiplerine ulaşmayı amaçladıklarını belirtti. 
     Kentte fakir ve yardıma muhtaç insan sayısının fazla olduğunu vurgulayan Ahmet Eşref Fakıbaba, ''Gerçek anlamda ihtiyacı olanlara ulaşmayı amaçlıyoruz. Aslında ilk başlarda aşevi kurmayı da düşündük. Ancak bu alanda faaliyet gösteren birçok gönüllü kuruluş ve dernek var. Bu yüzden vazgeçtik. Ama kısa süre içerisinde yoksul ailelere hizmet vermesi amacıyla kentin 4 farklı bölgesine çorba evleri kuracağız'' diye konuştu. 
     Fakıbaba, ağaçlandırma ve çevre temizliğine de önem vereceklerini sözlerine ekledi. 
     
</TEXT>
</DOC>
