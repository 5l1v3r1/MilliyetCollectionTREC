<DOC>
<DOCNO> 262717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun20.html </URL>
<DATE> 2004/08/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rumsfeld, Azerbaycan'da İran'ı uyardı 
</HEADLINE>
<TEXT>

     ABD Savunma Bakanı Donald Rumsfeld, ''İran'ın nükleer silah geliştirme programının komşuları için tehlike oluşturmasının yanı sıra nükleer silahların yayılması tehlikesini de içerdiğini'' söyledi. 
     Çalışma ziyareti için dün gece geldiği Bakü'de Azerbaycan Cumhurbaşkanı İlham Aliyev tarafından kabul edilen ve Savunma Bakanı Sefer Abiyev ile bir araya gelen Rumsfeld, Haydar Aliyev eski Bine havaalanında düzenlediği basın toplantısında, İran'ın nükleer silah geliştirme programının rahatsızlık uyandıran konular arasında yer aldığını ifade etti. 
     Rumsfeld, ''Uluslararası Atom Enerjisi Ajansı UAEA , uluslararası toplum adına denetimlerde bulunmaktadır. Ancak İranlılar ajansın bu konudaki taleplerine tatmin edici bir cevap vermedi. Bu da dünya için bir sorun oluşturuyor'' dedi. 
     ABD tarafından hazırlanan ''terörü destekleyen ülkeler'' listesinde İran'ın yıllardır bulunduğunu anımsatan Rumsfeld, ''Dünya ülkelerinin de bölgedeki gelişmeleri yakından izlediğini'' kaydetti. 
     İran Cumhurbaşkanı Muhammed Hatemi'nin kısa süre önce Bakü'de temaslarda bulunduğunun ve İran-Azerbaycan ilişkilerinin gelişme sürecine girdiğinin taraflarca ifade edildiğinin anımsatılması üzerine Rumsfeld, Aliyev ile görüşmesinde bu konuyu da ele aldıklarını söyledi. 
     Azerbaycan'ın Irak ve Afganistan'daki barış gücü operasyonlarına aktif olarak katıldığını dile getiren Rumsfeld, askeri alanda işbirliğinin ayrıca ikili ve NATO Barış için Ortaklık BİO programı çerçevesinde iyi bir düzeyde bulunduğunu belirtti. 
     Rumsfeld, görüşmelerde Azerbaycan'ın Irak ve Afganistan'daki asker sayısının artırılmasının gündeme gelip gelmediğinin sorulması üzerine, ''Bu konunun görüşülmediğini, ancak Irak'ta yapılacak seçimler için çeşitli ülkelerin yardımına ihtiyaç duyulduğunu'' söyledi. 
     
     KARABAĞ 
     Ermeni işgali altındaki Yukarı Karabağ ile ilgili sorunun çözümüne ABD'nin ne hangi desteği sağladığı sorusuna karşılık Rumsfeld, çözümde arabuluculuğun AGİT Minsk Grubu tarafından üstlenildiğini ve Minsk Grubu'nun üç eşbaşkanından birinin ABD'den olduğunu ifade etti. 
     ''ABD, Azerbaycan'ın toprak bütünlüğünü tanımaktadır'' diyen Rumsfeld, çözümün de Azerbaycan'ın toprak bütünlüğü çerçevesinde bulunmasını ümit ettiklerini dile getirdi. 
     
     ABİYEV 
     Azerbaycan'ın bağımsızlığını kazanmasından sonra Ermeni saldırganlığıyla karşı karşıya kaldığını ve topraklarının yüzde 20'sinin işgal edildiğini anlatan Azerbaycan Savunma Bakanı Sefer Abiyev de ''En büyük talebimiz Ermenilerin işgal ettikleri topraklarımızı bir an önce boşaltmasıdır, bu süreçte ABD'nin desteğini bekliyoruz'' dedi. 
     ABD ile siyasi, ekonomik, askeri alanda yakın işbirliği içinde olduklarını söyleyen Abiyev, gelişmekte olan bu ilişkilere büyük önem verdiklerini belirtti. 
     
     HAZAR'IN GÜVENLİĞİ 
     Abiyev, ''Bugünkü görüşmelerde Hazar'ın güvenliğinin sağlanması konusu da ele alındı. Bu konuda da ABD ile işbirliği içindeyiz. Petrol yataklarının güvenliğinin sağlanması hala sorun olmayı sürdürüyor. Bu konuda da ABD'den destek ve yardım bekliyoruz'' dedi. 
     Irak'ta yapılacak seçimlere Azerbaycan'ın katkı sağlayıp sağlamayacağı yolunda bir soru üzerine Abiyev, ''Orada Irak'ta Azerbaycan'ın askerleri bulunuyor ve onlar kendi üzerlerine düşeni yapacaklar'' diye konuştu. 
     Basın toplantısından sonra Kırım'a gitmek üzere Bakü'den ayrılan Rumsfeld'in Ukrayna Cumhurbaşkanı Leonid Kuçma tarafından kabul edilmesi bekleniyor. 
     
</TEXT>
</DOC>
