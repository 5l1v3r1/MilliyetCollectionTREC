<DOC>
<DOCNO> 284679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur09.html </URL>
<DATE> 2004/10/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Konya'da ikinci bina faciası kılpayı atladıldı .. 
</HEADLINE>
<TEXT>

     Konya merkez İlçe Selçuklu Belediye Başkanı Adem Esen, Konya'da iki kolonu çatlayan binayla ilgili ''Binanın çökme tehlikesi büyük ölçüde atlatıldı'' dedi. 
     Esen, AA muhabirine yaptığı açıklamada, Nişantaşı Mahallesi'nde bulunan Altınbaşak Sitesi B Blok'ta, iki kolonun çatlaması üzerine oluşturulan teknik heyetin incelemelerini sürdürdüğünü söyledi. 
     Binanın çatlayan kolonların güçlendirilme çalışmalarının sürdüğünü belirten Esen, ''Binanın çökme tehlikesi büyük ölçüde atlatıldı. Ancak şu anda güvenlik açısından vatandaşların evlerine girmesine izin vermeyeceğiz. Çatlayan kolonlardan dökülen kumları incelediğimizde 92 kişinin yaşamını yitirdiği Zümrüt Apartmanı'nda kullanılan malzeme ile benzerlik gösterdiğini gördük'' dedi. 
     Binanın Deprem Yönetmeliği'nden önce inşaa edildiğini ifade eden Esen, şöyle konuştu 
     ''Aralarında Selçuk Üniversitesi'nden uzmanların da bulunduğu bir bilirkişi heyeti çalışmalarını sürdürüyor. Heyetin hazırlayacağı rapor doğrultusunda kolonların çatlama nedeni ve binanın takviye projesine ihtiyaç duyup duymayacağı ortaya çıkacak. Vatandaşlarımızın panik yapmasını gerektirecek herhangi bir durum söz konusu değil.'' Selçuklu'da daha önce inceleme yapmak istedikleri birkaç binada vatandaş engeliyle karşılaştıklarını vurgulayan Esen, ''Bu binalarda oturan vatandaşlar bizim inceleme talebimizi ertelememiz için ısrar ettiler. Binalarının değerinin düşmesinden endişe ediyorlar. Ancak bundan sonra bu tür binalarda sıkıntı varsa polis marifetiyle boşaltmalarını isteyeceğiz'' dedi. 
     Jeoloji Mühendisleri Odası Konya Şube Başkanı Tacettin Sert de, oda tarafından oluşturulan teknik heyetin yaptığı incelemeler sonucunda, bodrum katında çatlayan iki kolonun boyutlarının ve yapımda kullanılan malzemelerin yetersiz olduğunun gözlemlendiğini söyledi. 
     Yapılan ilk çalışmalar sonucu zeminde oturma, çökme gibi herhangi bir jeolojik problem olmadığının tespit edildiğini belirten Sert, ''Binanın statik projesinin, zeminin taşıma gücüyle uyumlu olup olmadığı ise sondaj ve zemin etüdüyle anlaşılabilir. Bu olayın erken fark edilmesi ve can kaybının yaşanmaması sevindiricidir'' dedi. 
     Altınbaşak Sitesi'nin çevrisinde polisin oluşturduğu kordon ve güvenlik önlemleri devam ediyor. Selçuklu Belediyesi'nin oluşturduğu teknik ekip kolonların güçlendirilmesi çalışmalarını sürdürüyor. 
     
</TEXT>
</DOC>
