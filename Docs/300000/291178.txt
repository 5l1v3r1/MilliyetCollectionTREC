<DOC>
<DOCNO> 291178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo42.html </URL>
<DATE> 2004/11/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fenerbahçe'yi Prag'da coşkulu bir taraftar topluluğu karşıladı... 
</HEADLINE>
<TEXT>

     Fenerbahçe Avrupa Şampiyonlar Ligi'nde yarın Çek Cumhuriyeti'nin AC Sparta Prag takımı ile yapacağı maç için Prag'a geldi. 
     Sarı-lacivertliler, İstanbul'daki hava koşullarının yarattığı trafik sorunu ve bazı futbolcularının tesislere geç gelmesi nedeniyle değişen seyahat programının ardından Prag'a planlanandan 2,5 saat gecikmeli olarak ulaştı. 
     Fenerbahçe kafilesinde sakatlıkları bulunan Van Hooijdonk, Deniz ve kart cezalısı olan Servet ile Serkan yer almadı. 
     Sarı-lacivertlileri, Prag Havalimanı'nda coşkulu bir taraftar topluluğu karşıladı. Tezahüratlar eşliğinde Fenerbahçe'yi karşılayan taraftarlar yarınki maç öncesi futbolculara moral vermeye çalıştı. 
     Futbolculara büyük ilgi gösteren taraftarlar, havalimanında söyledikleri marşlarla coşkulu bir atmosfer yarattılar. Bir taraftar havalimanı önüne çektiği minibüsünde teybinde yüksek sesle Fenerbahçe marşları çaldı. 
     Bu arada pasaport kontrolünü ilk geçen teknik direktör Christoph Daum, çiçekle karşılandı. 
     Fenerbahçe Kulübü Başkanı Aziz Yıldırım ve yöneticilerin de yer aldığı kafilede Kadıköy Belediye Başkanı Selami Öztürk, Birleşik Fenerbahçeliler Vakfı Başkanı Aziz Yılmaz ve vakfın üyeleri de yer aldı. 
     Bu arada Romanya Fenerbahçeliler Derneği'nin bazı taraftarları da havalimanında futbolculara destek verdi. Taraftarlar futbolculardan yarınki maçta galibiyet beklediklerini, maçta 90 dakika boyunca desteklerini sürdüreceklerini söylediler. 
     Fenerbahçe kafilesi Prag Havalimanı'ndan 3 otobüsle, şehirde konaklayacağı Hotel Praha'ya gitti. 
     Sarı-lacivertliler, yarınki maç öncesi son çalışmasını bu akşam maçın oynanacağı Toyota Arena stadında yapacak. Teknik direktör Daum, antrenman öncesinde basın toplantısı düzenleyecek. 
     Öte yandan, yarınki maçı 2 bin 500 civarında Fenerbahçe taraftarının izlemesi bekleniyor. 
     
</TEXT>
</DOC>
