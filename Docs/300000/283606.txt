<DOC>
<DOCNO> 283606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/guncel/gun01.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot ısrarına 75 can 
</HEADLINE>
<TEXT>


Diyarbakır'da geçen yılki uçak faciasında ölen 75 kişinin, pilotaj hatasına kurban gittiği ortaya çıktı. Raporda, kaptan pilotun, pisti görmemesine rağmen inişte ısrar ettiği yazdı 

GÜLÇİN ÜSTÜN Ankara 

Diyarbakır'da 8 Ocak 2003 tarihinde yaşanan ve 75 kişinin ölümü, 5 kişinin yaralanmasıyla sonuçlanan uçak kazasına pilotaj hatasının neden olduğu ortaya çıktı. Kazaya ilişkin nihai raporda, "pist görülmemesine rağmen kaptan pilotun inişte ısrar ettiği ve pas geçmekte geç kaldığı" belirtildi. Rapora göre, kaza anındaki meteorolojik duruma ait güncel bilgi rasatlarda yoktu. Bu yüzden, yaklaşmanın herhangi bir safhasında o andaki hava koşulları uçuş ekibine iletilmedi. 
İstanbul - Diyarbakır seferini yapan THY'nin RJ - 100 tipi "Konya" adlı yolcu uçağının düşmesinin ardından Ulaştırma Bakanlığı bünyesinde oluşturulan Kaza Tahkikat Heyeti'ndeki 3 pilot ve 2 mühendisle uçağın üreticisi İngiltere'den gelen 6 kişilik heyet nihai raporunu hazırladı. Rapora göre, uçak havaalanına yaklaşırken, minimum alçalma seviyesi olan 2800 fite gelindiğinde, pus nedeniyle pistin görülmediği ikinci pilot İsmail Altuğ Ulusu tarafından kaptan pilot Alaaddin Yunak'a belirtildi, ancak Yunak, "Şimdi artık 500'e kadar devam edebiliriz" talimatı verdi. Pas geçme kararının verilebileceği son nokta olan 2800 fit irtifaya gelinmesine ve yaklaşma ışıklarıyla pist görülmemesine rağmen, şartlar iniş için zorlandı. 

Güncel bilgi yok 
Uçak alçalmaya başladığında, sis, görüşü yer yer birkaç metreye kadar düşürdü. Ancak kaptan elindeki meteorolojik bilgiyle hareket etti. 
Uçakta "teknik problem" olmadığı vurgulanan raporda THY'ye kaptan olma, ekip oluşturma standartlarının yeniden gözden geçirilmesi, uçaklardaki arazi duyarlılığı ve uyarı sistemlerinin kullanılması önerildi. 

İşte kokpitteki konuşma kayıtları... 

Uçuşun son 33 dakika 28 saniyelik kısmına ait konuşmaların kokpit ses kayıt cihazı tarafından kaydedilmiş kayıtları da raporda yer aldı. Kayıtlara göre Yunak piste yaklaşma ışıklarını görebilmek için çaba sarf ederken, 2 lamba görüyor. Uçuş ekibi arasındaki diyalog da daha sonra şöyle gelişiyor 
Yunak 2 adet lamba var.Ulusu Haa. Onlar mı acaba Sanki tam doğru yerde duruyor. Ama hep böyle yamuk geliyorduk 2 lambanın pist ışıkları olabileceğini söylüyor. Bunun üzerine Yunak iniş talimatı veriyor. Ulusu da talimatı yerine getiriyor. Uçak alçalmaya devam ediyor. Minimum alçalma irtifası 2800 fite yaklaşıldığında Yunak, 'pistin görülmediğinde pas geçilmesi' talimatı veriyor. Ulusu'yla mutabık kalınıyor. 2800 fite gelindiğinde Ulusu pus nedeniyle pisti göremediğini belirtiyor. Yunak ise 'devam' diyor. Yunak Bir mile kadar devam edeceğiz.Ulusu Tamam.Yunak Şimdi artık 500'e kadar devam edebiliriz. Bu esnada hiçbir şeyin görülmediği, kokpit içi konuşmalarda geçiyor. Kule Pist görüşü var mı Ulusu Görüş yok.Kule Pisti görebilmek için biraz daha yaklaşın.Yunak Pist sonu görünüyor Sistem tarafından '500 metre' ikazı geliyor. Yunak Pist sonu tekrar kayboldu 'Minimum' ikazı, inişe geçmenin zorunlu olduğu son nokta uyarısı geliyor. Ulusu Minimum ikaz yanıyor.Yunak Biraz daha alçalmaya devam edelim. Sistem 100 metre ikazı veriyor. Kaptan pilot Pas geçelim.2.kaptan Pas geçiyoruz efendim... Uçak çakılıyor. 

</TEXT>
</DOC>
