<DOC>
<DOCNO> 296387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas28.html </URL>
<DATE> 2004/12/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Eva Herzigova İstanbul'a geldi, havaalanında kaprislerine başladı .. 
</HEADLINE>
<TEXT>

     İtalyan Havayolları ile Milano'dan gelen Herzigova, Atatürk Havalimanı'nda sorun çıkardı. 
     Türkiye'ye giriş yapan tüm yolcuların görüntüsünü alan Atatürk Havalimanı pasaport polisinin yaptığı işlem sırasında ünlü top model, polisin gözlüksüz görüntü alma isteğine sinirlendi. Polisle tartışan Eva Herzigova, ardından gözlüğünü çıkararak görevlilere görüntü verdi. 
     Basın mensuplarının sorularını da yanıtlamayan Herzigova, makyajsız hali ve gergin tavırlarıyla dikkat çekti. 
     Herzigova, Dış Hatlar Terminali'nden çıktıktan sonra, kendisini almaya gelecek aracın gecikmesine de oldukça sinirlendi. 
     Bunun üzerine tekrar Dış Hatlar Terminali'ne yönelen ünlü top model Herzigova, Türkiye'den ayrılmak istedi. 
     Herzigova'yı, araya giren mücevher firması Chopard'ın yetkilisi Victor Ovodya ikna etti. 
     Eva Herzigova, bu akşam İstanbul'da ''Chopard 2005'' koleksiyonunun tanıtımını yapacak. Ritz Carlton Oteli'ndeki defilede Herzigova, 5 mücevher seti tanıtacak. 

     
</TEXT>
</DOC>
