<DOC>
<DOCNO> 296832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy13.html </URL>
<DATE> 2004/12/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan 17 Aralık sürecini bir rekabet süreci olarak görüyorum 
</HEADLINE>
<TEXT>

     Başbakan Recep Tayyip Erdoğan, ''17 Aralık sürecini bir rekabet süreci olarak görüyorum, bu rekabete hep birlikte çıkacağız'' dedi. 
     Tuzla Çiçek Tersanesi'ndeki törende konuşan Erdoğan, denizciliğin ilerlemesine engel olan ne kadar köstek varsa temizlediklerini, devlet ve özel sektörün aynı hayırlı amaç uğrunda gönül ve güç birliği yaparak uyumla çalıştığını söyledi. 
     Erdoğan, konuşmasında bir sitemini de dile getirerek, ''Nedense müteşebbisimiz her zaman devletten bir şeyler bekliyor. Hep ver ağacının altında oturmayı, orada hayat sürdürmeyi adeta kendimiz için bir hedef haline getirdik. Şu andaki Hükümet şunu hedeflemiştir İnsanı yücelt ki devlet yücelsin'' dedi. 
     Bugün Türk tersanelerinin tamamının 3'er yıllık siparişlerle tam kapasiteyle çalıştığını da dile getiren Erdoğan, tersanelerde üretilen gemilerin yüzde 60'ının dışarıya ihraç edilir bir noktaya gelindiğini bildirdi. 
     Başbakan Erdoğan, şu anda denizcilerin yurtiçi ve yurtdışındaki tersanelerde 70'e yakın gemi yatırımının toplam tutarının 2.5 milyar dolar seviyesine yaklaştığını ifade ederek, Türkiye'nin 2004 yılında yerli ve yabancı sermaye yatırımı olarak 20 milyar dolarlık bir yatırımı gerçekleştirdiğini, bunun 2.2 milyar dolarının doğrudan yabancı sermaye olduğunu söyledi. 
     Yeni tersaneler kuracaklarını da ifade eden Erdoğan, Trabzon, Ordu, Samsun, Zonguldak, Sakarya, Balıkesir, İzmir, Mersin, Adana ve Hatay gibi illerde yeni tersane projeleri gerçekleştireceklerini kaydetti. 
     ''Kısa zamanda ülkemizi dünyanın en önemli gemi inşa merkezlerinden biri haline getirmeye kararlıyız'' diyen Erdoğan, özel sektörün denizciliğe yönlendirilmesiyle birlikte 2 sene içerisinde dış ticaret yükünün en az yüzde 50'sini taşımayı öngördüklerini kaydetti. 
     Erdoğan, limancılık, gemi inşaat, deniz turizmi, balıkçılık, kıyı işletmelerinin gelişmesiyle birlikte 2 yıl içinde yılda 15 milyar dolarlık bir girdi sağlamanın beklentisi içinde olduklarını bildirdi. 
     
     17 ARALIK SÜRECİ 

     Önümüzde 17 Aralık sürecinin bulunduğunu hatırlatan Erdoğan, şöyle devam etti 
     ''17 Aralık sürecini bir rekabet süreci olarak görüyorum, bu rekabete hep birlikte çıkacağız. Her sektörle bu yarışın içinde olacağız. Şunu unutmayın bu süreç, bugüne kadar olan süreç değildir. Çok daha farklı bir sürece çıkacağız. Çok daha zorlu bir sürece gireceğiz. Gökten zembille bize para yağdırmayacaklar, bunu da bilmemiz lazım. Sistem, standartlar hepsi yerli yerine oturacak. İnteraktif bir insan yapımız var. Yeter ki bu insan yapısını iyi değerlendirelim. Bunu değerlendirdiğimiz anda bizi evelallah kimse tutamayacak. Gelecek Türkiye'nindir, Türk milletinindir. Bunu iyi bilmemiz lazım. Ona göre hazırlık yapmamız lazım.'' Erdoğan, konuşmasının ardından eşi Emine Erdoğan'la birlikte halatı keserek, 15 bin DWT'lik tankeri denize indirdi. 
     Başbakan Erdoğan ayrıca, 40 bin DWT'lik bir kimyasal tankeri de hizmete soktu ve ardından da iki gemiyi, inşası için butona basarak kızağa koydu. 
     
</TEXT>
</DOC>
