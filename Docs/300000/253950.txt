<DOC>
<DOCNO> 253950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas08.html </URL>
<DATE> 2004/07/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gizemli antik kent "Antandros"... 
</HEADLINE>
<TEXT>

     Balıkesir'in Edremit İlçesi'ne bağlı Altınoluk İlçesi yakınlarında, mitolojik kayıtlara göre Paris'in Afrodit'e ''Altın elma''yı verdiğine inanılan bölgede yer alan ''Antandros Antik Kenti''nde, bu yılki kazı çalışmalarına başlandı. 
     Balıkesir Müzesi'nin başkanlığında yürütülen kazı çalışmalarının sorumlusu Ege Üniversitesi Fen-Edebiyat Fakültesi Klasik Arkeoloji Bölümü'nden Yrd. Doç. Dr. Gürcan Polat, AA muhabirine yaptığı açıklamada, bu yılki kazılarda, daha önce çıkarılan geç Roma dönemine ait bir villanın mozaik ve duvar resimlerinin restorasyonun gerçekleştirileceğini söyledi. Şu ana kadar 7 odasına ulaşılabilen ve Efes'teki yamaç tipi evlere benzeyen villadaki kazılara devam edileceğini belirten Polar, çalışmalarda bulunan oda sayısını artırmayı amaçladıklarını bildirdi. 
     
     MEZARLIKTA ARAŞTIRMA 
     Polat, daha önceki kazılarda M.Ö 7. yüzyıl ortalarına kadar dayanan mezarlara ulaştıklarını ve bu yıl mezarların daha ne kadar eskiye gittiğini araştıracaklarını ifade ederek, ''Olasılıkla, geç 8. yüzyıla kadar mezarlığın kullanıldığına dair parçalardan bilgimiz var. O mezarları bulmaya çalışacağız. Onlar, şehrin kuruluş evresiyle de çağdaş. Kent kurulduğu aşamadan itibaren, mezarlık başlanmış gibi görünüyor'' dedi. 
     Denize doğru bir sondaj açarak, Küçükkuyu ile ''Antandros'' arasındaki antik yolu bulmaya çalışacaklarını da kaydeden Polat, şöyle konuştu 
     ''Kentin yerleşim tabakalarını anlama üzerine çalışacağız. Geçen yıl, M.Ö 6. yüzyılın ilk yarısına ait, bir yangınla sona ermiş bir ev tabanı bulduk. Üzerinde malzemeleri duruyordu. İşlik bölümünü ortaya çıkarmaya başladık. Duvarlar çökmüştü, çanak çömlekler duruyordu. O mekanın tümünü açmayı hedefliyoruz. Şayet bu yangın bütün alana yayılıyorsa, bizim için önemli bir veri olacak.'' 
     
     KİMMERLER'İN İZLERİ ARANIYOR 
     Polat, Kimmerler'in Batı Anadolu'ya geldiği yönünde bilgi olmasına rağmen, bu kavime ilişkin maddi kültür izleri bulamadıklarını belirterek, antik kaynaklara göre Kimmerler'in ''Antandros''ta 100 yıl kadar yaşadığının sanıldığını bildirdi. 
     Yangının bütün kenti etkilediğini tespit etmeleri halinde, Kimmerler'e ilişkin önemli bulgulara ulaşmış olacaklarına işaret eden Polat, ''Kimmerler'in, M.Ö 570'li yıllarda, Lidya kralı Alyates'in oğlu Kroisos Karun tarafından sürüldükleri düşünülüyor. Eğer, bu yangın bütün şehre yayılmışsa, aralarında çıkan savaşın izleri ortaya çıkmış olacak'' dedi. 
     Polat, ''Antandros''un, antik dönemde çok önemli bir tersane merkezi olduğuna da değinerek, kentin, Kazdağları'ndan elde edilen kerestenin pazarlandığı büyük bir limanının da olduğunu söyledi. 
     Geçen yıl, ODTÜ Sualtı Topluluğu ile birlikte kıyı taraması yaptıklarını ve ''Antandros''un önündeki burundan başlayan 10 metre genişliğinde, 30 metre uzunluğundaki karaya giren bir kalıntıya ulaştıklarını ifade eden Polat, bu kalıntının liman olup olmadığını netleştirmeye çalışacaklarını kaydetti. 
     
     PARİS, AFRODİT'E ''ALTIN ELMA''YI VERMİŞTİ 
     Mitolojide, ''Antandros Antik Kenti''nin yakınlarındaki bölgede, Paris'in, Afrodit'e ''Altın elma''yı verdiği görüşü yer alıyor. 
     İda Dağı'nın Kazdağı güney eteğinde yer alan ''Antandros''un üst kısmında bulunan ve ''Aleksandreia'' adı verilen bir tepede, üç tanrıça Hera, Afrodit ve Athena Paris'ten ''Altın elma''yı almak için çaba harcarlar. 
     Tarihteki ilk güzellik yarışması olduğuna inanılan bu kıyasıya mücadelede, Hera, Paris'e Asya krallığını, Athena sonsuz akıl ve başarıyı, Afrodit ise dünyanın en güzel kadını olan Spartalı Helena'nın aşkını vereceğini söyler. Paris, ''Altın elmayı'' Afrodit'e verir ve böylece Truva savaşına giden süreç başlamış olur. 
     
</TEXT>
</DOC>
