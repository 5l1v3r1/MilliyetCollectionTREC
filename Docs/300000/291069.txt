<DOC>
<DOCNO> 291069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun51.html </URL>
<DATE> 2004/11/22/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
İtalya'da Türkiye'nin AB üyeliğine karşıt gösteri çağrısı yapıldı... 
</HEADLINE>
<TEXT>

     İtalya'da Silvio Berlusconi başbakanlığındaki hükümetin koalisyon ortağı Kuzey Birliği Partisi KBP , Türkiye'nin AB üyeliğine karşı 19 Aralık'ta Milano kentinde bir gösteri düzenlenmesi çağrısı yaptı. 
     Kabinenin KBP'li üyesi Reform Bakanı Roberto Calderoli, halkın kendisini ifade edebilmesi gerektiğini savunarak, ''bu nedenle Türkiye'nin AB üyeliğine güçlü bir hayır demek ve Avrupa'nın Hıristiyan köklerinin önemini yeniden vurgulamak için sokağa çıkma kararı aldıklarını'' söyledi. 
     Calderoli, bu gösteriyi düzenleme fikrinin Kuzey Birliği Partisi Başkanı Umberto Bossi'ye ait olduğunu bildirdi. 
     Türkiye'nin AB üyeliğine karşı çıkmak için düzenlenecek gösteri yürüyüşünün Milano kentindeki iki büyük meydan arasında yapılacağı belirtildi. 
     
</TEXT>
</DOC>
