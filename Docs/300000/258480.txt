<DOC>
<DOCNO> 258480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun34.html </URL>
<DATE> 2004/07/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Türk baba, Alman aileye evlatlık verilen oğlunu geri almaya çalışıyor 
</HEADLINE>
<TEXT>

     Alman aileye evlatlık verilen oğlunu geri alabilmek için Avrupa İnsan Hakları Mahkemesi'nde AİHM Almanya'ya karşı dava açan ve davayı kazanan Kazım Görgülü'nün 36 hukuk mücadelesi sürüyor. 
     Almanya'nın Krostitz kentinde yaşayan Görgülü 36 , Alman eşi Celestina, aile avukatı Azime Zeylan ve Almanya Babalar Derneği Başkanı Dietmar Webel ile Bochum kentinde düzenlediği ortak basın toplantısında, Karlsruhe kentinde bulunan Federal Anayasa Mahkemesi'nin AİHM'nin kararını onaylamasını beklediklerini söyledi. 
     Avukat Zeylan da Görgülü'nün eski Alman sevgilisinden olan ve bu kişi tarafından bir yurda teslim edilen oğlu Christopher'i, evlatlık verildiği Alman aileden alabilmek için 5 yıldan bu yana hukuk mücadelesi verdiğini anlattı. 
     Christopher'in gerçek babasına kavuşması için Anayasa Mahkemesi'nin olumlu kararını beklediklerini belirten Zeylan, ''Anayasa Mahkemesi'nden çıkacak olumlu bir karar, evlatlık verilmesi konusunda Görgülü ailesi gibi mağdur olan diğer ailelere de kolaylık sağlayacak'' dedi. 
     Zeylan, 25 Ağustos 1999'da evlilik dışı doğan ve bir yurda bırakılan Christopher'in velayetini kendi üzerine almak isteyen Görgülü'nün psikolojisinin olumsuz yönde etkilendiğini kaydetti. 
     Almanya Babalar Derneği Başkanı Webel de ''Bir baba yıllarca mahkeme kapılarında süründürülüyor ve kendi çocuğu başkasına zorla evlatlık veriliyor. Bu insan hakları ayıbı değil mi Alman politikacılar diğer ülkelerdeki insan haklarını eleştirmeden önce kendi ayıplarını görsünler. Görgülü ailesi Almanya'da ilk değil, Alman olmaktan utanıyorum'' diye konuştu. 
     Görgülü'nün Alman eşi Celestine, ''Türkiye'yi insan hakları ihlalleriyle suçlayanlar bu ülkede zorla velayeti başkasına veriyor. Dünyanın her bir köşesinden bize e-posta göndererek moral vermeye çalışanlar var. Artık bu çileye bir son verilmeli'' dedi. 
     
</TEXT>
</DOC>
