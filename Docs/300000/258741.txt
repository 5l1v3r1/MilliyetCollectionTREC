<DOC>
<DOCNO> 258741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko06.html </URL>
<DATE> 2004/07/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hisarcıklıoğlu Her çivi çakan değil, doğru çivi çakan desteklenmeli 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Her çivi çakan değil, doğru çivi çakan desteklenmeli, yanlış çivi çakandan ise hesabı sorulmalıdır'' dedi. 
     Odalar Birliği'nin aylık yayın organı Ekonomik Forum Dergisi'ndeki başyazısında TOBB Başkanı Rifat Hisarcıklıoğlu, son günlerde Türkiye'de en çok tartışılan konular arasında yeni yatırımlar, istihdam ve büyümede sürekliliğin sağlanmasının yer aldığına dikkat çekti. 
     1923-2003 arasındaki ortalama büyüme hızının yüzde 5'lerde olduğunu belirten Hisarcıklıoğlu, asıl sorunun istikrarsız büyüme sonucunda yıllık ortalama yüzde 5 büyümenin yeterliğinin tartışılması olduğunu kaydetti. Ekonomide daha hızlı büyüme için öncelikle daha fazla yatırım gerektiğini belirten Hisarcıklıoğlu, daha çok yatırım için ise daha fazla imkana sahip olunmasının gerekliliğine değindi. Hisarcıklıoğlu, şöyle dedi 
     ''Bireyler ve işletmeler tasarruf ve yatırım konularında yanlış yaparlarsa cezasını kendileri çekiyorlar. Ulusal yatırım, tasarruf, vergi ve borçlanma konularında hükümetlerin hatalarının faturası ise doğal olarak halka çıkıyor. Mesela tasarrufları, yatırımları, ihracatı teşvik için devamlı faizlerle, döviz kurlarıyla, vergilerle, teşvik sistemiyle oynanırsa, hem bilmeden çelişen önlemler alınmış olabilir, hem de uygulanan iktisat politikasının bütününe olan güven azalabilir.'' İmkanları zorlamadan büyüme hızını yükseltmek için makul ve yararlı bir yolun ise verimliliği arttırmak olduğuna işaret eden Hisarcıklıoğlu, yıllardır imkanları ve verimliliği arttırmak için çaba harcamadan, kalkınma ataklarına heveslenen hükümetlerin, ülkelerin başına ne dertler açtığı hatırlandığında bu konunun öneminin daha iyi anlaşılacağını bildirdi. 
     
     YABANCI SERMAYE 
     İstikrarlı büyümenin yabancı sermayeyi daha kolay cezbedeceğini de belirten Hisarcıklıoğlu, ama ekonomik istikrarın kalıcı yabancı sermaye girişinin gerekli şartı dahi olsa tek başına yeterli olmadığını bildirdi. 
     Yatırım konusunun verdiği heyecanla sık sık gözden kaçırılan bir diğer konunun ise yatırımların verimliliği olduğunu anlatan Hisarcıklıoğlu, ''Türkiye son yıllarda, doğru nedenlere dayanmadan yapılmış birçok kamu ve özel sektör yatırımının, yanlış hesaplar ve siyasal nedenlerle kaynakları boşa harcatan girişmelere tanık olmuştur. Olmaya da devam etmektedir'' dedi. 
     
     ''YANLIŞ ÇİVİ ÇAKANDAN HESABI SORULMALI'' 
     Türkiye'de hesapsız kitapsız yapılmış yatırımlar nedeniyle yaratılmış bir yatırım mezarlığının söz konusu olduğunu belirten Hisarcıklıoğlu, halen kamunun elinde 200 katrilyon lira tutarında 4 bin projenin devam ettiğini söyledi. Bugüne kadar bu projeler için toplam 86 katrilyon lira harcandığını, bunların bitirilmesi için 114 katrilyon liraya daha ihtiyaç bulunduğunu anlatan Hisarcıklıoğlu hiçbir yeni yatırıma başlanmasa bile sadece bunların bitirilmesinin en az 16 yıl alacağını bildirdi. 
     Hisarcıklıoğlu, ''Bu nedenle her çivi çakan değil, doğru çivi çakan desteklenmeli, yanlış çivi çakandan ise hesabı sorulmalıdır. Yeni bir yatırım seferberliğinden söz edildiği günümüzde öncelikle bu kuralı gözönüne almalıyız'' dedi. 
     
</TEXT>
</DOC>
