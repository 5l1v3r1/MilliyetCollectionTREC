<DOC>
<DOCNO> 277345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/spo06.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Minder yenilendi 
</HEADLINE>
<TEXT>


FILA'nın yeni kurallarına göre müsabakalar 2'şer dakikalık üç devre halinde yapılacak. İki devreyi galip kapatan güreşi bitirecek, beraberlikte müsabaka uzayacak 


Eleminasyon sistemi 
DÜNYA Güreş Federasyonları Birliği FILA , organizasyon sisteminden, müsabaka kurallarına kadar hemen her konuda büyük değişiklikler yaptı. 2005'ten itibaren uygulamaya girecek yeni kurallara göre, bundan böyle serbest, grekoromen ve bayanlar Avrupa şampiyonaları ile Dünya şampiyonaları bir arada yapılacak. Şampiyonalarda her sıkletin müsabakaları aynı gün içinde başlayıp sona erecek ve madalyalar sahiplerini bulacak. Ayrıca sporcuların eşleşmesinde grup sistemi kaldırılırken, bunun yerine eleminasyon sistemi getirildi. 

İki bronz verilecek 
FİNALE çıkan güreşcilere yenilen sporcular, bronz için şanslarını devam ettirecek. Finalistlere yenilenler, aralarında mücadele edecekler. Bu müsabakalar sonunda, iki sporcuya bronz madalya verilecek. FILA, müsabakaların 2'şer dakikalık 3 devre üzerinden yapılmasını da kararlaştırdı. İki devrede de galip gelen güreşci müsabakadan 2 - 0 galip ayrılacak. İki devre sonunda 1-1'lik eşitlik olması halinde, yine 2 dakikalık 3. devre yapılacak ve bu devreyi önde tamamlayan güreşci müsabakayı 2 - 1 kazanmış olacak. 

Pasivite kaldırıldı 
BİR devrede 6 sayı farkla öne geçen ya da 5 puanlık yüksek teknik yapan güreşci, o devreyi kazanmış kabul edilecek. Her iki devrede de rakibine 6 puanlık fark yapan ya da 5 puanlık yüksek teknik uygulayan sporcu, teknik üstünlükle maçı kazanmış olacak. Ayrıca müsabakayı tuşla kazanan sporcu takımına 4 yerine 5 pozitif puan kazandıracak. Pasivite uygulamasına da son verilirken, rakibin kasti faulü ya da kanama dışındaki sakatlık durumunda, sakatlanan sporcunun aleyhine 1 puan verilecek. 

Nizamoğlu reformu 

SERBEST güreşte, Türk Milli Takımı'nın eski antrenörü İsmail Nizamoğlu'nun gündeme getirdiği öneri kabul edildi. Buna göre, serbest stil müsabakalarında eşitlikle sonuçlanan devrelerin ardından sporcular "salto bağlama" yerine "ayak bağlama" pozisyonunu uygulayacaklar. Bu pozisyon sonunda puan alan sporcu o devreyi de üstün tamamlamış olacak. Uluslararası müsabakalarda 2005 yılından itibaren geçerli olacak yeni kurallar, Türkiye Güreş Ligleri'nde bu sezon uygulamaya konulacak. 


</TEXT>
</DOC>
