<DOC>
<DOCNO> 288602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur02.html </URL>
<DATE> 2004/11/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
2.5 yaşında, 3 aylık bebek gibi... 
</HEADLINE>
<TEXT>

     Uşaklı Gücük Ailesi'nin 2.5 yaşındaki oğulları Mehmet Can, genetik ''Seckel Sendromu'' hastalığı nedeniyle gelişemiyor. 
     Anne Ümmühan Gücük, oğlunun dünyaya geldiğinde 2.5 kilogram ağırlığında ve normal görünüşlü bir bebek olduğunu belirterek, büyüyüp, gelişmeye başlaması gerekirken, hiç bir değişim olmaması üzerine hastalığın anlaşıldığını kaydetti. 
     Doktorların Mehmet Can'a ''Seckel sendromu'' teşhisi koyduğunu kaydeden Gücük, şunları söyledi 
     ''Bir çocuğum daha var, ancak gayet sağlıklı. Mehmet Can gelişmeyince doktora götürdük ve bu hastalığın olduğu anlaşıldı. Genetik bir hastalık olduğunu söylediler. Doğduğunda 2.5 kilogramdı, ancak şimdi 2.5 yaşına geldiği halde halen 4 kilogram. Yaşıtları gibi konuşamıyor, yemek yiyemiyor, yürüyemiyor. Bebek gibi kucağımızda taşıyoruz. Yemek yiyemediği için bebek mamasıyla beslemeye çalışıyorum. Eşimin sürekli bir işi olmadığı için, zaman zaman bulduğu işlerde çalışıyor. Bu nedenle tedavisinin bir kısmını yaptırabildik. Mehmet Can bütün konuşmalarımızı anlıyor, ancak konuşamadığı için cevap veremiyor. Oğlumun bu durumu bizi kahrediyor. Hayırseverlerden ve yetkililerden oğlumun tedavisi için yardım bekliyoruz.'' 
     
     ''SECKEL SENDROMU'' NEDİR 

     Uşak İl Sağlık Müdürlüğü Ana ve Çocuk Sağlığı Şube Müdürü Dr. Ebru Yılmaz, hastalığın, doğum öncesi anne karnında başlayan büyüme geriliği olduğunu söyledi. Seckel Sendromu'nun zeka geriliği, mikrosefali kafa küçüklüğü , kafa kemiklerinin erken kapanması, belirgin bir burun, hipoplazik gelişmemiş yüz yapısı, düşük kulaklar ile karakterize bir hastalık olduğunu dile getiren Yılmaz, ''Genetik olan bu hastalığın kesin bir tedavisi yoktur. Tedavi, ancak hastanın şikayetlerine göre, hastayı rahatlatmaya yönelik semptomatik türden olmaktadır'' dedi. 

     
</TEXT>
</DOC>
