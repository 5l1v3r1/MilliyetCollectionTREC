<DOC>
<DOCNO> 283594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/dunya/dun02.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un çekilme planına onay 
</HEADLINE>
<TEXT>


İsrail Parlamentosu, Gazze'den çekilmeyi öngören Başbakan Şaron'un planını kabul etti 

DIŞ HABERLER SERVİSİ 


İsrail Parlamentosu Knesset , Başbakan Ariel Şaron'un Gazze Şeridi'ndeki 21 ve Batı Şeria'daki 4 Yahudi yerleşim biriminden gelecek yılın eylül ayına kadar tek yanlı geri çekilmeyi öngören planını, dün gece kabul etti. Plan, 120 sandalyeli parlamentoda 45'e karşı 67 oyla geçerken, 7 Arap milletvekili de çekimser oy kullandı. Plana karşı oy verenler arasında Şaron'un Likud Partisi'nden 17 milletvekili yer aldı. Aralarında Maliye Bakanı Binyamin Netanyahu'nun da bulunduğu 4 bakan da Şaron'a ültimatom vererek, planın 2 hafta zarfında halk oylamasına götürülmemesi durumunda istifa edeceklerini bildirdiler. Başbakan Şaron, bu isteği dün gece geç saatlerde geri çevirdi. Plana karşı oy kullanan 2 kabine üyesi ise dün gece Şaron tarafından görevden alındı. Parlamentoda görüşmelerin sürdüğü sıralarda, binlerce kişi Başbakan Şaron ve çekilme planını protesto etti. 

Filistin yönetimi Görüşelim 
Filistin yönetimi, İsrail Parlamentosu'nun Gazze Şeridi'nden çekilmeye yeşil ışık yakmasının ardından, bu konuyu İsrail hükümetiyle görüşmek için çağrıda bulundu. Şaron'un planının kabul edilmesiyle Batı Şeria ve Gazze'deki bazı yerleşim bölgelerinden 8000 - 8500 dolayında yerleşimcinin başka bölgelere nakledilerek, yerlerinin Filistinlilere bırakılması öngörülüyor. 


</TEXT>
</DOC>
