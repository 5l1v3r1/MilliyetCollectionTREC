<DOC>
<DOCNO> 265128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/astro/index.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'ya dikkat 
</HEADLINE>
<TEXT>

Satürn ve Uranüs arasındaki ilişki aynı şiddette olmamakla birlikte, bir bakıma 11 Eylül saldırısı öncesinde öngördüğüm Satürn-Pluto karşıtlığı ile benzeşiyor 


Satürn ve Uranüs önümüzdeki aylarda, 2005 yazına kadar yeni bir açı içinde bulanacak. 
135 derecelik açı ne birleşme kadar yoğun ne de kare kadar aksiyona geçiricidir ama bu açı içsel gerginlik ve bir araya gelmede zorlanma yaratır. Satürn-Uranüs yavaş hareket ettikleri için aralarındaki açılar politik, sosyal ve ekonomik alanda önemli hareketlere neden olur. Bu iki gezegen arasındaki açı özellikle Ortadoğu ve İsrail'le de ilişkilidir. 1897'de İsrail'in kuruluşu yolunda Siyonist lider Herzl'in açıklaması, 1920'de San Remo'da yapılan ve Ortadoğu'yu parçalayan Milletler Cemiyeti kararı, 1948'de kurulan İsrail'in haritasında hep Satürn-Uranüs ilişkisi yer almıştır. 
Uranüs astrolojide insanın modern dünyaya geçişini anlatır. Keşfinin ardından Fransız Devrimi gerçekleşmiş, ardından İngiltere'de sanayi devrimi gelişmeye başlamıştır. Uranüs devingen bir reform süreci, yerinde duramama, özgürlükleri ortaya koyma ve başkaldırma ile ilişkilidir. Satürn ise dokunduğu şeyi katılaştıran, vücuda getiren gezegendir. Satürn olmadan maddi olmak, dünyevileşmek mümkün değildir. 

Satürn-Uranüs iletişimi büyük huzursuzluklar getiriyor 

Bu iki sert huylu gezegen ne zaman iletişim içine girse ipler geriliyor. Önümüzdeki aylarda dünyada politik alanda daha fazla sertleşme bekleyebiliriz. Aslına bakarsanız bu sertleşen atmosfer bir yandan da ABD'nin seçimlere gittiği dönemlere denk geliyor. Kasım ve aralık aylarında İsrail'in haritasında dikkat çeken gerginlikler görülüyor. İsrail yönetiminin büyük bir zafiyet içine gireceğini görebiliriz. Satürn, İsrail'in yönetimini anlatan 10'uncu evine geçerken İsrail'de hüküm süren Ariel Şaron'un da akılcı davranamayacağı görülüyor. 26 Eylül'de Terazi burcuna geçen savaş gezegeni Mars, ardından kasım başında ABD seçimleri ile birlikte, İsrail'in yükselen burcuna yerleşiyor. 
Satürn ve Uranüs arasındaki ilişki bir bakıma 11 Eylül saldırısı öncesinde öngördüğüm Satürn-Pluto karşıtlığı ile benzeşiyor. Bu arada Jüpiter'in diplomasi ve dengeyi açıklayan Terazi burcuna geçmesine de şaşmamak gerekiyor. 25 Eylül'de Mars'la birlikte Terazi burcuna ilerleyecek olan Jüpiter, bu gerginleşen ortamda yeni denge arayışlarını açıklıyor. Eylül sonu ile birlikte, politik dengeler daha gergin bir ip üzerinde yürümeye başlayacak. Bu sertliklerin Ortadoğu, İran, Irak ve İsrail'i etkilemesi kaçınılmaz görünüyor. 

</TEXT>
</DOC>
