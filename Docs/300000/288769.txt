<DOC>
<DOCNO> 288769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko17.html </URL>
<DATE> 2004/11/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tarım Bakanı Güçlü, halkı yağmur duasına çağırdı 
</HEADLINE>
<TEXT>

     Tarım ve Köyişleri Bakanı Sami Güçlü, ünümüzdeki dönemde tarımsal desteklemeler içinde Doğrudan Gelir Desteği DGD payını yüzde 80'den yüzde 55'e düşüreceklerini bildirdi. 
     Güçlü, Konya Ahmet Kayhan Öğretmenevi'ndeki bayramlaşma programının ardından Konya Ticaret Odası'nı ziyaret etti. Güçlü, burada gazetecilere, tarım politikaları ve önümüzdeki döneme ilişkin hedefleri hakkında bilgi verdi. 
     Türkiye'nin son 2 yıllık dönemde her alanda iyi bir ivme yakaladığını ve morallerin yükseldiğini anlatan Güçlü, ''Enflasyon, yüzde 30'lardan yüzde 10 seviyelerine geriledi. İstihdam konusunda da iyileşme yaşanıyor. Ancak henüz hissedilir oranda değil. Tüm bu gelişmeler ilerisi için ümit veriyor'' dedi. 
     2005 yılıyla ilgili çok ümitli olduklarını anlatan Güçlü, dış ticaret hacminin 175 milyar dolara çıkmasının hedeflendiğini, 2003-2013 yılları arasında devam edecek hızlı kalkınmanın, nüfusun yüzde 33'ünü oluşturan tarım kesiminde de yaşanmasının şart olduğunu söyledi. 
     
     YAĞMUR DUASINA DAVET 
     Türkiye'de yaşanan kurallıkla ilgili başka bir soruyu yanıtlayan Güçlü, ''Bayram'da hava çok güzel, neredeyse ceket giymeden dolaşacağız, ancak bu durum tarım açısından pek iyi değil. Yağmur yağmaması ciddi sorunlara yol açabilir. Bu nedenle, bütün hemşehrilerimizi ve halkımızı gönülden yağmur duasına davet ediyorum'' diye konuştu. 
     Güçlü, Diyarbakır'ın bazı köylerinde DGD ödemelerinin, doğru olmayan beyanda bulunulduğu gerekçesiyle iptal edilmesini ise ''Her uygulamada olduğu gibi, kuraldışı davranışlar DGD'de de gözlenebilmektedir. Bu konuda gerekli işlemler yapılmıştır'' dedi. 
     
     ''MÜZAKERE TARİHİ KESİN'' 
     17 Aralık'ta Türkiye'ye AB'den müzakere tarihi verilmesinin büyük ölçüde kesinleştiğini vurgulayan Güçlü, ''AB bünyesine girince özellikle tarım konusunda uyum sağlayabilmemiz gerekir. Bu amaçla, bitkisel üretim ve hayvancılıkta rekabet gücü kazanacak duruma gelmeliyiz. Herkes kendini yeni döneme hazırlamak zorundadır'' diye konuştu. 
     DGD konusunda en fazla eleştiri alınan konunun ''üretimi yerince teşvik etmemesi'' olduğunu belirten Güçlü, tarımsal desteklemelerde önemli yeniliklere gidileceğini, önümüzdeki dönemde tarımsal desteklemeler içinde DGD'nin payını yüzde 80'den yüzde 55'e düşüreceklerini söyledi. 
     Güçlü, hayvancılık sektörünün ayağa kaldırılmasıyla ilgili 2005 yılında uygulanacak büyük çaplı bir çalışmanın da hazırlığını yürüttüklerini açıkladı. 
     
</TEXT>
</DOC>
