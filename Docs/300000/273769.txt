<DOC>
<DOCNO> 273769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/ekonomi/aeko.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye Irak önerisi 
</HEADLINE>
<TEXT>


Enerji Bakanı Hilmi Güler, ABD Enerji Bakanı Abraham'a Irak petrolü ve doğalgazının Türkiye üzerinden satışını önerdi. Görüşmede nükleer santral da gündeme geldi 

SİNAN TOROS 

ABD Enerji Bakanı Spencer Abraham, Türkiye'nin çok açık bir şekilde bulunduğu bölgede enerji merkezi olmaya doğru ilerlediğini belirterek, ABD hükümetinin bu konuda Türkiye'yle işbirliğine her zaman hazır olduğunu söyledi. Enerji Bakanı Hilmi Güler ile Atatürk Havalimanı VIP Salonu'nda yaptığı görüşmenin ardında ortak basın açıklaması yapan Abraham, "Görüşmede, gelecekte işbirliği yapabileceğimizi ümit ettiğimiz birçok alan tespit ettik" dedi. 

'Doğalgazı bizden alın' 
Bakan Güler de, ABD ile çalışmaların sadece iki ülke için değil aynı zamanda bölge ve hatta dünya için önemli projeler olduğunu söyledi. 
Güler, görüşme kapsamında, mevcut enerji tesislerinin yenilenmesi, özelleştirilmesi, Türkiye'nin doğalgaz ve petrol konusunda bir enerji merkezi olması, yenilenebilir enerji ve nükleer enerji konularının ele alındığını belirtti. Güler, "Bunların dışında Türkiye'de bir LNG terminalinin yapılması ve bu LNG terminalinde ABD'ye doğalgaz ihracı konularında görüşme fırsatı bulduk" dedi. 

Türkiye üzerinden satış önerisi 
Abraham, 'ABD hükümetinin, Türkiye ile İran arasında İran doğalgazının Avrupa'ya ihracı konusundaki gelişmelere bakışı'yla ilgili bir soruyu yanıtlarken de, "Burada Türk hükümetine dış politikası konusunda fikir vermek için bulunmuyorum" dedi. 
Güler, CNBC - e'nin sorularını yanıtlarken de görüşmede ABD'li meslektaşına Irak petrolünün ve doğalgazının Türkiye üzerinden satışını önerdiğini söyledi. Güler bu konuda cevap beklediklerini ve görüşmelerin süreceğini ifade etti. İran doğalgazının fiyat indirimi konusunda ümitli olduğunu vurgulayan Güler Botaş ile İran milli gaz şirketinin görüşmelerinin sürdüğünü aktardı. 


</TEXT>
</DOC>
