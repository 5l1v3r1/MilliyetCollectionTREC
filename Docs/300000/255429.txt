<DOC>
<DOCNO> 255429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo12.html </URL>
<DATE> 2004/07/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Galatasaray'da 'eve dönüş' çalışmaları... 
</HEADLINE>
<TEXT>

     Galatasaray Kulübü Yönetim Kurulu'nun 2004-2005 sezonu futbol karşılaşmalarının büyük çoğunluğunu Ali Sami Yen Stadı'nda oynanması kararının ardından stadın yeni sezona yetiştirilmesi çalışmalarına hız verildi. 
     Sezonun açılış maçıyla birlikte lig ve kupa maçlarını Ali Sami Yen Stadı'nda oynayacak olan Galatasaray'ın hangi karşılaşmaları Atatürk Olimpiyat Stadı'nda oynayacağına ilişkin bilginin Futbol Federasyonu'na yasal süresi içinde ayrıca bildirileceği açıklandı. 
     Sarı-kırmızılı kulübün resmi internet sitesinde yapılan açıklamaya göre, Ali Sami Yen Stadı'ndaki çalışmalar aralıksız devam ediliyor. Bir yandan stadın dışı boyanırken, diğer yandan da yeni açık, kapalı ve numaralı tribünlerdeki hazırlıkların son aşamaya geldiği kaydedildi. 
     Stadın tüm sistemlerinin gerek mekanik, gerek elektrik, gerekse inşaata yönelik olmak üzere Şişli Belediyesi ekipleri ve Galatasaray Kulübü ekipleri arasında koordineli bir biçimde sürdürüldüğü belirtilen açıklamada, Ali Sami Yen Stadı'nda yapılan çalışmalara Galatasaray Kulübü yetkilileri de bizzat nezaret ediyor ve yakın takip altında tutuyor. 
     Yetkililerden alınan bilgiye göre, eski açık tribünün statik kontrolleri daha önce İstanbul Teknik Üniversitesi uzmanları tarafından yapılarak uygun bulunan ve resmi rapora bağlanan, zemine denk gelen ilk 8 sırası misafir tribünü olarak ayrılacak. Aynı raporlar tarafından statik hesapları uygun görülmeyen ve Galatasaray Kulübü Yönetim Kurulu tarafından da kullanıma açılmaması kararlaştırılan eski açık tribünün kalan üst kısmının ise tamamen kapatılarak, reklam alanı olarak değerlendirilmesi planlanıyor. 
     
</TEXT>
</DOC>
