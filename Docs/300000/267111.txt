<DOC>
<DOCNO> 267111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun07.html </URL>
<DATE> 2004/08/28/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Irak'ta öldürülen iki Türk rehinenin kimlikleri belirlenemedi... 
</HEADLINE>
<TEXT>

     Irak'ta öldürüldükleri bildirilen iki Türk rehinenin kimlikleri hakkında henüz bir açıklama yapılmazken, kaçırılan ya da kaybolan Türk sayısı 5'i aşıyor. 
     Çarşamba günü yapılan bir açıklamada, Abdullah Özdemir ve Ali Daşkın adlı kişileri ellerinde tuttuklarını belirten militanlar, Özdemir ve Daşkın'ın çalıştıkları firmanın 72 saat içinde Irak'ı terk etmesini istemişlerdi. Bu kişilerin çalıştıkları Şa-Ra ve Usluer firmaları aynı gün yaptıkları acil açıklamada, ülkeyi terk etme kararı aldıklarını belirtmişlerdi. 
     A.A muhabirlerinin son 15 gün içinde derlediği bilgilere göre, 5 Türk TIR şoförüyle bir tercümanın aileleri, yakınlarının kaçırıldığını veya kaybolduklarını belirtmişti. Bu kişilerden biri daha sonra serbest bırakılmıştı. 
     Bu derlemeye göre, Mersin'den Irak'a malzeme götürdükten sonra rehin alınan Tahsin Top ile 7 Temmuzda Irak'a giden Teyfik Alkan'dan, o günden beri haber alınamıyor. 
     Tarsus İlçesi'nde yaşayan, Musul yakınlarında lokantada yemek yedikleri sırada 14 Ağustosta kaçırıldıkları bildirilen Mustafa Köksal ile Durmuş Kumdereli'nin aileleri de, aradan geçen süre içinde kendilerine herhangi bir haber iletilmediğini söylemişler, Köksal daha sonra ailesinin yanına gelmişti. Köksal, yaptığı açıklamada, günlerce rehin kaldığını belirterek, ''inşallah Durmuş Kumdereli de kurtulup, ailesinin yanına döner'' demişti. 
     Antakya'da ise Irak'a giden Tahir Karaf'tan uzun süredir haber alınamadığı öğrenilmişti. 
     Hatay'ın İskenderun İlçesi'nde de tercüman olarak Irak'a giden Aytullah Gezmen'in ailesi oğullarından gelecek haberi beklediklerini belirtmişlerdi. 
     Dışişleri Bakanı ve Başbakan Yardımcısı Abdullah Gül, Irak'ta rehin alınan Türk kamyon şoförlerinin sayısının sorulması üzerine, 21 Ağustosta yaptığı açıklamada, ''Mevcut olanı kurtarmak için çalışıyoruz'' demişti. 
     
</TEXT>
</DOC>
