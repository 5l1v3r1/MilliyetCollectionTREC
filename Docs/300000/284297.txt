<DOC>
<DOCNO> 284297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yazar/akyol.html </URL>
<DATE> 2004/10/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cumhuriyet ve değişim 
</HEADLINE>
<TEXT>


KOMPLO teorileri sosyal bilimleri nasıl katleder Çetin Yetkin'in "Karşı Devrim" adlı kitabında yaptığı gibi 
Yetkin'e göre, İsmet İnönü "karşı devrimci" olduğu için, Atatürk'ün Şükrü Kaya gibi arkadaşlarını tasfiye etmiş, Kazım Karabekir, Rauf Orbay, Ali Fuat Cebesoy gibi "karşı devrimcilere" itibarlarını iade etmişti 
Halbuki İnönü'nün yaptığı, 'kurtarıcı kadro'yu Cumhuriyet etrafında birleştirmek gibi son derece insani ve ileri görüşlü bir siyasettir. 
Yetkin'e göre, Türkiye'yi emperyalizme yanaştırmak isteyen İnönü, ilk adım olarak 19 Ekim 1939'da İngiltere ve Fransa'yla anlaşma imzalamıştı. Halbuki bu anlaşmayı Atatürk çok istemiş, Avrupa dengeleri bakımından İngiltere razı olmadığı için Ekim 1939'a kadar gecikmişti. 
Atatürk'ün demiryolu politikası "anti emperyalist"miş, İnönü emperyalizmin karayolu politikasına yönelmiş 
Halbuki demiryolu politikasına en büyük emeği Başbakan İnönü vermişti. Ayrıca demiryolunun çok pahalı olduğu görülmüş, karayollarının önemi 1930'larda anlaşılmış, karayollarına ağırlık verilmesi kararı 1937'de alınmıştı Bkz. İlhan Tekeli, Selim İlkin, Cumhuriyet Harcı, sf. 384, vd 
Ali Nejat Ölçen'e göre, "devletin üretim araçlarına sahip olması" Kemalizm'in temel ilkelerinden biridir Kemalizmin Ekonomisi, sf. 127 
Bu kafalarla çağımızı kavramak mümkün mü 

BUNLARDAN ayrı olarak, Sayın Prof. Şerafettin Turan gibi saygın tarihçiler 'Atatürkçülük' gözlüğüyle tarihteki olgulara 'seçici' bakıyorlar. 
Prof. Turan'a göre, Türk Ocakları'nın kapatılmasının bir sebebi, Atatürk'ün "aynı cinsten kuvvetlerin birleşmesini" istemesi, diğer sebebi ocakların adındaki "Türk" kelimesidir Atatürk bunun "diğer topluluklara kendi öz benliklerini hatırlatmaz mı " diye düşünmüş. Türk Devrim Tarihi, III, sf. 84 
Peki, Atatürk'ün konuşmalarındaki "Türk" vurgusuna, okullara konulan "Türk'üm, doğruyum" andına ne diyeceğiz .. 
Doğrusu... Atatürk ve İnönü arasındaki politika farkları köklü değildir, şartlara ve mizaca göre tali farklardır. 
Türk Ocakları'yla aynı dönemde laik Türk Kadınlar Birliği gibi bütün bağımsız dernekler kapatılmış, Kemalizmi savunmakla birlikte bağımsız bir fikir hareketi olan Kadro dergisinin yayımına son verilmiş, üniversite devletleştirilmiş, ne "aynı cinsten" ne "ayrı cinsten" hiçbir özerk alan ve serbest entelektüel faaliyet imkanı tanınmamıştır. 
Rejimin adı da resmen "parti devleti"dir zaten. 

MESELE yalın bir tarih tartışması değil... 1930'lara bakış tarzımız, günümüzü hatta geleceğimizi etkiliyor. "Atatürkçülük" Anayasa hükmü olduğu için, buna ne anlam veriyorsak, mahkeme kararlarını da ona göre yazıyoruz Örnek özelleştirmenin "Atatürkçülüğe aykırı" sayılmasıdır 
1930'ları idealize etmek "zamanın değişmesi"ni görmemizi engelleyen bir dogmatizme yol açıyor. 
Zamanın şartlarına göre demiryollarına veya karayollarına öncelik vermek gerekebilir. Bilim bunlardan birini ebedi doğru dogma ilan etmez, hangi şartların neyi gerektirdiğini araştırır, o kadar. 
"Cumhuriyet" ve "laiklik" gibi ilkeler değişmez, anlaşılma tarzı değişir Saltanata ve teokrasiye geçilemez Ama artık Cumhuriyet'i "parti devleti" olarak değil, çoğulcu demokrasi olarak anlarız. 
Laikliği de Atatürk döneminin tarifleriyle değil, "muasır medeniyet"in bugünkü liberal özgürlükler ve çoğulcu toplum kavramlarıyla anlarız. 
Yüzyılın başında kurulmuş birçok cumhuriyet yıkıldı, Atatürk'ün kurduğu Cumhuriyet yaşıyor. Çünkü, bazı dogmatik yorumlara rağmen, değişim ve çağa uyum esnekliğine sahiptir. Bu şekilde "ilelebet payidar" olacaktır. 



</TEXT>
</DOC>
