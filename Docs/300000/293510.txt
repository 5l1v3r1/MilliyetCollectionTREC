<DOC>
<DOCNO> 293510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo42.html </URL>
<DATE> 2004/11/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kaka, açlığa da çalım atacak 
</HEADLINE>
<TEXT>

     Sergilediği müthiş performansla İtalya Ligi'nde geçen sezon AC Milan'ın şampiyon olmasını sağlayan 22 yaşındaki Brezilyalı futbol yıldızı Kaka, BM Dünya Gıda Programı'nın DGP açlığa karşı en genç gönüllü elçisi oldu. 
     BM basın merkezinden verilen bilgilere göre, Brezilya'nın Sao Paulo şehrindeki yoksul semtlerde yetersiz beslenen çocuklar arasında büyüyen Kaka, Milan'ın San Siro stadyumunda düzenlediği basın toplantısında, ''Dünyada açlığın kökünü kazımak için DGP'ye yardımcı olmak gerçek bir onurdur. Ben futbola çok şey borçluyum. Şimdi ise futboldan kazandıklarımdan vermek istiyorum ve benim kadar şanslı olmayan aç çocuklara umut vermek istiyorum'' dedi. 
     2002 Dünya Kupası'nda Brezilya milli takımında top koşturan orta saha oyuncusu Kaka'nın, çocukluk yıllarında açlıkla karşı karşıya kaldığı, yaşadığı bölgedeki fakir çocukların tamamının futbolu yoksulluktan bir çıkış yolu olarak gördüğünü ve bunun hayallerini kurdukları belirtiliyor. 
     DGP Fon Oluşturma ve İletişim Departmanı Başkan Yardımcısı John Powell ise ''Futbol oyuncuları doğal elçilerdir. Oynadıkları spor sınırları aşan, kültürleri birleştiren dünyanın en popüler sporudur. Şöhretini ve yeteneğini kullanmak suretiyle projelerimize ve operasyonlarımıza destek verecek olan Kaka, dünyada kronik açlık çeken 800 milyon insanın daha iyi bir geleceğe sahip olmasının avukatlığını yapacaktır'' dedi. 
     Dünyanın en büyük gıda yardım ajansı olan DGP, BM Milenyum Kalkınma Hedefleri çerçevesinde 2015 yılına kadar dünyada aç insanların sayısının düşürülmesi konusunda temel rolü oynuyor. 
     Bu arada, her yıl dünyada 10 milyon insanın açlık ve yetersiz beslenme yüzünden hayatını kaybettiği, bu sayının AIDS, sıtma ve veremin sebep olduğu ölümlerin toplamından fazla olduğuna dikkat çekiliyor. 
     Maraton rekorunu elinde bulunduran Kenyalı atlet Paul Tergat, krikette dünya rekortmeni Sri Lankalı Muttiah Muralitharan ve eski Rugby Dünya Kupası Şampiyonu kaptanlardan Nick Farr-Jones ile David Kirk de DGP'nin gönüllü elçileri arasında yer alıyor. Ancak 22 yaşındaki Kaka'nın gönüllü elçiler arasındaki en genç spor yıldızı olduğu kaydediliyor. 
     
</TEXT>
</DOC>
