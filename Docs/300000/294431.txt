<DOC>
<DOCNO> 294431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko11.html </URL>
<DATE> 2004/12/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şükrü Binay Rumenler de 4 sıfır atmaya karar verdiler... 
</HEADLINE>
<TEXT>

     Merkez Bankası Başkan Yardımcısı Şükrü Binay, Türk Lirası'ndan 6 sıfır atma operasyonunun duyurulmasının ardından, Rumenlerin aniden dünyada en büyük ikinci paraya sahip olmak yerine, paralarından 4 sıfır atmaya karar verdiklerini bildirdi. 
     Personel Yönetimi Derneği PERYÖN tarafından düzenlenen 12. Ulusal İnsan Kaynakları Kongresi'nde konuşan Binay, emisyon hacminin 1980 sonu ile 2004 Eylül sonu arasında 50 kat artarak 14 katrilyon liraya ulaştığını kaydetti. 
     Binay, en büyük kupür olan 20 milyon liranın emisyon hacmi içindeki payının yüzde 84 olduğunu belirterek, ''Şu anda 50-100 milyon lira ile tanışmamız gerekiyordu. Eğer bunları bassaydık 5 aylık sürede geri çekmek durumunda kalacaktık'' dedi. 
     Türkiye'de dolaşımdaki paranın GSYİH'ye oranının son derece düşük olduğunu vurgulayan Binay, dünyada yüzde 100 pamuktan para üreten nadir ülkelerden birinin Türkiye olduğunu söyledi. 
     Pamuğun kağıda göre daha dayanıklı olduğunu belirten Binay, ''O yüzden pamuk gibi pahalı bir materyali banknot üretiminde kullanmak durumunda kalıyoruz'' dedi. 
     Türkiye'nin dünyada en büyük kupürlü paraya sahip olduğunu hatırlatan Binay, şunları kaydetti 
     ''Bizden sonra Romanya var. Bizim 6 sıfır atma operasyonumuz duyurulduktan sonra Rumenler aniden dünyada en büyük ikinci paraya sahip olmak yerine, paralarından 4 sıfır atmaya karar verdiler. Bir ara çok tartışıldı 6 sıfır kafa karıştırır mı İnsanlar perişan olur mu diye. Ama Rumenler gibi 4 sıfır atsaydık, herhalde çok daha önemli bir karışıklığa neden olacaktık. Azeriler de önümüzdeki sene paralarından sıfır atacaklar.'' Binay, paradan sıfır atmanın ülkenin tarihinde bir kere yapılması gerektiğini belirterek, ''Eğer tekrarlanıyorsa Merkez Bankası'nın kaybedilen kredibilitesini kazanabilmek için çok fazla çaba sarf etmek gerekiyor. Hükümetlerin güvenilirliğini tartışmasız hale getirmek zaman alıyor'' diye konuştu. 
     Şükrü Binay, borçların çevrilebilmesi ve işsizliğin Türkiye'nin iki temel sorunu olduğuna işaret ederek, ''İşsizlikle ilgili önemli mesafeler kaydedilmezse, seçimlere yaklaştıkça hangi hükümet olursa olsun biraz popülist davranmak zorunda kalacak. Bu popülist davranmanın sonucu da enflasyon olabilir'' dedi. 
     
</TEXT>
</DOC>
