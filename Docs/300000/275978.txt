<DOC>
<DOCNO> 275978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo27.html </URL>
<DATE> 2004/09/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Arıca Sabırla oynayarak turu geçen taraf biz olacağız... 
</HEADLINE>
<TEXT>

     Gençlerbirliği Teknik Direktörü Erdoğan Arıca, ligdeki hedeflerinden uzaklaştıklarını, UEFA Ligi'ne kalmak için Egaleo maçını mutlak kazanacaklarını söyledi. 
     Sezona başlarken 2 büyük hedefleri olduğunu belirten Arıca, şöyle konuştu 
     ''Hedeflerimizden birisi ligde zirvede olmaktı, diğeri ise UEFA Ligi'ne kalmaktı. Ligde üst üste aldığımız kötü sonuçlardan sonra hedefimizden uzaklaştık. UEFA Ligi için ise şansımız hala devam ediyor. Hedef yarın Egaleo maçını geçip, UEFA Ligi'ne kalmak.'' Arıca, yarın yapacakları Egaleo maçında savunmada açık vermeden oynayacaklarını bildirerek, ''Savunmamızı 4 artı 1 şeklinde oluşturarak, öncelikle gol yememeyi hedefliyoruz. Çünkü bu tür maçlarda yenen 1 golün telafisi çok zor oluyor. Daha sonra da sabırla ve ısrarla oynayarak, oyun disiplininden kopmadan turu geçen taraf biz olacağız'' diye konuştu. 
     Erdoğan Arıca, sezon başından beri ilk kez tek eksikle bir kadro kurduğunu söyleyerek, ''Ali Tandoğan dışında takımda eksik futbolcumuz bulunmuyor. İlk kez tam kadroya yakın bir kadroyla bir maça çıkacağız. Ali Tandoğan'ın sakatlığı bana göre bir futbolcu sakatlığı değil. Onun için bu futbolcunun tekrar takıma döneceği zamanı vermek mümkün değil'' dedi. 
     
     ''FUTBOL PARAYLA OYNANMIYOR'' 
     ''Kulüp başkanı İlhan Cavcav, Egaleo'nun bütçesi, Gençlerbirliği'nin bir futbolcusuna ödediği para kadar. Bu takıma ilk maçta yenilmemeliydik diye açıklama yaptı. Orada alınan yenilgiden sonra, burada da bu takıma elenirseniz istifa etmeyi düşünürcüsünüz '' şeklindeki bir soruya Arıca, ''Futbol parayla oynanmıyor. Yoksa Real Madrid herkesi yenerdi. Teknik adamın başarısı bir maçla kıyaslanamaz. Biz asla olumsuz düşünmüyoruz. Ben şimdiye kadar 2 kez çalıştırdığım takımlardan ayrıldım, ikisinde de takımlar lider durumdaydı. Kolay kolay pes etmedim, etmemde. Ancak zamanı gelince, gereğini de yaparım'' diye yanıtladı. 
     
     SAMİ GİTARİ'DE UYUM SORUNU 
     Teknik direktör Arıca, Gitari ile ilgili bir soruya ise, ''Sami Gitari yetenekli bir oyuncu. Ancak henüz takımla uyum sağlayamadı. Bazı yabancı futbolcular için zamana ihtiyaç oluyor. Bu futbolcunun da tek sorunu uyumsuzluk. İnanıyorum ki gelecekte takım için en yararlı oyunculardan birisi olacaktır'' cevabını verdi. 
     
     FUTBOLCU GÖRÜŞLERİ 
     Gençlerbirliği'nin savunmadaki tecrübeli futbolcularından Erkan, çok zor bir maça çıkacaklarını belirterek, ''Gençlerbirliği olarak çok kritik bir noktadayız. Atina'da aldığımız 1-0'lık yenilgi, yarınki maçta bizim gol yemememizi gerektiriyor. Tüm hazırlıklarımızı UEFA Ligi'ne kalmak için yapıyoruz. Gençlerbirliği, UEFA Ligi'ne mutlaka ve mutlaka kalacaktır'' diye konuştu. 
     Tayfun da ''İlk maçta kötü oynadık ve yenildik. Ancak Egaleo'dan çok daha iyi bir takımız. Yarın galip gelerek turu geçen taraf biz olacağız'' dedi. 
     Öte yandan, bugün kendi tesislerinde kampa giren Gençlerbirliği, yarın saat 18.00'de 19 Mayıs Stadyumu'nda yapılacak ve İtalyan hakem Roberto Rosetti'nin yöneteceği maça şu muhtemel 11 ile çıkacak 
     Kalede Ömer, defansta Baki, Erkan, El Saka, Filip, Ümit, orta alanda Sedat, Skoko, Mehmet Nas, ileride ise Mustafa Özkan, Youla Boliç . 
     
</TEXT>
</DOC>
