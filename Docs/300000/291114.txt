<DOC>
<DOCNO> 291114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy01.html </URL>
<DATE> 2004/11/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şike iddiaları Meclis gündeminde... 
</HEADLINE>
<TEXT>

     TBMM, bayram tatilinin ardından yoğun bir mesaiye hazırlanıyor. Genel Kurul'da bu hafta sporda şike ve doping iddialarının araştırılmasına ilişkin önergeler ele alınacak. 
     Aile hekimliği pilot uygulaması, organik tarım ve tohumculukla ilgili yasa tasarıları da yine Genel Kurul gündeminde olacak. Plan ve Bütçe Komisyonu'nda ise, 2005 yılı bütçesinin görüşmeleri devam edecek. 
     
     Spordaki iddialar Meclis gündeminde 
     Kamuoyunda da çok tartışılan sporda şike, rüşvet, şiddet ve doping iddiaları bu hafta Meclis Genel Kurulu'nun gündeminde olacak. 
     İddiaların araştırılmasına ilişkin önergeler, 23 kasım salı günü birleştirilerek görüşülecek. 
     Konu ile ilgili Meclis araştırması açılması için CHP milletvekillerinin üç, AKP milletvekillerinin ise iki önergesi bulunuyor. 
     
     Çarşamba günü neler görüşülecek 
     Meclis, 24 kasım çarşamba günü aile hekimliğinin pilot uygulamasına ilişkin tasarı ile Polis Vazife ve Salahiyet Kanunu'nda değişiklik öngören tasarıyı ele alacak. Polis Vazife ve Salahiyat Kanunu'nda değişiklikle, umuma açık dinlenme ve eğlence yerlerinin açılması için mülki amirlerden izin alma koşulu ortadan kaldırılacak, belediyelerden ruhsat almak yeterli olacak. 
     
     Organik tarım ve tohumculuk da gündemde 
     Perşembe günü Genel Kurul, organik tarım ve tohumculukla ilgili yasa tasarılarını görüşecek. AB'ye uyum için hazırlanan organik tarım yasa tasarısı, organik tarımın geliştirilmesi için gerekli önlemlerin alınmasını, tohumculuk yasa tasarısı ise, bitkisel üretimde verim ve kaliteyi artırmak için düzenlemeler yapılmasını öngörüyor. 
     2005 yılı bütçesinin görüşmeleri de sürecek 
     Meclis Plan Bütçe Komisyonu'nda ise hafta boyunca 2005 yılı bütçesinin görüşmeleri devam edecek. 
     Pazartesi günü Sanayi ve Kültür Bakanlıklarının bütçesi, salı günü Tarım Bakanlığı bütçesi, perşembe Milli Eğitim, cuma günü de Çalışma Bakanlığı'nın bütçesi görüşelecek. 
     İşçilerin karşı çıktığı Köy Hizmetleri Genel Müdürlüğü'nün kapatılmasına ilişkin tasarı salı, SSK hastanelerinin devrini öngören tasarı da çarşamba günü komisyonda ele alınacak. 
     
</TEXT>
</DOC>
