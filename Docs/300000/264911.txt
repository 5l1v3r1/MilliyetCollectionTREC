<DOC>
<DOCNO> 264911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yasam/axyas02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetiş SSK 
</HEADLINE>
<TEXT>


Tedavisi geciktiği için hastalığı kan kanserinin en ağır türüne dönüşen küçük Esin, yurtdışında ilik nakli için 'acil' onay bekliyor 


Yakalandığı kan hastalığı, tedavisi geciktiği için löseminin en ağır türü olan AML'ye dönüşen Esin Köse'nin 7 hayatı, SSK'nın 'insafına' bağlı. 
Yurtdışında ilik nakli yapılabilmesi için SSK'nın kararını bekleyen küçük kızın babası Ahmet Köse, Kocaeli 2. İş Mahkemesi'nde açtıkları davanın SSK aleyhine sonuçlandığını belirterek, "Mahkemenin gerekçeli kararıyla 4 Ağustos'ta SSK Bölge Müdürlüğü'ne başvurarak, kızımın yurtdışı tedavi hizmetlerinden yararlandırılmasını istedik ama yanıt alamadık" dedi. 

Gecikme 'çok riskli' 
Kızının sağlığı için bir günün bile çok önemli olduğunu vurgulayan Köse, SSK'nın, yurtdışında kemik iliği aranması için İstanbul Üniversitesi Tıp Fakültesi Kemik İliği Bankası'yla da temas kurmadığını söyledi. 
Yetkililerin bu durumu göz önünde bulundurmasını isteyen baba Köse, gecikmenin kızının hayatını kaybetmesine yol açabileceğini kaydederek, şöyle konuştu 
"Esin'e zaman kazandırmak için, yurtdışında lösemi tedavisinde uzmanlaşmış kuruluşlarla temasa geçtik. ABD Teksas Üniversitesi M.D. Anderson Kanser Merkezi uzmanlarından Dr. Ka Wah Chan, kızıma uygulayacağı tedavi ve tedavi giderleri konusunda bilgi verdi. Elimizdeki tüm bilgileri SSK yetkililerine vermeye hazırız. Biz, Türkiye'de yapılabilecek bir tedavinin yurtdışında gerçekleştirilmesini talep etmiyoruz. Esin'e uygun kemik iliği Türkiye'de bulunamadı. Bugüne kadar Türkiye'de, lösemili çocuk hastalara, yabancı vericiden ilik nakli yapılmamış." 




</TEXT>
</DOC>
