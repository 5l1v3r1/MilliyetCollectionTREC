<DOC>
<DOCNO> 274189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yazar/kohen.html </URL>
<DATE> 2004/09/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Önce can... 
</HEADLINE>
<TEXT>


SON günlerde Türkiye'de tüm dikkatler AB ile TCK krizine odaklandığı için, Irak'ta vahim boyutlara ulaşan rehine sorununa gereken ilgi gösterilmedi. Oysa şu anda Irak'taki bir terör örgütünün elinde 10 Türk rehine var... Gün geçmiyor ki, Irak'a sadece çalışmak için giden Türklerin saldırıya uğradığına, kaçırıldığına veya öldürüldüğüne ilişkin bir haber gelmesin. 
Son olarak 2 Amerikalı ile bir İngiliz mühendisin kaçırılması ilk ikisinin de kafasının kesilmesi , bu ülkeleri ayağa kaldırdı. Dünkü İngiliz basını ve çeşitli kuruluşlar, kendi vatandaşlarının kurtarılması için Başbakan Blair'i müthiş baskı altında tuttular... Benzer tepkiler 2 Fransız rehinenin serbest bırakılması için çabalayan Fransa'da ve 2 vatandaşını kurtarmak için başarısız girişimlerde bulunan İtalya'da da görüldü. 
Batı'da "insan hayatı"na böyle değer veriliyor. 
Peki, onlarınki can... Ya bizimkilerin 

BUNDAN hükümetin, Dışişleri'nin Irak'ta kaçırılan veya saldırıya uğrayan Türklerle ilgilenmediği veya gereken girişimlerde bulunmadığı anlaşılmasın. Ankara gerçekten bu konuda yoğun çaba harcıyor. Gönül arzu eder ki, siyasi partilerden medyaya, iş çevrelerinden sosyal kuruluşlara kadar, toplumun çeşitli kesimleri de bu konuda hassasiyet göstersin, sesini duyursun... 
Irak'taki kaos ne yazık ki, Türkler dahil sivil yabancıları hedef alan saldırıların önlenmesine imkan vermiyor. 
Şiddete başvuranların bir kısmı farklı isimler altında faaliyette bulunan "direnişçiler" veya terörist gruplardır. Bir kısmı ise, bu işi para için yapan eşkıya çeteleridir. 
Siyasal amaçlı militanlar, şartlarını yerine getirmek için, "Koalisyon"a dahil olan veya olmayan sivilleri kaçırmakla, kendi açılarından başarılı bir taktik uyguluyorlar. Çünkü bu tür eylemlere karşı yapılabilecek az şey var. Hele Irak'ta hüküm süren anarşi ortamında... 

DOĞRUSU Türkiye de, halen bu konuda bir açmazda. 
Terör karşısında Türkiye her zaman "diyaloğa girişmeme, geri adım atmama, taviz vermeme" ilkesini savunmuştur. Ancak Irak'ta Türk şoförlerinin ve diğer personelin kaçırılması ve ölümle tehdit edilmesi, Ankara'yı da bir ikilemle karşı karşıya getiriyor Evet, ne olduğu belirsiz gruplar Türk vatandaşlarını kaçırdıkları zaman "Hiçbir Türk çalışanı Irak'a gelmeyecek, Türkiye kesinlikle Bağdat'la iş yapmayacak" gibi şartlar öne sürdüğünde, Türk hükümeti ne yapacak Bir yandan teröristlere boyun eğmeme ilkesi, diğer yandan da Türk vatandaşlarının canını kurtarma sorumluluğu... 
Irak'ta kaçırılan ve ölümle tehdit edilen vatandaşların çoğu, özel sektöre mensup. Devlet onları korumak veya kurtarmak için elinden geleni yapar ama şirketleri "şartları kabul etme veya etmeme" konusunda zorlayamaz. 
Ne var ki, Irak'ta faaliyette bulunan Türk şirketleri terör korkusuyla elini kolunu çekerse, Türk - Irak İş Konseyi Başkanı Ercüment Aksoy'un deyişiyle, "meydanı başkalarına kaptırmış olur". Nitekim Başbakan Erdoğan da önceki gün Irak'la iş yapanlara meydanı terk etmemeleri yönünde bir çağrıda bulundu. 
Bununla beraber, Aksoy'un da belirttiği gibi, "insan hayatına öncelik vermek şart". Bu bakımdan 10 rehineyi kurtarmak için Vinsan Şirketi'nin Irak'taki faaliyetini askıya alması, doğru bir harekettir. 
Ancak "Herkes öyle yaparsa ne olacak " sorusuna da yanıt bulmak gerek. Irak'ta çalışan Türklerin, faaliyetlerini sürdürürken "can güvenliği"ni koruyacak pek çok pratik önlem düşünülebilir. Nitekim hükümet ve ilgili kurumlar halen bu alanda çalışıyor ve gereken girişimleri yapıyor. Ama şunu unutmayalım Önce can... 



</TEXT>
</DOC>
