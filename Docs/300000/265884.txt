<DOC>
<DOCNO> 265884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/spo05.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne yaptın Elvan 
</HEADLINE>
<TEXT>


Olimpiyattaki madalya umudumuz, 5000 metrede inanılmaz kötü bir yarış çıkardı ve madalya alamadı. Dünya rekortmeni Abeylegesse, son turlarda havlu attı, 12. sırada kaldı 


Strese yenildi 
OLİMPİYATTA atletizm tarihimizin ilk altın madalyasına kilitlendiğimiz büyük gece heyecanlı başladı, ancak ne yazık ki beklenmedik bir sonla bitti. 5 bin metrede iki ay önce 14.24.68 ile dünya rekoru kırarak bu yarışın olimpiyatta da favorisi olduğunu gösteren Elvan Abeylegesse, belki de girdiği inanılmaz stres yükünün altında start aldığı yarışa kontrolü başladı, öne de geçti ama sonunu getiremedi. Milli atlet, finişe varan 14 atlet arasında 15.12.64 ile ancak 12. olabildi. 

Afrika'ya direnemedi 
YARIŞI 1800 metreye kadar 4. sürdüren Elvan, 2 bin metrede atağa kalkarak 2.'liğe yerleşti. 2300 metre civarında öne fırlayan Elvan'a Etiyopyalı Defar ve Kenyalı Ochichi de ayak uydurdu. 3 bin metreyi 8.52.23 ile yine ilk sırada geçen Elvan, bir tur sonra önce Ochichi ve Defar, ardından da Dünya şampiyonu Dibaba'nın ardından kaldı. Madalya şansını yitirince morali iyice bozulan Elvan giderek geriledi ve finişi 12. sırada geçebildi. Altın madalya 14.45.65 ile Meseraet Defar'ın oldu. 

'Hata yaptık' 

ELVAN'IN antrenörü Ertan Hatipoğlu da yarış sonrası büyük bir şok yaşadı. Hatipoğlu, "Bir yerde hata yaptık, ama nerede bilemiyorum. Bunu oturup analiz edeceğiz ve hataları bulup, ders çıkaracağız" dedi. Çok üzgün olan Elvan Abeylegesse ise hiçbir eksiği veya sorununun olmadığını belirterek, "Ama sanki ayaklarım tutuldu, koşamadım" diye konuştu. 

'1500 çok zor' 

Yurdadön yıkıldı 
ATLETİZM Federasyonu Başkanı Mehmet Yurdadön, "Komaya girdik. Yarışta hiçbir taktik hata yoktu. Ancak Elvan'ın gücü yetmedi. Oysa kan değerleri de yerindeydi, hiçbir sağlık sorunu yoktu. Hatta bayanların özel durumlarıyla ilgili önlemleri bile alınmıştı. Ama olmadı" dedi. 

"Sağlıklı olmaz" 
YURDADÖN, "Ona 'Sakın canını sıkma. Şimdi üzülme zamanı değil. Her zaman arkandayız' dedim" diye konuştu. 1500 metreye girmesinin şu haliyle zor olduğunu da vurgulayan Yurdadön, "Ancak iyi uyku uyuyabilirse, ki bu çok zor, belki seçme koşar" ifadesini kullandı. 

Eşref kafese sıkıştı 

Olimpiyat dördüncüsü atletimizin, çalışma şartları ibret belgesi olarak ortaya çıktı. Atina'da 4.60 metre kafes aralığından atış yapan Apak, Ankara'da 10 metre açıklıkta idman yaptığını söyledi 

Otoparkta antrenman 
OLİMPİYATTA çekiç atmada madalyayı 30 santimetre ile kaçıran Eşref Apak, çalışma şartlarının kötü oluşu nedeniyle daha fazla başarılı olamadığını söyledi. Ankara'da çalıştığı ve otopark olarak kullanılan boş arazideki çekiç kafesinin nizami olmadığını söyleyen Apak, "Kafesin kapısı, ağları her yeri dökülüyor. Uluslararası standarta uygun değil. Atina'daki kafesin açıklığı 4.70. Ankara'daki belki 10 metre vardır. Bu yüzden nizami atışlarda strese girip, çekici kafese çarptırıyorum" dedi. 

Nizami saha yasak 
EŞREF Apak, Ankara'daki resmi ölçülere sahip atletizm pistinde "tehlikeli spor" diye kendisine antrenman yaptırılmadığını da belirtti. Olimpiyat dördüncüsü sporcumuz, "Asıl tehlike dışarıda çalıştığım yerde. Oraya otobüsler, insanlar giriyor. Ya çekiç onların bir yerine gelse, insanlar ölse hesabını kim verecek Atina Olimpiyatları'ndan önce sadece bir hafta resmi kafesli pistte çalışabildim. Çimler bozuluyor diye daha fazlasına izin vermediler" diye konuştu. 

Yıldırım'a sitem 

ATİNA'DA çekiç atmadaki performansı ile alkışları toplayan Eşref Apak, Fenerbahçe Başkanı Aziz Yıldırım'a da sitem etti. Sarı - Lacivertli kulübün sporcusu olan Apak, "Başkan herhalde şimdi Alex'i izliyordur. Ama ben, kendisinden bir tebrik telefonu beklerdim" dedi. 

Atalay'dan açık çek 

Murat AĞCA-Vedat DANACI ATİNA 

"Çok yetenekli" 
ATİNA Olimpiyatı'nda çekiç atma dalında dördüncü olan Eşref Apak'a, Gençlik ve Spor Genel Müdürü Mehmet Atalay açık çek verdi. Apak'ın 4.'lüğünün çok önemli bir başarı olduğunu vurgulayan Atalay, "Çok yetenekli bir genç. Biz onu madalya almış kabul ediyoruz. Kendisine teşvik primi de vereceğiz. Eşref gerek yabancı antrenör, gerek maddi imkan olarak ne istiyorsa hepsini sağlayacağız. Onun seneye Dünya, ardından da 2008'de olimpiyat şampiyonu olacağına yürekten inanıyoruz" dedi. 

Antrenörün itirafı 
EŞREF Apak'ın Antrenörü Artun Talay, "Türk milletinden özür diliyorum. Eşref, bronzu sadece benim teknik bilgi eksikliğim yüzünden kaybetti" dedi. Sporcusunun kafesle ilgili açıklamalarını bahane olarak nitelendiren Talay, "Bu sözleri beni koruma adına yapıyor. Bensiz bu sporu bırakacağını söylemiş. Ancak benim artık onunla işim kalmadı. Devlet, Fenerbahçe ve sponsoru Vestel el ele verip, ona iyi bir hoca getirirse, Dünya şampiyonu da olur, olimpiyat şampiyonu da" diye konuştu. 

OTORİTELER NE DEDİ 
Mehmet YURDADÖN Atletizm Federasyonu Başkanı 
Şikayetlerinde haklı olabilir. Sporcular özellikle bu tür büyük şampiyonalarda daha ince eleyip, sık dokuyorlar. Psikolojik olarak etkilenmiş olabilir. Ancak bana kalırsa, atan adam her zaman, her şartta atar. Kafes aralığı derece üzerinde o kadar olumsuz sonuç doğurmaz. Bugüne kadar bu şikayetinden bize bahsetmedi. Böyle bir şikayeti varsa, Ankara İl Müdürlüğü ile temasa geçer, gerekeni yaparız. 

Cüneyt KORYÜREK Spor Yazarı 
Atletin performansına etki edebilir. Eğer Türkiye'de böyle bir uygunsuzluk varsa, antrenörü ve kendisinin bilgisizliğidir. Bu kafesleri ayarlatabilirler, uygun duruma getirebilirlerdi. Hiçbir atlet benim koştuğum pist 90 metreydi, burada 100 metre koşunca yoruldum diyemez. Bu insanlarla dalga geçmek olur. Eşref Apak'ın yaptığı büyük bir başarıdır. Bu büyük başarıyı bu tip açıklamalarla gölgelememeli. 

Münir YARAŞ Atletizm otoritesi 
Bu çaptaki bir sporcunun idmanlarında bile faul yapmamak için yarışma şartlarını kullanması lazım. Eşref haklıdır. Kafes aralığı psikolojik olarak sporcuları etkiler. Antrenmanlarda alışık olduğu şartlar değişince, sorun yaşaması ve tedirgin olması normal. Yetkililer böyle bir yetenekten madalya bekliyorlarsa, nizami ölçülerde en iyi kafesi getirtip, antrenman yaptığı sahaya yerleştirmelidir. 

Ay'a büyük ayıp 

OLİMPİYATTA 20 kilometre yürüyüşte 1.36.02 ile 52 sporcu arasında 33. sırayı alan Yeliz Ay, yarışmaya antrenörsüz gitti. Olimpiyat kafilesinde atletizm milli takım antrenörü olarak yer alan dört isimden mesafeler koordinatörlüğü yapan Yahya Sevüktekin dahil hiçbir yetkili, Ay'ın yanında yer almadı. 
YELİZ Ay'ın yarış sırasında ihtiyaç duyduğu suyu bile atlet arkadaşı Filiz Kadoğan verdi. Bayanlar 20 kilometre yürüyüşte birinciliği Yunanlı atlet Athanasia Tsoumeleka 1.29.12.00'lık derecesiyle kazandı. 57 atletin katıldığı yarışta iki sporcu diskalifiye edlidi, üçü de parkuru tamamlayamadı. 

HALTER 
Yılmaz 6. oldu 
erkekler 94 kiloda Hakan Yılmaz koparmada ilk hakkında 175 kiloyu kaldırdıktan sonra 2. ve 3. haklarında 180 kiloda başarılı olamadı. Yılmaz, silkmede de ilk hakkında 215 kiloyu kaldırdı, ancak 2. ve 3. haklarında 225 kiloyu kaldıramadı ve toplam 390 kilo ve yarışma tartısı farkıyla 6. sırada yer aldı. Altın madalyayı, Bulgar Milen Dobrev kazandı. 

YELKEN 
İçingir 11. sırada 
Erkekler mistralde yarışan Ertuğrul İçingir, dün yapılan iki yarışta 19. ve 12. sıraları aldı. İçingir, genel klasmanda da on yarış toplamında 11. durumda bulunuyor. Mistralde 11. ve son yarış yarın geçilecek. 

ATLETİZM 
ERKEKLER disk atmada Macar Robert Fazekas 70.93 metre ile olimpiyat rekoru kırarak altın aldı. Bayanlar üç adım atlamada Kamerunlu Francoise Mbango Etone 15.30'luk derecesiyle birinciliğe ulaştı. Bayanlar 800 metrede İngiliz Kelly Holmes 1.56.38, erkekler 400 metrede de ABD'li Jeremy Wariner 44.00 ile altına uzandılar. 

CİMNASTİK 
PARALEL barda Ukraynalı Valeri Goncharov 9.787 puanla altın madalyanın sahibi oldu. Trambolinde İspanyol Gervasio Deferr birinciliği elde etti. 

SENKRONİZE 
DÜETTE Rus Anastasia Davydova - Anastasia Ermikova ikilisi 98.833 puanla birinciliği yakaladı. 

VOLEYBOL Erkekler 
A Grubu Fransa - Tunus 3 - 1, Polonya - Arjantin 3 - 2, Sır. Karadağ - Yunanistan 3 - 2, 
B Grubu Rusya - İtalya 3 - 2, Hollanda - Avustralya 3-0 

SUTOPU 
ERKEKLERDE Rusya'yı 7 - 6 mağlup eden Macaristan yarı finale yükseldi. 

MASA TENİSİ 
ERKEKLERDE Güney Koreli Ryu Seung-min, finalde Çinli Wang Hao'yu yenerek şampiyonluğa ulaştı. 

HENTBOL Bayanlar 
A Grubu Çin - Brezilya 28 - 23, Ukrayna - Macaristan 23 - 22, B Grubu G.Kore - Fransa 30-23, Danimarka-Angola 38-22 

GÜNÜN PROGRAMI 
ATLETİZM 
20.30 Bayanlar 1500 metre elemeleri Elvan Abeylegesse 

BOKS 
19.45 48 kilo Atagün Yalçınkaya - Alfonso Pinto İtalya 
21.45 81 Kilo İhsan Yıldırım Tarhan - Utkirbek Haydarov Özbekistan 

GÜREŞ 
09.30 - 16.30 55 kilo Ercan Yıldız Chochua Gürcistan , Adomaitis Litvanya 
66 kilo Şeref Eroğlu Vardanyan Ukrayna , İzquierdo Kolombiya , Kvirkelia Gürcistan 
84 kilo Hamza Yerlikaya Dragan Ukrayna , Metodiev Bulgaristan , Thomberg Estonya 
120 kilo Yekta Yılmaz Gül Yevseycyk İsrail , 
Lopez Küba 


</TEXT>
</DOC>
