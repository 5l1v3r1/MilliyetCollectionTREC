<DOC>
<DOCNO> 283202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo26.html </URL>
<DATE> 2004/10/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Dalaman Rize'de gol yollarında sıkıntı çektik... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Çaykur Rizespor karşısında gol yollarında sıkıntı çektiklerini söyledi. 
     Denk güçlerin mücadelesi şeklinde geçen maçta defansın hatası sonucu erken yenilen golün sıkıntısını yaşadıklarını belirten Dalaman, ''Gol bulmak için rakip kaleye yöneldiğimiz anlarda etkili olduk. Bu süreçte 6 korner, 2 serbest vuruş ve ceza sahası içinde bir endirekt vuruş kazandık. Ama sonuç alamadık. Rakip ise 2 kornerden birisinde golünü atarak rahatladı'' dedi. 
     Bu hafta kendi sahalarında oynayacakları Samsunspor maçının gün ve saatinin değiştirilmesini istediklerini de ifade eden Dalaman, ''30 Ekim Cumartesi günü oynanacak karşılaşmanın başlama saati 14.00 olarak açıklandı. yönetim kurulu olarak maçın akşam saat 20.00'ye alınmasını veya maç gününün pazar olarak değiştirilmesini istedik'' diye konuştu. 
     Dalaman, Futbol Federasyonu'nun bu başvuruya henüz cevap vermediğini sözlerine ekledi. 
     
</TEXT>
</DOC>
