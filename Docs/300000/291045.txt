<DOC>
<DOCNO> 291045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun27.html </URL>
<DATE> 2004/11/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Musul'da 4 ceset bulundu, eski emniyet müdürü tutuklandı 
</HEADLINE>
<TEXT>

     Irak'ın kuzeyindeki Musul'da dün, 3'ü Irak askerlerine ait 4 ceset bulunduğu bildirildi. 
     Amerikalı yarbay Michael Kurilla, elleri bağlı, başlarından vurulmuş cesetlerin dün 23.00 sularında TSİ 22.00 bulunduğunu söyledi. 
     Musul'daki operasyonlarla ilgili açıklamalarda bulunan Amerikalı albay Robert Brown da bu kentteki operasyonların, Felluce'de, başkentin batısında ve Samarra'da düzenlenen operasyonlardan farklı olduğunu söyledi. Brown, ''Bizi düşmanın tam olarak bulunduğu yere götürecek istihbaratları kullanıyoruz'' ifadesini kullandı. 
     
     ESKİ EMNİYET MÜDÜRÜ TUTUKLANDI 
     Öte yandan, Musul'un eski emniyet müdürü Tuğgeneral Keri Barhavi'nin, kentte bu ay içindeki ayaklanma sırasında, kendisine bağlı güçlerin, direnişçilerin karakolları ele geçirmesine izin verdiği iddialarının ardından peşmergeler tarafından tutuklandığı açıklandı. 
     Musul vali yardımcısı Kasro Guran, Barhavi'nin ayaklanmanın ardından görevden alınmasından sonra kaçtığı Erbil'de dün, Kürt milisler peşmergeler tarafından tutuklandığını söyledi. 
     Guran, Barhavi'nin birkaç gün içinde Irak İçişleri Bakanlığı'na teslim edileceğini ifade etti. 
     Musul'daki ayaklanmanın ardından, Amerikan ve Irak geçici yönetiminin güçleri kentte kontrolü yeniden ele geçirmişti. 
     
     ŞEHRİN GÖBEĞİNE FÜZE DÜŞTÜ 5 YARALI 
     Irak'ın başkenti Bağdat'ta ise bir yerleşim birimine füze düşmesi sonucu, 1'i çocuk 5 kişi yaralandı. 
     Görgü tanıkları, füzenin, Cumhuriye semtine düştüğünü, yoldan geçen 5 kişinin yaralandığını, çocuğun durumunun ağır olduğunu söylediler. 
     Füzenin, bölgedeki hükümet binasına atıldığı sanılıyor. 
     Bu arada, ABD ordusu, Bağdat'ın güneybatısında dün düzenlenen bir saldırıda bir Amerikan askerinin öldüğünü açıkladı. 
     Irak'ta işgalin başladığı 2003 yılı mart ayından bu yana ölen Amerikan askerlerinin sayısı 948'e yükseldi. 
     
</TEXT>
</DOC>
