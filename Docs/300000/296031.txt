<DOC>
<DOCNO> 296031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur60.html </URL>
<DATE> 2004/12/08/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Antalya'da vergi iadesi sahteciliği... 
</HEADLINE>
<TEXT>

     Antalya'da düzenlenen operasyonda, kapatılan bir şirket adına 300 milyar liralık yazar kasa fişi kesildiği ve bunların komisyon karşılığı satılmasının planlandığı belirlendi. 
     Antalya Kaçakçılık ve Organize Suçlar Şube Müdürlüğü'nden yapılan açıklamada, Mali Büro Amirliği ekiplerinin, çalışanların vergi iadelerinde kullanmak üzere fiş vereceklerini fırsat bilen bazı kişilerin, herhangi bir mal veya hizmet akışına dayanmaksızın sahte olarak düzenledikleri fatura ve sahte yazar kasa fişlerini komisyon karşılığı piyasaya sürmeyi planladıklarını tespit ettikleri bildirildi. 
     Açıklamaya göre ekipler, daha önce sahibi olduğu, ancak kapattığı Küçük Ağa Et ve Et Ürünleri Şirketi adına sahte yazar kasa fişi düzenlediği belirlenen R.Ç. ile alıcı gibi davranarak bağlantı kurdu. Buluşmada, R.Ç. gözaltına alındı. R.Ç'nin pazarlamak istediği toplam 300 milyar liralık yazar kasa fişi ele geçirildi. R.Ç'nin sahte fişleri yüzde 3 komisyonla satmayı planladığı belirlendi. 
     Zanlı R.Ç, ''sahtecilik'' suçuyla adliyeye sevk edildi ve tutuksuz yargılanmak üzere savcılıkça serbest bırakıldı. 
     
</TEXT>
</DOC>
