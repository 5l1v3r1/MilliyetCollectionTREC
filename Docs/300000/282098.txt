<DOC>
<DOCNO> 282098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun05.html </URL>
<DATE> 2004/10/21/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
İngiltere AB'de hepimiz Türkiye ile müzakereleri başlatmada anlaştık 
</HEADLINE>
<TEXT>

     İngiltere'nin Washington Büyükelçisi David Manning, Avrupa ülkelerinin tümünün, Türkiye ile üyelik müzakerelerinin başlatılmasında anlaştığını söyledi. 
     Johns Hopkins Üniversitesi Uluslararası Araştırmalar Okulu'nun Avrupa Çalışmaları programı çerçevesinde Washington'da düzenlenen ''Avrupa ve Amerika'daki değişiklikler'' panelinde konuşan Manning, ''biz Türkiye'nin birliğe katılmasını arzu ediyoruz ve bunu bir süredir istiyoruz. Şu anda içinde bulunduğumuz pozisyonu, yani üyelik sürecini başlatmayı elde etmek için çok çalıştık. Bildiğiniz gibi şimdi müzakerelerin başlaması için olumlu bulgulara sahibiz'' dedi. 
     Türkiye'nin üyelik sürecinin ucu açık olmasına karşılık, en azından sürecin başlatılmasının önemine işaret eden Manning, ''İngiltere, eğer Türkiye üyelik kriterlerini karşılarsa bunun hem Türkiye'nin hem de AB'nin iyiliği için olacağını ve Avrupa ile İslami komşuları arasındaki ilişkilerde önemli bir sinyal göndereceğini düşünüyoruz'' diye konuştu. 
     Manning, bazı Avrupa ülkelerinin, Türkiye'nin üyelik sürecinden çok hoşnut olmadığını belirtirken, ''ancak AB'de hepimiz, müzakereleri başlatmada anlaştık. Bunun çok olumlu bir gelişme olduğunu düşünüyorum. Bu yolda Türkiye'ye bazı uyarılar yapılsa da, ortaya çıkan olumlu bir tavsiye ve önümüzde bir müzakere süreci var. Bunun zaman içinde Türkiye'nin üyeliğini getireceğini düşünüyorum'' dedi. 
     David Manning, Türkiye'nin AB üyeliğinin, hem Türkiye hem de Avrupalılar için büyük bir kavramsal sıçrama olduğunu belirtti ve ''bu meseleyi AB'nin başa çıkabileceği bir hızda ele almak zorunda olduğumuzu düşünüyorum'' diye konuştu. 
     
</TEXT>
</DOC>
