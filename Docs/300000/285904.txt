<DOC>
<DOCNO> 285904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/dunya/dun03.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai'nin seçim zaferi kesinleşti 
</HEADLINE>
<TEXT>


Afganistan Devlet Başkanı Hamid Karzai'nin, başkanlık seçimlerinin galibi olduğu bildirildi. BM - Afgan Ortak Seçim İdare Kurulu Sözcüsü Sultan Bahin, dün konuyla ilgili yaptığı açıklamada, Karzai'nin geçen ay yapılan devlet başkanlığı seçimini resmen kazandığını söyledi. Karzai'nin oyların yüzde 55.4'ünü alarak seçimin galibi geldiği belirtildi. Bahin, önceki gün Fransız Basın Ajansı AFP muhabirine verdiği demeçte, "Uluslararası heyet, bazı sorunlara rağmen seçim sonucunu kabul etti, sonucun geçerli olduğuna hükmetti" demişti. 
BM Genel Sekreteri Kofi Annan, Afganistan'da seçimi kazanarak demokratik yollardan ülkenin başına geçen ilk devlet başkanı olan Hamid Karzai'yi sözcüsü aracılığıyla yaptığı açıklamayla kutladı. Annan, Afganistan'ın kalıcı barış, istikrar ve gelişmiş bir ekonomiye ulaşması yolundaki mevcut sorunlara da dikkat çekti. İngiltere Başbakanı Tony Blair ve Almanya Başbakanı Gerhard Schröder de Karzai'yi kutlarken, yardımı sürdürme sözü verdiler. 



</TEXT>
</DOC>
