<DOC>
<DOCNO> 295056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/siyaset/axsiy01.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'e 'Bush' koruması 
</HEADLINE>
<TEXT>


Ankara'ya gelen Rusya Devlet Başkanı için ABD Başkanı Bush'a uygulanan olağanüstü güvenlik önlemleri alındı. Tüzmen'in karşıladığı Putin'e Türk ve Rus korumalar eşlik etti 

ANKARA Milliyet 


Rusya Devlet Başkanı Vladimir Putin'in Ankara ziyaretinin başlangıcında, ABD Başkanı George Bush'a uygulanan güvenlik önlemlerinin aynısı alındı. Esenboğa Havalimanı ve çevresinde kuş uçurtmayan polislerle birlikte, özel eğitimli kurt köpekleri de görev yaptı. Havalimanı Şeref Salonu'nda ve apronda Rus korumalarla birlikte Cumhurbaşkanlığı korumaları da bulundu. 
Putin'i taşıyan uçak, Türk hava sahasına girdikten sonra askeri yer radarları tarafından özel izlenmeye alındı. Radar ekranında VIP olarak gösterilen uçak ve çevresindeki hava hareketliliği dikkatle gözlendi. Özel uçağıyla 18.25'te Esenboğa Havalimanı'na iniş yapan Putin, eşi Ludmilla Putina'nın koluna girerek Ankara'ya ayak bastı. Putin ve eşini, Devlet Bakanı Kürşad Tüzmen ve eşi Perihan Tüzmen karşıladı. Putina'ya karşılamada çiçek verildi. Türkiye'nin Moskova Büyükelçisi Kurtuluş Taşkent, Rusya'nın Ankara Büyükelçisi Petr Stegny ve Zorlu Holding Yönetim Kurulu Başkanı Ahmet Zorlu da Putin'i karşılayan isimler arasındaydı. Daha sonra Rus Devlet Başkanlığı arması taşıyan zırhlı Mercedes marka limuzine binen Putin, görüntü almak için kendisine seslenen fotomuhabirlerine el sallayarak, ikamet edeceği Cumhurbaşkanlığı Köşkü içindeki Camlı Köşk'e gitti. Karşılama törenini izleyen gazetecilerin kamera ve fotoğraf makineleri, patlayıcı ihtimaline karşı yere bıraktırılarak özel eğitimli köpeklerce koklandı. 

Dublör yok 
Putin'in konvoyu polis eskortuyla çevre yolu kullanılarak Cumhurbaşkanlığı Köşkü'ne getirildi. Daha önce dublörü olacağı belirtilen Putin için bu uygulama gerçekleşmedi. 

İlk destek Sezer'den 

Tarihi Türkiye ziyareti sırasında Çeçenlerle mücadelede Ankara'nın işbirliğini istemeye hazırlanan Putin, beklediği desteği Cumhurbaşkanı Sezer'le ilk buluşmasında aldı. Sezer, Putin onuruna Köşk'te verdiği akşam yemeğinde Türkiye ile Rusya arasında kurulan mekanizmaların, terörizmle mücadelede "en etkin biçimde kullanılacağı"nı açıkladı. Türk - Rus dostluğu şerefine kadeh kaldıran Sezer, Rusça "Sağlığınıza" anlamına gelen "Zavaşe zdrovye" dedi. Putin de, ziyaretinin Türk - Rus ilişkilerinde yeni ufuklar açmaya imk n vereceğinden emin olduğunu belirterek, "İlişkileri en ileriye geliştirmeye kararlıyız" dedi. Yemeğe Başbakan Erdoğan eşsiz, Genelkurmay Başkanı Org. Hilmi Özkök eşi Özenç Özkök'le birlikte katıldı. Putin'in eşi Ludmilla Putina ve Özenç Özkök'ün arasında oturan Erdoğan, içinde su olan kadehini Putina ve Özenç Özkök'le tokuşturdu. 

26 ajan eşlik ediyor 

Rusya Devlet Başkanı Putin'in ziyareti süresince Ankara'da olağanüstü güvenlik önlemleri alındı. Eski istihbaratçı olan Rusya lideri Putin'e Türkiye ziyareti boyunca 26 gizli servis elemanının eşlik edeceği öğrenildi. 
Ajanların Moskova'dan getirdikleri özel cihazlar arasında, Bush'un korunmasında da kullanılan özel kameralı bir araç ile frekans dağıtıcı bir aracın da bulunduğu belirtildi. 


</TEXT>
</DOC>
