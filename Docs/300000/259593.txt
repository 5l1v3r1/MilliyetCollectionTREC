<DOC>
<DOCNO> 259593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur09.html </URL>
<DATE> 2004/07/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
En ucuz Formula 1... 
</HEADLINE>
<TEXT>

     Tüm dünyada kendisine izleyici bulan ve yapıldığı ülkelerin ekonomi ve turizmine büyük katkılar sağlayan Formula 1'in İstanbul ayağı için yapılan çalışmaların yüzde 60'ı tamamlandı. Formula 1 İstanbul'da diğer birçok pistin aksine, saat yönünün aksi istikamette koşulacak. İstanbul'da en ucuza malolan tasarruflu Formula 1 düzenlenecek. 
     İstanbul Ticaret Odası İTO katkılarıyla gerçekleştirilecek organizasyonda ilk yarış, 2005 yılı Ağustos ayında yapılacak. İTO verilerine göre, 2 bin 400 dönümlük bir arazi üzerine yapılan Pendik-Kurtköy pisti, 60 bin metrekare alana sahip ve Formula 1 Mimarı Hermann Tilke tarafından çizildi. 2005 yılı Mayıs ayında Formula 1 pilotlarına teslim edilecek olan pistte, pilotlar Ağustos ayında yapılacak olan yarışlar için antrenmanlarına başlayacak. Projenin önemli bir ayağınıda hükümet oluşturuyor. Projeye 38.5 milyon dolarlık teminat veren hükümet, bu paranın 13.5 milyonluk kısmını Formula 1 yönetimi FOA 'ne ödedi. İTO ve hükümet pisti, sadece Formula 1 yarışlarının yapacağı bir alan olarak değil, aynı zamanda farklı organizasyonlar için kullanılacak bir alan olarak görüyor. 
     
     PİSTTE TERS AKIM 

     Formula 1 İstanbul pistinin diğer pistlere kıyasla farklı özellikleri de bulunuyor. İstanbul pistinde yarışlar gelenekselin aksine, saat yönünün tersine doğru koşulacak ve pist üzerinde bulunan doğal iniş çıkışlar FOA'nın oluruyla düzeltilmeyecek. 5.3 kilometre uzunluğunda olan pistte 13 adet dönüş bulunuyor. 90-140 bin kişinin aynı anda izleyebileceği tesislerin inşasında halen 850 işçi çalışıyor. 
     
     UCUZA MALEDİLECEK 

     İTO tarafından yürütülen proje, emsallerine göre daha az maliyetle gerçekleştiriliyor. En son Bahreyn projesi için 160 milyon dolar, Şangay projesi için de 100 milyon doların üzerinde harcama yapılırken, İstanbul projesinin 80 milyon dolara maledilmesi bekleniyor. Pist sona erdiğinde, diğer pistlerden daha ucuza maledilmesinin yanı sıra, daha fazla ek tesise ve seyirci kapasitesine de sahip olacak. Formula 1 İstanbul için 40-50 bin kadar yabancının katılımı bekleniyor, söz konusu turistlerin gelmesiyle İstanbul'un ekonomisine katkı artarken aynı zamanda şu an yeteri kadar kullanılamayan Kurtköy Havalanı'da işlerlik kazanacak. 
     
     FORMULA 1 

     1950 yılından beri Dünya şampiyonası olarak düzenlenen 
     yarışlar, her yıl 15 ayrı parkurda yapılıyor. Yarışlarda atılacak olan turlara bağlı olarak en az 305 km hız geçilmek zorunda ve azami araç boyutları, motor kapasiteleri ile güvenlik maksimum derecede sağlanıyor. Yarışlar boyunca Avrupa'da 740 bin yeni istihdam yaratıldı ve her yıl 203 ülkeden 1.5 milyar insan Formula 1'i televizyondan takip ediyor. 

     
</TEXT>
</DOC>
