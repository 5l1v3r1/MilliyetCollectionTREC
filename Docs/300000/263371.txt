<DOC>
<DOCNO> 263371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/sazak.html </URL>
<DATE> 2004/08/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çete gölgesi 
</HEADLINE>
<TEXT>


Mafya lideri Alaattin Çakıcı'nın BJK eski Başkanı Serdar Bilgili'nin elektronik imzası kullanılarak sağlanan 'vize' sonucu yurtdışına kaçırılmasının ardından 'yeni bir Susurluk' olayıyla karşılaşacağımız çok belliydi. 
Beşiktaş gibi 101 yıllık geçmişi olan Türkiye'nin en eski ve saygın spor kulübünün adının 'menajer ve başkan' düzeyinde Çakıcı skandalına karıştırılmasını 'BJK rozeti' taşıyan bir üye sıfatıyla içimize sindirmediğimizi belirtirken, Kurtlar Vadisi örneğini vererek 'derin' kuşkuları da yazmıştık. 
Çakıcı, daha önce de yaptığı gibi, elindeki kimi bilgileri, kasetleri 'tehdit ve şantaj' aracı olarak kullanarak, yurtdışına çıkışına ortam hazırlıyor olabilirdi. Devletin güvenlik ve istihbarat birimlerinin de bu kaçışa en azından 'seyirci' kaldıkları gözüküyordu. 
Nitekim Çakıcı, Avusturya'da yakalandıktan sonra üzerinde emekli bir MİT mensubuna ait pasaport çıktı. 
Yargıtay Başkanı Eraslan Özkaya'ya kadar uzanan Çakıcı soruşturmasıyla ilgili iddialar, Susurluk benzeri bir skandalın ipuçlarını veriyor. 
Savcılık, telefonları dinlemiş ve Yargıtay'da iki hakimle ilgili bazı tespitlerde bulunmuş. Süha Hakkı Şen adlı Bodrumlu bir müteahhit, Milas'taki yazlık kooperatif villasını tamir ettiği Yargıtay Başkanı Eraslan Özkaya'yı MİT mensubu Kaşif Kozinoğlu'yla görüştürerek, 'Çakıcı davasını geciktirme' isteklerine aracılık ediyor. 
MİT'te 'ikinci adam' düzeyinde görev yaptığı belirtilen Kozinoğlu'nun Yargıtay Başkanı Özkaya'yla randevusunun niye 'resmi yoldan' gerçekleşmediği hala soru işareti. 
Yargıtay ile MİT arasındaki bağlantıya bir müteahhit aracılık ediyor Eraslan Özkaya, müteahhit Süha Şen'in 'Çakıcı ricası'nı şöyle anlatıyor 
'Bana Çakıcı'nın elinde devletin güvenliğini ilgilendiren bir film kasedi olduğunu, yurtdışına çıkarsa ya da hapse girerse bu bilgilerin ortadan kalkacağını söyledi.' 
Özkaya, müteahhidi 'Sen bu işlere karışma ' diye susturuyor ve yazlık onarımıyla başlayan ilişiğini kesiyor. Ancak 'MİT'çi' Kozinoğlu'yla görüşüyor. Yargıtay Başkanı, Çakıcı'yla ilgili mahkumiyet kararı kesinleştiği için vicdanın rahat olduğunu, hukuki ve 'etik' yönden istifasının istenemeyeceğini savunuyor. 
Ancak, Yargıtay'ın Çakıcı aleyhinde verdiği kararla dosyanın İstanbul'daki mahkemeye ulaşması sırasındaki birkaç haftalık 'gecikme'nin mafya liderine kaçış fırsatı sağladığı da bir gerçek. 
Devlet kurumlarına 'çete gölgesi' düşüren bir başka tuhaflık da şudur 
Madem Çakıcı'nın elinde 'devletin güvenliğini ilgilendiren bilgiler' var o halde istihbarat ve güvenlik birimlerinin görevi organize suç örgütü liderini yakalayıp cezaevine göndermek değil midir 
Çakıcı dışarıda olunca mı devlet kendini güvende hissediyor 



</TEXT>
</DOC>
