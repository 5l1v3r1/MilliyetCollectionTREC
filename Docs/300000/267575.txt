<DOC>
<DOCNO> 267575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy04.html </URL>
<DATE> 2004/08/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ak Partili 3 milletvekili İsrail'e gitti... 
</HEADLINE>
<TEXT>

     AK Parti'li 3 milletvekili, İsrail hükümetinin AK Parti'ye yaptığı resmi davet üzerine, temas ve incelemelerde bulunmak üzere bu ülkeye gitti. 
     AK Parti Adana Milletvekili Ömer Çelik, İstanbul Milletvekili Egemen Bağış ve Antalya Milletvekili Mevlüt Çavuşoğlu, hareketlerinden önce Esenboğa Havalimanı'nda gazetecilere ziyaretle ilgili açıklamalarda bulundu. 
     Ömer Çelik, AK Parti'ye yapılan resmi bir davet üzerine gerçekleşecek seyahatin, iki ülke ilişkilerini daha da pekiştirmek için büyük önem taşıdığını söyledi. 
     Çalışma programlarında hiçbir aksaklık bulunmadığını belirten Çelik, İsrail'de, Başbakan Yardımcısı, Dışişleri Bakanı ve güvenlikten sorumlu yetkililerle görüşmeler yapacaklarını kaydetti. 
     Çelik, 3 gün sürecek seyahatleri süresince bölgeye dönük tezleri İsrailli yetkililere aktaracaklarını, karşı tarafın isteklerini dinleyeceklerini ifade etti. 
     Bir gazetecinin, ''İsrail'e gitmek üzere seçilen 3 ismin Başbakan Recep Tayyip Erdoğan'a yakın isimler olmasının dikkati çektiğini'' söylemesi üzerine Ömer Çelik, ''Dışarıdan göründüğü gibi değil. İsim üzerinde özel bir seçim yok. Konuya yakın isimler görevlendirildi'' dedi. 
     Ömer Çelik, ''ortada kriz var'' gibi bir adım atılmak ve öyle bir durum yaratılmak istendiğini belirterek, aslında ortada bir kriz olmadığını vurguladı. 
     İsrail-Filistin arasındaki çatışmalarla ilgili öneri paketi götürülüp götürülmediğinin sorulması üzerine de Çelik, özel bir öneri paketiyle gitmediklerini söyledi. Çelik, ''Son gelişmeleri yerinde görmek ve dinlemek istiyoruz'' diye konuştu. 
     Çelik, bir başka soruya karşılık da ziyaret sırasında Filistinli yetkililerle de görüşeceklerini belirterek, ziyaretlerinin devlet değil, parti bazında olduğuna işaret etti. 
     
</TEXT>
</DOC>
