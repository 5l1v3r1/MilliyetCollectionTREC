<DOC>
<DOCNO> 295982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur11.html </URL>
<DATE> 2004/12/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Mafya usulü sorgu... Videoya da kaydetmişler... 
</HEADLINE>
<TEXT>

     ELVAN EZBER İstanbul 

İşadamı Durmuş Yatmaz'ı kaçırıp soydukları ve yabancı uyruklu üç kadına tecavüz ettiği öne sürülen Şentürk Acevit ve bir adamı yakalandı. Acevit'in yeraltı dünyasının sırlarını anlatan 'Karanlık Yıllar' adlı bir kitap çıkarma hazırlığında olduğu ortaya çıktı. 
     Kumarhaneler kralı Sudi özkan'ın Türkiye'deki şirketlerinin genel müdürü Durmuş Yatmaz, 17 Kasım 2004 günü kaçırılıp 500 dolar ve rolex saatinin alındığını söyleyerek polise başvurdu. Yatmaz, JİTEM'de çalıştıklarını söyleyen saldırganların Sarıyer'de götürüldüğü bir evde patronu Sudi Özkan'ın ilişkileriyle ilgili sorguya çekildiğini belirtti. Zanlıların Yatmaz'ın Büyükçekmece'deki evinde bulunan kasayı açarak içinde bulunan fotoğraf ve cd'leri aldığı belirlendi. 
     Şikayet üzerine polis, Yatmaz'ın zorla tutulduğu evi belirledi. Evde Yatmaz'ın kasasından alınan aile resimleri ve içinde porno resimlerin bulunduğu bir cd ele geçirildi. Operasyonları sürdüren polis, olayı gerçekleştiren Şentürk Acevit ve adamı Murat Delibaş'ı yakaladı. 
     Acevit'in evinde bulunan bir video kaseti inceleyen polis, kadın pazarlamak suçundan sabıkalı Tacettin Çekim'in iki ay önce kaçırılarak sorgulandığını belirlendi. Korktuğu için şikayetçi olamadığını belirten Çekim, Acevit ve adamları tarafından sorgulandığını yanındaki yabancı uyruklu kadına da tecavüz edildiğini söyledi. Tacettin Çekim ve bir kadının Acevit'i teşhis ettiği belirtildi. 
     Acevit'in evinde 4 yıl önce yazmaya başladığını söylediği 'Karanlık Yıllar' adlı kitabın 93 sayfalık yazdığı bölümü ele geçirildi. Acevit, kitabında mafyada olup bitenleri, Dündar Kılıç, Enis Karaduman, Alaatin Çakıcı, Feti Müftüoğlu, iskender Çolak, Necdet Ulucan, Mehmet Saruhan, Nurullah Çınar, Mehmet Ökten, Yakup Süt, Burhanettin Saral, Kürşat Yılmaz, Hasan Heybetli, gibi yeraltı dünyasının tanınan isimlerden bahsettiğini belirtti. 
     Acevit ve Delibaş tutuklanırken, olayla ilgili olarak Cihan Topçu, Hasan Yılmaz, Sedat Açıkgöz ve İsmail özdemir'in arandığı belirtildi. 
     Acevit, 1991'de yaralama suçundan tutuklanarak konulduğu Tekirdağ Cezaevi'nden firar ettiği, 1994'de tekrar yakalandığı bu kez de Edirne Cezaevi'nden firar ettiği, 1998'de ise işlediği cinayetten sonra yakalandığı, 2001'de ise Şartla Salıverme Yasası'ndan yararlanarak tahliye edildiği belirlendi. 

     
</TEXT>
</DOC>
