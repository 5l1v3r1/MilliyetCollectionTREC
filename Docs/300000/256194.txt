<DOC>
<DOCNO> 256194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/dunya/adun.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mollanın kimyasını bozacak iki haber 
</HEADLINE>
<TEXT>


Amerikan Time dergisi ABD'de 11 Eylül saldırılarını soruşturan komisyonun, İran - El Kaide bağlantılarını bulduğunu öne sürdü. İngiliz The Times gazetesi ise Bush 2. kez başkan seçilirse, Tahran rejiminin değişmesi için elinden geleni yapacağını yazdı 

SEMA EMİROĞLU - NEVSAL ELEVLİ New York, Londra 


ABD ve İngiltere'de iki ciddi yayın organı dün İran'ı teröre karşı verilen savaşta Irak'tan sonraki yeni hedef olarak gösteren iki habere yer verdi. 
Amerikan "Time" dergisi, 11 Eylül saldırılarını soruşturan komisyonun saldırılarda İran'ın parmağı olduğu yolunda kanıt bulduğunu iddia ederken İngiliz "The Times" gazetesi, ABD Başkanı George W. Bush'un ikinci dönem seçilmesi halinde, İran'daki rejimi iç ayaklanmalar yoluyla yıkmak için elinden geleni yapacağını bildirdi. 
Time dergisi, önceki gün internet sitesine koyduğu haberde, önümüzdeki hafta açıklanacak olan 11 Eylül Soruşturma Komisyonu'nun hazırladığı raporun bir bölümünü sızdırdığını açıkladı. Dergiye göre, komisyon İran'ın saldırıların baş sorumlusu El Kaide ile bağlarını kanıtlayan bilgilere ulaştı. Örneğin, 11 Eylül saldırılarında kullanılan uçakların kaçırılmasında rol alan 19 hava korsanından 8 veya 10'u, saldırılardan önce, 2000 yılının ekim ayından, 2001'in şubatına kadar, 4 ay boyunca İran'a girip çıktı. 

Ladin'e ortaklık teklifi 
Raporda, İran makamlarının Afganistan sınırından İran'a giriş - çıkış yapan El Kaide teröristlerine kolaylık gösterilmesi yolunda talimatlar verdiği bilgisine yer veriliyor. 
"Time" ayrıca, İranlı yetkililerin, Amerikan savaş gemisi USS Cole'un 2000'de Yemen Körfezi'nde Yemenli terörist Velid Muhammed Bin Atta hücresi tarafından bombalanmasından sonra El Kaide'ye yanaşarak ABD'ye bundan sonra yapılacak saldırılarda işbirliği yapmayı önerdiklerini ancak bu önerinin El Kaide lideri Usame bin Ladin tarafından reddedildiğinin saptandığını bildirdi. 
"The Times"a konuşan üst düzey bir Amerikalı yetkili de, "Bush seçilirse İran'ın iç işlerine çok daha fazla karışılacak" dedi. 
Seçilmesi halinde Bush'un ikinci dönem başkanlığında İran'a karşı daha aktif ve sert bir politika izleyeceğini ileri süren yetkili, mesela İran'ın nükleer silah geliştirme hevesinin tamamen ortadan kaldırılmasının planlandığını söyledi. Yetkiliye göre, eğer Ruslar İran'a nükleer silah geliştirmek için ihtiyaç duydukları parçaları verirse, İran'ın Buşehr kentindeki nükleer tesisleri bombalanacak. 
Bush'un "şer ekseni" ülkesi ilan ettiği İran, Irak'taki faaliyetleri nedeniyle de ABD Başkanı'nı kızdırdı. Bush bu nedenle ikinci döneminde İran'daki rejimi değiştirmek için hiç tereddüt etmeyecek. Hatta böyle saldırgan dış politikalar önünde engel olarak gördügü Colin Powell'a ikinci dönem kabinesinde yer vermeyecek. Yetkiliye göre, Bush rejim değişikliğinin iç ayaklanmalar yoluyla yapılmasını sağlayacak. 


</TEXT>
</DOC>
