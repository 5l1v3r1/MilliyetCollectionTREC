<DOC>
<DOCNO> 256564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo15.html </URL>
<DATE> 2004/07/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Haluk Ulusoy resmen 'yok' 
</HEADLINE>
<TEXT>

     Futbol Federasyonu Başkanı Haluk Ulusoy, 22-23 Temmuz tarihlerinde yapılacak olağan genel kurulda başkanlığa yeniden aday olmayacağını resmen açıkladı. 
     Ulusoy, yaptığı yazılı açıklamada, 7 yıldır yürüttüğü başkanlık görevinin son günlerinde bile, ekibiyle birlikte son ana kadar tüm samimiyet ve ciddiyetle görevini yapmaktan hiç yüksünmediğini belirterek, ''Genel kurul öncesinde, gelişen olaylar çerçevesinde ve futbolun özerkliğine zarar vermemek açısından, başkanlığa aday olmama kararı aldım, takdir milletindir'' dedi. 
     Ulusoy'un açıklaması şöyle 
     ''Geçen yıllar içinde büyük başarıları, mutlulukları ve zaferleri milletimizle birlikte yaşadık ve her zaman da yüce milletimize şükranlarımızı arz ettik. Bu süreçte emeği geçen herkese, başta kulüplerimiz olmak üzere futbolun tüm emekçilerine, dava arkadaşlarıma ve federasyonumuz çalışanlarına şükranlarımı sunuyorum. 
     Türk futbolunun geldiği nokta büyük bir başarıdır, ama yetmez. Daha büyük başarılara bu millet layıktır. Bunu da gerçekleştirmek görevimizdir. 
     22 Temmuz'da yapılacak genel kurulda, gelişen olaylar çerçevesinde ve futbolun özerkliğine zarar vermemek açısından, başkanlığa aday olmama kararı aldım, takdir milletindir. 
     Bundan sonraki görevimiz, futbolumuza katkı sağlamak ve bu noktaya getirdiğimiz federasyonumuzu daha ileriye götürerek, yüceltmektir.'' 

     
</TEXT>
</DOC>
