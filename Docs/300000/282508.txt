<DOC>
<DOCNO> 282508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo08.html </URL>
<DATE> 2004/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Milli halterci Şule Şahbaz üniversiteden atıldı 
</HEADLINE>
<TEXT>

     Murat KÖSE DHA 

ATİNA Yaz Olimpiyat Oyunları'nda dopingli olduğu gerekçesiyle yarıştırılmayan milli halterci Şule Şahbaz'ın, Gazi Ünivesitesi'ne bağlı Kastamonu Beden Eğitimi ve Spor Yüksekokulu'ndan kaydı silindi. 
     Gazi Üniversitesi iç yönetmenliğine göre, yeni eğitim öğretim döneminde Şule Şahbaz'ın, kayıt yenilemediği ve 7 yılda okuldan mezun olamadığı gerekçesiyle 4 yıllık eğitim veren okulundan kaydı silindi. 
     Kastamonu Beden Eğitimi ve Spor Yüksekokul Müdürü Yardımcı Doç. Dr. Ömer Saylar, Şahbaz'ın 3'üncü sınıfında eğitim gördüğünü belirterek, "Şule Şahbaz'ın okulumuzdan kaydı silinmiştir. Çünkü, yeni öğretim döneminde kaydını yenilemedi. Ayrıca Gazi Üniversitesi iç yönetmeliğine göre, Şule'nin, okulunu 7 yılda bitirmesi gerekiyordu. 1997 yılında okulumuza milli sporcu kontenjanından kayıt yaptırdı ve 7 yılda okulunu bitiremediği gibi 1 ve 2'nci sınıflardan da toplam 7 dersi bulunuyor. Biz de Gazi Üniversitesi iç yönetmenliğine göre hareket ederek okuldan kaydını sildik'' dedi. 

     
</TEXT>
</DOC>
