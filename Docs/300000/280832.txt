<DOC>
<DOCNO> 280832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas09.html </URL>
<DATE> 2005/03/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
10 yıl boyunca 25 kiloluk tümörü 'göbek' sanmışlar 
</HEADLINE>
<TEXT>

     LONDRA DHA 

      İNGİLTERE'de 10 yıl önce obez teşhisi konulan bir adamın aslında karnındaki 25 kiloluk bir tümör nedeniyle şişman göründüğü ortaya çıktı. 
     1995'ten bu yana kronik sırt ağrısı ve kan dolaşımı problemleri yaşayan yaşındaki Trevor Smithson'ın doktorları, bütün bu sorunların aşırı kilolardan kaynaklandığını düşünüyor ve hastaya zayıflaması gerektiğini söylüyordu. 
     Yıllarca farkında olmadan karnında dev bir ur taşıyan Smithson son olarak Londra'daki Royal Marshden Hastanesi'ne gittiğinde gerçek ortaya çıktı. Karnında oluşar ur 10 yıl boyunca büyüyerek sonunda 25 kiloluk bir kütle haline gelmişti. Hatta Smithson, zamanla diğer iç organlarının büyüklüğüne ulaşan tümör yüzünden bir böbreğini kaybetmiş ve nefes darlığı çekmeye başlamıştı. 
     
     'TEŞHİS ETMEK YILLAR ALABİLİYOR' 
     Tümörün daha önce defalarca gittiği Royal Berkshire Hastanesi tarafından nasıl teşhis edilemediğinin ortaya çıkarılması için İngiliz Sağlık Komisyonu'na başvuran Smithson, "Beni ilk görenler eminim günde 15 bardak bira içtiğimi düşünüyordu" dedi. 
     Royal Berkshire Hastanesi ise suçlamalar karşısında yaptığı açıklamada, bu tip tümörleri teşhis etmenin yıllar alabileceğini ve herhangi bir hastalık aranırken diğeri için test yapılmadığından bu konuda bulguya da rastlanamayacağını söyledi. 
     
</TEXT>
</DOC>
