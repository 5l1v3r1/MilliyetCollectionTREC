<DOC>
<DOCNO> 292969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/yasam/axyas02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kök hücre nakliyle 20 yıl sonra yürüdü 
</HEADLINE>
<TEXT>


Güney Kore'de 20 yıl önce felçli kalan bir kadın, göbek bağı kanından alınan kök hücre sayesinde yürümeye başladı... 

DIŞ HABERLER SERVİSİ 

Kaza sonucu felçli kalan 37 yaşındaki Hwang Mi - Soon'un hastalığı, bir bebeğin göbek bağı kanından alınan kök hücreyle tedavi edildi. Geçen hafta yürümeyi başaran Hwang, dünyada göbek bağı kanından alınan kök hücreyle hastalığından kurtulan ilk felçli olarak kayıtlara geçti. 

"Benim için mucize" 
Televizyon spotları ve patlayan flaşların önünde basın toplantısına tekerlekli sandalyeyle getirilen Hwang Mi-Soon, bir süre sonra sandalyeden doğrularak, koruyucu bir çerçeve yardımıyla birkaç adım atmayı başardı. 
Perşembe günü düzenlenen basın toplantısında konuşan Hwang, "Bu, benim için bir mucize. Bir daha yürüyebileceğimi düşünmüyordum" dedi. 
Yapılan araştırmalar, kök hücrenin tahrip olmuş organ ve dokuları iyileştirebildiğini gösteriyor. 

Ahlaken tartışılıyor 
Kimileri tarafından insan gibi bir canlı olarak değerlendirilen embriyondan, kök hücre alınması birçok ülkede ahlaken tartışılıyor. Ancak göbek bağı kanından da kök hücre alınabilmesi bu tartışmaları kısmen bertaraf ediyor. 
Hwang'ın iyileşme yolunda 'dev adımlar' atmasını sağlayan tedavi, yeni doğan bir bebeğin göbek bağı kanından alınan kök hücrelerin önce dondurularak muhafaza edilmesi ardından da laboratuvar ortamında 'ıslah edildikten' sonra kadının omurgasının hasarlı bölümüne nakledilmesiyle yapıldı. 


</TEXT>
</DOC>
