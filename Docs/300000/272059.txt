<DOC>
<DOCNO> 272059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo20.html </URL>
<DATE> 2004/09/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sağlam Kesinlikle başarılı olmak zorundayız... 
</HEADLINE>
<TEXT>

     Samsunspor Teknik Sorumlusu Ertuğrul Sağlam, ''Kesinlikle başarılı olmak zorundayız'' dedi. 
     Ertuğrul Sağlam, düzenlediği basın toplantısında, Samsunspor olarak iyi futbol oynamalarına karşın geride kalan 5 haftada istedikleri sonuca ulaşamadıklarını bildirdi. 
     Göreve gelirken her kesimden destek gördüğünü anlatan Sağlam, bu desteğin halen sürdüğünü belirterek, ''Geçen zaman içinde başarılı olamadık ama bize olan desteğin devam ettiğini görüyoruz. Bu destek karşılıksız kalmayacak. Bu nedenle kesinlikle başarılı olmak zorundayız'' diye konuştu. 
     Samsunspor'un ortaya koyduğu futbolun halen ligde bulunduğu yerin karşılığı olmadığını ifade eden Sağlam, çok pozisyona girmelerine karşın bunları değerlendiremediklerini söyledi. 
     Bu haftaki İstanbulspor maçıyla bir çıkış yakalayacaklarına inandığını belirten Sağlam, şunları kaydetti 
     ''Pozitif futbol adına iyi oyun sergiliyoruz ama yakaladığımız pozisyonları yeterince değerlendiremiyoruz. Samsunspor, bundan önceki dönemlerde 10 maçta yakaladığı poziyonları şimdi 2 maçta yakaladı. İstanbulspor maçında defans anlamında tedbirimizi alıp biraz daha kontrollü futbolla galip geleceğimize inanıyorum.'' 
     
     AYARI, 1 AY YOK 
     Takımın son durumu hakkında da bilgi veren Sağlam, Shorunmu'nun sakatlığının sürdüğünü ve bu futbolcunun İstanbulspor maçında forma giyemeyeceğini söyledi. 
     Ayari'nin ise ameliyat olacağını belirten Sağlam, bu futbolcunun en az 1 ay süreyle sahalardan uzak kalacağını bildirdi. 
     Kadro dışı bırakılan Ali Akdeniz'in ise affedilmesinin gündeme olduğunu belirten Sağlam, bu futbolcuyla ilgili olarak, ''Ali Akdeniz'i seviyorum, ceza almasına da üzüldüm. Ama ceza alması kaçınılmazdı. Biz, bütün futbolcularımıza adaletli davranmak zorundayız. Bu konuda kararı başkan ve yönetim kurulu verecek. Ancak bu futbulcunun izleyeceği tutum da önemli. Affedilmesi gündemde, her an bir gelişme olabilir'' dedi. 
     Sağlam, İstanbulspor maçında taraftarların sahadaki yerlerini alarak kendilerini desteklemelerini de istedi. 
     
</TEXT>
</DOC>
