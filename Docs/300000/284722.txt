<DOC>
<DOCNO> 284722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/ekonomi/eko03.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks çıkışa başladı yeni zirve görülebilir 
</HEADLINE>
<TEXT>


İMKB 30 senetlerinin öncülüğünde bir çıkış gerçekleştirebilecek olan İMKB 100 Endeksi'nde 23.241 zirvesinin geçilme olasılığı güçlü görünüyor 

Zeynep Candan Aktaş 

Geçen hafta başlayan satış bakısıyla hafta başında en düşük 21.705'i gören İMKB 100 Endeksi bu seviyeden başlayan alımlarla hızla toparlandı. Haftayı en yüksek seviyeden 22.899'dan kapatan endekste haftalık değer artışı yüzde 3.15 oldu. Alımların başlamasında en önemli neden Çukurova Grubu'nun TSMF'na yaptığı 30 milyon dolarlık ödemeydi. Ardından Başbakan Erdoğan'ın Berlin ziyaretiyle Almanya ve Fransa Cumhurbaşkanları'ndan AB ile ilgili gelen olumlu mesajlar alımların güçlenmesini sağladı. Fransız kamuoyunda Türkiye'nin AB üyeliğine sıcak bakılmadığı yönündeki tartışmalar nedeniyle Chirac'ın mesajları piyasaları rahatlattı. 
Önümüzdeki hafta ABD'deki seçimler bütün dünya piyasalarıyla birlikte bizde de merakla bekleniyor. Seçimi Bush'un kazanması halinde mevcut durumun devamı beklendiğinden bunun piyasalara etkisi sınırlı olabilir. Kerry'in kazanması ise piyasalarda sürpriz dalgalanmalar yaratabilir. Bu hafta 55 dolarlarla rekor kıran petrol fiyatlarında ABD'de stokların beklenenden yüksek çıkması fiyatların 52 dolarlara gerilemesini sağladı. Petrol fiyatları önümüzdeki hafta da yakından takip edilecek. Ekim ayı enflasyon verileri özellikle faizlerde indirim bekleyen piyasalarda merakla bekleniyor. Teknik analiz açısından bakıldığında İMKB 100 İndeksi 23.241'deki tarihi zirveye doğru çıkışa başladı. Kısa vadeli göstergelerin alım sinyalleri ve işlem hacmindeki artış eğilimi 23.241 zirvesinin geçilme olasılığını güçlendiriyor. Ancak çıkışın senet bazında hareketlerle devam etmesi beklenebilir. Önümüzdeki hafta endeksin destekleri 22.500 ve 22.000'de iken dirençler 23.100 ve 23.500 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
