<DOC>
<DOCNO> 273707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur12.html </URL>
<DATE> 2004/09/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Liselilerin tecavüz davasında 'baba' olduğu ortaya çıktı 
</HEADLINE>
<TEXT>

     İsmail AKDUMAN SAMSUN, DHA 
SAMSUN'da bir yıl önce birlikte olduğu 14 yaşındaki Ş.T.'nin hamile kalınca tecavüz suçlamasında bulunduğu 17 yaşındaki lise öğrencisi A.E.A.'nın, dünyaya gelen erkek bebeğin babası olduğu ortaya çıktı. Tecavüzden yargılanan ve mahkemede küçük kızı hamile bırakmadığını öne süren A.E.A, Adli Tıp Kurum'ndan gelen rapor doğrultusunda baba olduğunu anlayınca, "Ailesi izin verirse, onunla evlenirim'' dedi. 
     Samsun'da geçen yıl Cumhuriyet Meydanı'nda düzenlenen 19 Mayıs Şenlikleri'nde lise 1'inci sınıf öğrencisi Ş.T. ile tanışan başka bir lisede son sınıfta okuyan A.E.A. arkadaş oldu. 
     İddialara göre, 3 ay arkadaşlık yaptıktan sonra, ders çalışmak için Ş.T.'yi evine götüren A.E.A. genç kız ile önce birbirlerine dokunarak şakalaştı. Ardından cinsel ilişkiye girdi. Hamile kalan Ş.T. 8 ay sonra karnının büyümeye başladığını anlayınca durumu ailesine bildirdi ve A.E.A'nın kendisine tecavüz ettiğini söyledi. 
     Bunun üzerine A.E.A polis tarafından yakalanıp tutuklandı. Ş.T ile dünyaya getirdiği erkek bebeği Süleyman Yançotoral Çocuk Yetiştirme Yurdu'na bıraktı. Samsun 1'inci Ağır Ceza Mahkemesi'nde küçük yaştaki kıza tecavüz etmek suçundan 10 yıl hapis istemiyle yargılanan A.E.A, tecavüz iddialarını redetti. 
     4 ay tutuklu kaldıktan sonra tutuksuz yargılanmasına devam edilen sanık, dünyaya gelen bebeğin babasının kendisi olmadığını ileri sürdü. Bunun üzerine taraflar İstanbul Adli Tıp Kurumu'na sevkedildi. Yapılan DNA testi sonucunda ise bebeğin babasının yüzde 99.9 oranında A.E.A olduğu saptandı. 
     Duruşmada raporun okunması üzerine söz alan A.E.A, "Ş.T ile kendi isteğiyle cinsel ilişki yaşadık. Hiç bir zorlama olmadı. Bebeğin babasının ben olacağımı sanmıyordum. Ama bu rapor doğrultusunda yapacak başka bir şey yok. Eğer ailesi rıza gösterirse Ş.T ile evlenirim'' dedi. Duruşma, sanığın son savunmasını yapması için ertelendi. 
     
</TEXT>
</DOC>
