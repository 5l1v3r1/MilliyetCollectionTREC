<DOC>
<DOCNO> 283171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy11.html </URL>
<DATE> 2004/10/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Topuz "Memur maaşları IMF ile masa başında belirlendi" 
</HEADLINE>
<TEXT>

     CHP Grup Başkanvekili Ali Topuz, hükümetin memur maaşları ile toplu görüşmelerde göstermelik bir tavır sergilediğini ileri sürerek, ''İktidar, memur maaşlarını toplu görüşmelerde değil, IMF ile masa başı temaslarda belirleyerek bir hukuksuzluğun daha altına imza atmıştır'' dedi. 
     Topuz, TBMM'de düzenlediği basın toplantısında, hükümet ve kamu çalışanları sendikaları arasında 15 Eylül'de başlayan ve 19 Ekim'de sona eren toplu görüşme sürecinin ''göstermelik bir süreç'' olduğunu öne sürdü. Hükümetin, Uzlaştırma Kurulu'nun önerilerini ciddiye almadan milyonlarca kamu görevlisinin temsilcilerini yok saydığını savunan Topuz, şunları söyledi 
     ''AKP iktidarı, bir hukuksuzluğun altına daha imza atmıştır. Memur maaşları toplu görüşmede değil, IMF ile masa başı temaslarla belirlenmiştir. Uzlaştırma Kurulu'na rağmen hükümet istediğini yapmakta serbestse, bunun adı toplu görüşme olur mu Yürürlükteki toplu görüşme modeli hiçbir işe yaramamaktadır. Çünkü bu görüşmelerde taraflar eşit değildir.'' Topuz, CHP'nin, memurların grevli ve toplusözleşmeli sendikal haklarına kavuşmaları konusundaki mücadelesine desteğini sürdüreceğini belirterek, ''Hükümetin de bu konuda verdiği sözler var. Ne kadar samimi olduklarını göreceğiz. Çalışanlara demokratik haklarını vermeyen bir hükümet, reformcu bir hükümet olarak övünemez'' dedi. 
     Bir gazetecinin, öğrenci affı konusunda CHP'nin bir girişimde bulunup bulunmayacağı sorusunu, ''Hiç kuşku yok ki yapabiliriz. Ancak sayın Başbakan, bu konuda topu CHP'ye atarak sorunu çözmeye çalışıyor'' diye yanıtlayan Topuz, şöyle devam etti 
     ''Sayın Başbakanın bu konuda CHP'yi öne çıkarması elbette sevindirici bir gelişme. Ancak, gönül ister ki sayın Başbakan Türkiye'nin çok hayati konularında da bu yaklaşımı göstersin. Mesela seçimlerden önce milyonlarca insanın önünde söz verdiği dokunulmazlıklar konusunda bizim önerimizi desteklesin. Bu konularda susan Başbakan, öğrenci affı konusunda topu bize atıyor. Çünkü bu konuyu da sulandırmak ve kendi çıkarları doğrultusunda kullanmak için bizim öne çıkmamızı bekliyor. 
     Başbakan bu konuda samimi ise bunu, bir hükümet tasarısı olarak getirmesi gerekli. Hükümeti bu konuda ciddiyete davet ediyorum, ciddi olsunlar. Konuyu adam gibi saptayıp, adam gibi ortaya koysunlar CHP gereğini yapar. Bu konuda yapılan, CHP hakkında çıkarılan spekülasyonlar kasıtlıdır ve doğru değildir.'' 
     
</TEXT>
</DOC>
