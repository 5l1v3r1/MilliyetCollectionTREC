<DOC>
<DOCNO> 268258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas03.html </URL>
<DATE> 2004/09/01/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
3000 yıllık mumyanın yüzü sargıları açılmadan tespit edildi... 
</HEADLINE>
<TEXT>

     Mısır'da 3000 yıl önce öldükten sonra mumyalanmış bir kişinin yüzünün modeli, özel bilgisayarlı tomografi metodu yardımıyla sargıları açılmadan çıkarıldı. 
     İtalya'nın Asti kentindeki Struttura Operativa Complessa di Radiodiagnostica kurumundan araştırmacılar, American Röntgenoloji Dergisi'nin eylül sayısında yayınladıkları bilimsel makalede, yeniden yapılandırılan yüzün, adı Harwa olan 45 yaşındaki kişinin yüzünü ve hatta sol şakağındaki bir beni gösterecek kadar ayrıntılı olduğunu belirttiler. 
     Araştırmacılar bu işlemi gerçekleştirirken bilgisayarla çoğaltılmış röntgen ışınları göndererek 3 boyutlu görüntüler elde etmeyi sağlayan, ''Çok Detektörlü Bilgisayarlı Tomografi'' Multi Computed Tomography-MDCT adı verilen metoddan yararlandıklarını kaydettiler. 
     Araştırmacılardan Dr. Federico Cesarani, ''Elde ettiğimiz bilgiyi edinmenin diğer tek yolu mumyanın sargılarını ya kopararak ya da muhafazasını değiştirmek suretiyle çıkarmaktı'' dedi. Kullandıkları tekniğin adli suç, antropoloji ve tıpta yararlı olabileceğini belirten Cesarani, şunları kaydetti 
     ''Polis bu tekniği cesetleri teşhis etmekte, antropologlar tarih öncesi toplumlarda yaşayan insanlar hakkında daha çok şey öğrenebilmek ve tıp bilimi ise tarih öncesi insanları etkileyen hastalıklar hakkında daha çok bilgi sahibi olabilmek için kullanacak.'' 
     
</TEXT>
</DOC>
