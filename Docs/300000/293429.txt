<DOC>
<DOCNO> 293429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy02.html </URL>
<DATE> 2004/11/30/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
CMUK değişiyor... Tasarının 51 maddesi daha kabul edildi... 
</HEADLINE>
<TEXT>

     TBMM Adalet Komisyonu, Ceza Muhakemeleri Usulü Kanunu CMUK Tasarısı'nın 51 maddesini daha kabul etti. 
     Komisyon, öğleden sonraki çalışmasında tasarıdaki itiraz, istinaf, temyiz ile ilgili düzenlemeleri kabul etti. Buna göre, bölge adliye mahkemelerinin görev alanına giren dava ve işlere ilişkin ilk derece mahkemelerinin karar ve hükümlerine karşı istinaf yoluna başvurulacak. Bölge adliye mahkemesi ceza dairelerinin bozma dışında kalan hükümleri temyiz edilebilecek. 
     Olağanüstü kanun yollarını düzenleyen maddeler görüşülürken, kanun yararına bozma ve hükümlü lehine yargılamanın yenilenmesi nedenleri ile ilgili maddelere itiraz edilmesi üzerine, bu maddeler üzerinde uzmanların teknik bir çalışma yapması istendi. 
     Tasarının 51 maddesini daha kabul eden Komisyon, yarın çalışmalarını sürdürecek. 333 maddeden oluşan tasarının, bugüne kadar 305 maddesi benimsendi. 
     
</TEXT>
</DOC>
