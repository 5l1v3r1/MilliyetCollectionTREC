<DOC>
<DOCNO> 261309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/spo06.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
6 yabancıyla devam 
</HEADLINE>
<TEXT>


Futbol Federasyonu Yönetim Kurulu, Ankara'da yaptığı toplantıda kulüplerin merakla beklediği kararı verdi Bu sezon yabancı kontenjanı değişmeyecek 

NECMİ KEPÇETUTAN 


Seneye de aynı 
FUTBOL Federasyonu Yönetimi dün Ankara'da buluşup, yabancı sayısını masaya yatırdı. Yönetim Kurulu, kontenjanın 6'da kalmasını karara bağladı. Bıçakçı, "Önümüzdeki sene için 5 yabancı düşünülüyordu. Ancak kulüplerimizin 1'er yıllık sözleşme imzalayıp, futbolcularla ihtilaflı hale düşmemesi için 6 yabancıyla devam kararı aldık. Çünkü UEFA'da bu konuda çok dosyamız var" dedi. 

Polis de olacak 
BIÇAKÇI, statlarda özel güvenlik birimlerinin görev yapması için gereken yasanın çıktığını açıklayarak, "Şirketlerin bir takım kriterleri uygun hale getirmesi gerekiyor. Yani bir sonraki sezona kadar statlarda emniyet güçleri de olacak" dedi. Levent Bıçakçı, Süper Lig'in isminin önümüzdeki günlerde sponsor bir şirkete devredileceğini ve görüşmelerin tamamlandığını söyledi. 

Araştırma sürüyor 
TRİBÜNLERDEKİ kötü tezahürat ve küfürün önüne geçmek için yürürlüğe koyulan anons uygulaması da kaldırıldı. Bıçakçı, federasyonda çalışan personelin durumuyla ilgili olarak şu açıklamaları yaptı "Profesyonel kurul, personel ile ilgili detaylı araştırmalarını yürütüyor. Antrenörler de dahil hepsi hakkındaki kararımız 15 güne kadar açıklanacak." 


</TEXT>
</DOC>
