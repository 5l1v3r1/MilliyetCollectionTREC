<DOC>
<DOCNO> 253267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun40.html </URL>
<DATE> 2004/07/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Siyahlar ve Latinler Kerry, beyazlar Bush diyor... 
</HEADLINE>
<TEXT>

     ABD Başkanlık seçiminde Demokrat Parti adayı olarak yarışan senatör John F. Kerry'nin, başta siyahlar ve Latin kökenliler olmak üzere azınlıklar arasındaki desteğinin Cumhuriyetçi Parti adayı ABD Başkanı George W. Bush'a göre çok ileride olduğu belirlendi. 
     Gallup tarafından yapılan bir araştırmaya göre, Başkan Bush azınlıklar arasındaki oy oranını dört yıl öncesine göre artırmış olsa da, Kerry siyah oyların yüzde 81'ini, Latin kökenlilerin oylarının ise yüzde 57'sini alıyor. 
     Bush'un siyahlar arasındaki desteği yüzde 12'de kalırken, Latin kökenlilerin yüzde 38'inden oy almayı başarıyor. 
     Beyaz seçmenler arasında ise tamamen farklı bir durum söz konusu. Gallup araştırmasına göre, kayıtlı beyaz seçmenin yüzde 'ü Bush'a destek verirken, Kerry'yi destekleyen beyazların oranı yüzde 41'de kalıyor. 
     2000 yılı başkanlık seçiminde sandık başında yapılan anketler, Başkan Bush'un siyah seçmenin oylarının sadece yüzde 9'unu alabildiğini, Demokrat Al Gore'un ise oyların yüzde 90'ını aldığını göstermişti. 
     Bush, Latin kökenlilerden yüzde 35 oy alırken, Gore'un bu kesimdeki oy oranı yüzde 62'yi bulmuştu. 
     Gallup anketi, arada büyük bir fark olmasına rağmen, aslında Kerry'ye yönelik siyah oylarında yüzde 12'lik, Latin kökenli seçmen oylarında ise yüzde 8'lik bir gerileme olduğunu ortaya koyuyor. Bağımsız aday Ralph Nader faktörü de göz önünde bulundurulduğunda, Kerry'nin siyahlar arasındaki oy oranı yüzde 81'den yüzde 73'e düşüyor. 
     Kerry'yi destekleyen Latin kökenlilerin oy oranı ise yüzde 57'den yüzde 52'ye geriliyor. Bush'a yönelik Latin kökenli seçmenlerin desteğinde ise sadece 3 puanlık bir gerileme meydana geliyor. Latin seçmenin yüzde 8'inin tercihinin Nader olduğu ifade ediliyor. 
     Bush'un performansını onaylayanların oranı beyazlar arasında yüzde 61'i bulurken, onaylamayanlar yüzde 38'de kalıyor. Ancak siyahlar arasında Bush'un performansına olan destek yüzde 16'ya düşerken, siyahların yüzde 79'u Başkan Bush hakkında tam anlamıyla bir hoşnutsuzluk ifade ediyor. 
     Latin kökenliler arasında Bush'un performansını tasvip edenlerin oranının yüzde 40, etmeyenlerin ise yüzde 52 olarak belirlendiği kaydediliyor. 
     Kongre üyelerinin seçimi konusunda ise beyazların yüzde 48'i Cumhuriyetçileri, yüzde 42'si Demokratları Kongre'de görmek istiyor. Ancak siyahlar arasında bu tercih yüzde 83 Demokrat, yüzde 14 Cumhuriyetçi, Latin kökenliler arasında ise yüzde 60 Demokrat, yüzde 35 Cumhuriyetçi şeklinde ortaya çıkıyor. 
     Anketin Gallup tarafından 9-30 Haziran tarihleri arasında 2250 kişinin katılımıyla yapıldığı ifade edildi. 
     
</TEXT>
</DOC>
