<DOC>
<DOCNO> 283219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur08.html </URL>
<DATE> 2004/10/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Aynı yeri 5'inci kez duvarını delip soydular 
</HEADLINE>
<TEXT>

     Onur SAĞSÖZ DHA 

ERZURUM'da apartman koridorundan duvar delerek yan taraftaki markete giren hırsızlar, 2.5 milyar liralık sigara ve makarna çaldı. Marketin 5'inci kez aynı yöntemle soyulduğu belirtilirken, hırsızların yaklaşık 45 santimetre kalınlığındaki duvarı kazma ve balta darbeleriyle deldikleri anlaşıldı. 
     Yukarı Mumcu Caddesi'ndeki Leylioğlu Apartmanı'na önceki gece giren hırsızlar, koridordan 45 santimetre kalınlığındaki duvarı baltayla delerek yan binadaki Köylüm adlı markete girdi. 
     Dükkanın camlarını örten kepenkler nedeniyle farkedilmeyen olayda, marketten 2.5 milyar liralık sigara ila makarna çalan hırsızlar, deldikleri duvardan çıkarak kayıplara karıştı. 
     İşyerlerinin 5'inci kez aynı yöntemle soyulduğunu söyleyen Hayrettin Köycü ve Ahmet Deniz, "Saat 02.00'ye kadar işyerindeydik. Öğle saatlerinde işyerimizi açtık ve delik duvarla karşılaştık. Daha önce de aynı yöntemle 5 kez soyulduk. Ne yaptıysak, nasıl önlem aldıysak olmadı. Hırsızlarla başedemiyoruz'' diye dert yandı. 
     
</TEXT>
</DOC>
