<DOC>
<DOCNO> 291290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/guncel/gun03.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka yer mi yok 
</HEADLINE>
<TEXT>


Atatürk'ün eşi Latife Hanım'ın ailesine ait Uşşakizade Köşkü'nün bahçesi otopark oldu. Ata'nın annesi Zübeyde Hanım'ın vefat ettiği köşkün bahçesinde oto yıkama bile var 


Atatürk'ün annesi Zübeyde Hanım'ın vefat ettiği Karşıyaka'daki Uşşakizade Köşkü'nün bahçesi otopark oldu. Karşıyaka Belediye Başkanı Cevat Durak, buna engel olamadıklarını, köşkün ilçeye kazandırılması için sarf ettikleri çabaların sonuçsuz kaldığını söyledi. 
Durak, Zübeyde Hanım'ın sağlık sorunları nedeniyle İzmir'de 13 gün yaşadığını ve 14 Ocak 1923'te bu köşkte vefat ettiğini söyledi. Durak, köşkün ve 5 dönüm bahçesinin, Kültür ve Tabiat Varlıklarını Koruma Yüksek Kurulu tarafından 13 Mayıs 1995'te 1. derece sit kapsamına alındığını belirtti. 

Oto yıkama da var 
Durak, 15 Temmuz 1999'da korunması gerekli kültür varlığı olarak tescil edilen köşkle ilgili şunları söyledi "Köşk, kamulaştırma meblağı yüksek olduğu için bugüne kadar kamulaştırılamadı. Takas için görüş birliğine varılamamış. Mülk sahipleri burayı ofis olarak kullanıyor. Ancak köşkün bahçesi otopark olarak kullanılıyor, bunu engelleyemiyoruz. Mülkiyet sahipleri bahçeye araç parkı yaptırıyor. Sit de buna engel değil." 
Bahçede araba da yıkandığını tespit ettiklerini, yıkama yerlerinin yıkıldığını ve cezai işlem yapılarak mühürlendiğini belirten Durak, "Bu mührün de sökülerek tekrar çalıştığı görülmüş. Savcılığa suç duyurusunda bulunulmuş. Köşkün kapısını kilitleyemezsiniz, parasız girişi engelleyemezsiniz. Ama burada el altından para alıyorlar" dedi. 
Kültür ve Turizm Bakanlığı yetkilileri de, sorununun çözümü için çalıştıklarını belirtti. 

Latife Hanım hizmet etmişti 

İzmirli tarihçi, gazeteci-yazar Yaşar Aksoy da köşkle ilgili şu bilgiyi verdi 
"Ankara'da rahatsızlanan Zübeyde Hanım'a doktorlar, bir deniz kentinde tedavi tavsiye etti. Zübeyde Hanım, Karşıyaka'ya geldi. Latife Hanım, yasemin kokulu köşkte Ata'nın annesine büyük bir şefkatle hizmet etti. Zübeyde Hanım, 14 Ocak 1923'te Latife Hanım'ın kollarında vefat etti." 


</TEXT>
</DOC>
