<DOC>
<DOCNO> 260545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo05.html </URL>
<DATE> 2004/08/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Süper Lig'de görev yapacak teknik direktörler... 
</HEADLINE>
<TEXT>

     Birinci Süper Futbol Ligi'nin 2004-2005 sezonunda, 15 Türk, 3 de yabancı teknik adam görev yapacak. 
     Yeni sezon öncesi sadece ''Üç Büyükler'' tercihlerini yabancı teknik adamdan yana kullandı. 
     Ligin son şampiyonu Fenerbahçe, Alman Christoph Daum, Galatasaray, Rumen Gheorghe Hagi ile yollarına devam ederken, Beşiktaş ise Rumen Mircea Lucescu'nun yerine sezona İspanyol Vicente del Bosque ile girecek. 
     
     2 YENİ HEYECAN 
     Birinci Süper Lig'de bu sezon 2 teknik adam, ayrı bir heyecan yaşayacak. 
     Ertuğrul Sağlam, yıllarca formasını ıslattığı Samsunspor'un başında bu kez teknik sorumlu olarak görev yapacak. 
     Ligin yeni takımlarından Sakaryaspor ise Necmettin Sert yönetiminde mücadele edecek. 
     
     4 HOCA TAKIM DEĞİŞTİ 
     Yeni sezonda 4 hoca, geçtiğimiz sezon sonunda görev yaptığı takımdan farklı olarak, bu sezon yeni takımlarının başında sahaya çıkacak. 
     Geçen sezon İkinci Lig A Kategorisi'nde Büyükşehir Belediyesi Ankaraspor'u şampiyon yapan Reha Kapsal, yeni sezonda bir başka başkent temsilcisi Ankaragücü'nün başarısı için çalışacak. 
     Sezonu Diyarbakırspor'da tamamlayan Sakıp Özberk, yeni sezonda Konyaspor'un başında sahaya çıkarken, Aykut Kocaman, İstanbulspor'dan Malatyaspor'a, Erdoğan Arıca da Samsunspor'dan Gençlerbirliği'ne geçti. 
     
     12 KULÜP TEKNİK ADAMINI DEĞİŞTİRDİ 
     Birinci Süper Futbol Ligi takımlarının büyük bir bölümü 2004-2005 sezonu öncesi teknik direktörlerini yeniledi. 
     Ligde yer alan 18 takımın 6'sı teknik direktör değişikliği yapmadan yeni sezona girerken, 12 takım ise çalıştırıcısını yeniledi. 
     
</TEXT>
</DOC>
