<DOC>
<DOCNO> 267433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/dunya/adun.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bombalı koltuk' için seçim yarışı 
</HEADLINE>
<TEXT>


Önceki dört başkandan üçünün öldürüldüğü Çeçenistan'da, suikasta uğrayan son başkan Kadirov'un halefini belirlemek için yapılan seçimlerden İçişleri Bakanı Alu Alhanov galip çıktı 

CENK BAŞLAMIŞ Moskova 


'Dünyanın en tehlikeli görevi" olarak nitelenen Çeçenistan başkanlığı için dün yapılan seçimleri İçişleri Bakanı Alu Alhanov kazandı. Başkanlık görevini vekaleten sürdüren Sergei Abramov, ilk sonuçlara göre Alhanov'un oyların yüzde 50'sinden fazlasını aldığını açıkladı. Böylece Alhanov, Sovyetlerin dağılması ardından Çeçenistan'ın beşinci başkanı oldu. Şimdiye kadar dört başkandan üçünün öldürüldüğü Çeçenistan'da yedi aday yaklaşık 600 bin kayıtlı seçmenin oylarını alabilmek için yarıştı. Seçim Komisyonu Başkanı Abdülkerim Arsakhanov, seçime katılım oranının yüzde 77'den fazla olduğunu belirtti. 
Rus ordusu, ayrılıkçı Çeçenlerin olası saldırılarına karşı 430 oy verme merkezinde geniş güvenlik önlemi aldı. Yerel gazeteciler, bazı sandıklardaki asker sayısının seçmenden çok olduğunu söyledi. Seçimler, Rusya'da iki uçağın düşürülmesinin yarattığı gergin hava içinde yapıldı. Erken başkanlık seçimleri Ahmet Kadirov'un 9 Mayıs'ta Grozni'de stadyumdaki törenler sırasında düzenlenen bombalı saldırı sonucu öldürülmesi nedeniyle yapıldı. 
Aralarında Rusya'nın bulunduğu 10 ülkeyle İslam Konferansı Örgütü seçimlere gözlemci gönderdi. Batılı kuruluşlar ise, özgür bir ortamda yapılmadığı gerekçesiyle gözlemci göndermeyi reddetti. 
Çeçenistan'ın ilk başkanı Cahar Dudayev 1996 yılında, ikinci başkanı Selimhan Yandarbiyev mart ayında, dördüncü başkanı Kadirov da mayıs ayında öldürülmüştü. Üçüncü başkan Aslan Mashadov ise, Rus askerlerine karşı yürütülen savaşın komutanlığını yapıyor. 

Bombalı eylem girişimi 
Başkent Grozni'de başkanlık seçimi için oy kullanılan bir merkeze şüpheli paket bırakarak kaçmaya çalışan bir kişi meydana gelen patlama sonucu hayatını kaybetti. 


</TEXT>
</DOC>
