<DOC>
<DOCNO> 256688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/siy02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derviş yerimiz AKP demişti' 
</HEADLINE>
<TEXT>


ANKARA Milliyet 


CHP Genel Başkan Yardımcısı Cevdet Selvi, Ağustos 2002'de, dönemin DTP Genel Başkanı Mehmet Ali Bayar'a "Senin de, benim de yerimiz aslında AKP" dediği iddia edilen İstanbul Milletvekili Kemal Derviş'in açıklama yapmasını istedi. 
"Derviş'e AB koordinatörü görevinin verilmesi için bazı AKP'lilerin uğraştığı" söylentileri üzerine, Yeni Şafak gazetesi yazarı Fehmi Koru Taha Kıvanç imzasıyla, Ağustos 2002'de yapılan dar çerçeveli bir toplantıyı önceki günkü köşe yazısında anlattı. Koru bu toplantıda, CHP'ye katılmadan önce Derviş'in "Kariyerini tepip siyasete atılmak üzere gelen genç biri" diye tarif ettiği politikacıya "Senin de, benim de yerimiz aslında AKP" dediğini aktardı. 
Yazıdaki tarife uyan Bayar Vatan gazetesine değerlendirmesinde "O dönemde bana da, Derviş'e de bu tip teklifler geliyordu. Derviş'in bunu sesli düşündüğünü, bana da söylediğini hatırlıyorum. Ama kesin bir zaman ve yer anımsamıyorum. AKP'nin iktidar olacağı kesindi. Bunu biz de biliyorduk. Ama gelir gelmez, sırf birinci parti olacak diye AKP'ye geçmek de fırsatçılık olurdu. CHP'ye gitmemesi konusunda Derviş'i uyarmıştım" dedi. 


</TEXT>
</DOC>
