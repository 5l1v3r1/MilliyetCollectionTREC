<DOC>
<DOCNO> 279632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/spo02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano titretti 
</HEADLINE>
<TEXT>


Fenerbahçe savunmasının temel direği sakatlanınca, Teknik Direktör Christoph Daum paniğe girdi. Dizinde ödem oluşan futbolcu, ilk etapta Gaziantepspor karşılaşmasına yetiştirilmeye çalışılıyor 

YUSUF DURSUN 


Sambacı seferberliği 
LUCİANO'NUN önceki gün yapılan antrenmanda sakatlanması, Fenerbahçe Teknik Direktörü Christoph Daum'un planlarını alt üst etti. Dizinde ödem oluşan futbolcu, dün yapılan antrenmana çıkmazken, ilk etapta Gaziantepspor karşılaşmasına yetiştirilmeye çalışıldığı öğrenildi. Sarı - Lacivertli savunmanın temel direği olan Luciano için sağlık ekibi seferber oldu. 

Daum tedbir düşünüyor 
DAUM, gelişmeleri yakından takip ederken, doktorlardan da başarılı oyuncunun durumu hakkında sürekli rapor alıyor. Ligin yanında, Şampiyonlar Ligi'nde salı günü Olympic Lyon ile de karşılaşacak olan Fenerbahçe'de Luciano'nun Avrupa'ya yetişebileceği ifade edildi. Alman teknik adam, Luciano'nun Antep maçında oynamama olasılığını da göz önünde bulunduruyor. 

Kanatlardan vuracaklar 

ERDOĞAN DERMANCI 

FENERBAHÇE, Gaziantepspor maçının hazırlıklarını dün yaptığı çift antrenmanla sürdürdü. Sarı - Lacivertliler'in Teknik Direktörü Daum, iki çalışmada da kanat organizasyonlar üzerine durdu, takımının sağdan ve soldan geliştireceği atakları çalıştırdı. Alman hoca, istediği hareketleri yapamayan oyuncuları uyarıp, doğruyu yapmalarını istedi. Antrenmana, sakatlığı süren Luciano'nun dışında, ayak baş parmağında sorun bulunan Fatih de katılmadı. 

Recep'ten ikinci kriz 

YUSUF DURSUN 

SARI - Lacivertliler'in dün öğleden sonra yaptığı antrenmanda kaleci Recep krizi yaşandı. Yalovaspor ile oynanan karşılaşmada da kaleyi terk eden genç file bekçisi, dün de sakatlığıyla kimse ilgilenmeyince, eldivenlerini yere atıp sahayı terk etti. Bunun üzerine Daum, programı değiştirdi ve tek kaleciyle çalışmayı tamamladı. Recep'e tesislerde buz tedavisi uygulandı. 

Alex'e piyango 

FENERBAHÇE'NİN Brezilyalı yıldızı Alex'in, ülkesinin kendi sahasında Kolombiya ile bugün oynayacağı Dünya Kupası eleme grubu maçında ilk 11'de sahaya çıkması bekleniyor. Teknik Direktör Parreira'nın, sarı kart cezası nedeniyle bu maçta görev alamayacak Kaka'nın boşluğunu, Sarı-Lacivertli oyuncu ile dolduracağı öğrenildi. Alex, Brezilya'nın son antrenmanında da as takımla birlikte çalıştı. 


</TEXT>
</DOC>
