<DOC>
<DOCNO> 292772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yazar/altan.html </URL>
<DATE> 2004/11/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çimdik çimdik makarna... 
</HEADLINE>
<TEXT>


Kar, kış, kıyamet... Isı, sıfırın altında 10 derece... Toros Dağları eteklerindeki köylerden birinin muhtarı, eşek arabasıyla yola çıkmış, civar köylerden birindeki tomruk deposundan kütük almaya gidiyor. 
Depoya geldiğinde, arabadan inen muhtar, ellerini ovuştura ovuştura 
- Soğuk ama ne soğuk, diye mırıldanmış dondum yahu... 
Kös kös önüne bakan eşek, kulaklarını oynatarak 
- Ben de demiş, doğrusu çok üşüdüm... 
Muhtar, adamakıllı afallamış 
- Allah Allah, konuşmaya başladı bizim eşek, inanılacak gibi değil... 
Eşek, anırtıya benzeyen bir kahkahayla 
- Neden şaşıyorsun be ağam demiş önüne gelen Başkan Bush'u bile bana benzetirken, ben de niye sizlere benzemeye başlamayayım ki 

Adamın biri doktora gitmiş 
- Geceleri pek bir şeyim yok ama, gündüzleri çalıştığım yere gittiğimde yüzümü kan basıyor, nefes alamıyorum, kıpkırmızı kesiliyorum, demiş. 
Doktor 
- Soyunun bakalım, demiş, uzanıverin şuraya bir bakalım neyiniz varmış... 
Uzun bir muayeneden sonra doktor, açıklamış teşhisini 
- Karaciğeriniz tam yapamıyor işlevini ameliyat şart... 

Adam bir hastaneye yatmış zorlu bir ameliyattan sonra, iki hafta kadar kalmış orada... 
Nihayet iyileşip işyerine geldiğinde yine bir sıkıntı hissetmiş göğsünde ve gidip tuvaletin aynasında yanaklarının al al olduğunu görmüş nefesi de daraldıkça daralıyor... 

Bu kez uzmanın uzmanı başka bir doktora gitmiş. Alınan kan, alınan idrar, sayısız röntgen çekilmiş, bin bir analiz ve test... 
En sonunda, o doktor da, açıklamış teşhisini 
- Bütün sorun midede. Midenizin dörtte üçünü almamız gerekiyor... 

Hadi yine bir kliniğe yatış büyük bir mide ameliyatı bir ay kadar süren özenli bir bakım ve nekahat döneminde sona eren kızarmalar, nefes daralmaları... 
Adamda bir mutluluk, artık tamamen iyileştim, diye... 

Ne var ki, yeniden işe başladığında, daha yolda giderken bir sıkıntı, bir sıkıntı ve başına hücum eden kan, kıpkırmızı kesilen bir yüz... Ve yere yıkılma... 
Gelen ambulans... Yeniden bir hastane... Toplanan doktorlarla derinliğine bir konsültasyon... Daha önceki ameliyatlar hakkında alınan bilgi... 
Bu kez teşhis, bağırsak düğümlenmesi ve mutlaka yine bir ameliyat... 

Adam, üç ay sonra zor bela ayağa kalktığında, doktorların gerçekçi bir açıklaması 
- Bundan böyle ne başınıza kan hücum edecek, ne nefesiniz daralacak... Ancak artık 5 - 6 aylık bir ömrünüz kalmış bulunuyor... 

Adam da, gerçeği ister istemez kabul ettikten sonra, kesin bir karara varıyor hiç değilse artık hayatının son aylarını iyi geçirmeye çalışacak... 
Varını yoğunu şöyle bir toparlayıp, önce güzel bir araba alıyor arkasından sıra şıklığa geliyor... 

Doğru, büyüğün büyüğü bir giyim kuşam mağazası... Çeşit çeşit 5 kat elbise, 12 kravat, 20 çift ayakkabı ve sonuncu istek 
- Şimdi de her gün bir gömlek değiştirmek hesabıyla, 5 aylık gömlek istiyorum yani 150 gömlek... 
İlgili tezg htar gayet kibar 
- Emredersiniz diyor önce ölçünüzü alalım... 
Mezureyle bir kolun ölçülmesi 
- Evet, tamam, kol 57... 
Sonra bel ölçümü 
- Bel 75... 
Derken boyun 
- Evet, boyun da 40... 
Adamın itirazı... 
- Hayır, 37... Ben her zaman yakası 37 giyiyorum gömlekleri... 
- Yok efendim, bakın işte mezure... Yaka 40... 
- Olur mu canım, 37... Her zaman 37 giyiyorum ben... 
- Tamam, nasıl isterseniz. Ancak bakın, yakası 37 olan gömlek giyerseniz hem yüzünüzü kan basar, hem de nefesiniz daralır... Benden söylemesi... 

Vaktiyle de Avrupa'nın, Osmanlı Devleti'ne koyduğu bir teşhis vardı 
- Hasta adam... 
Kopenhag kriterlerine göre değişmeye başlayan uygulamalarla birlikte, bir rahatlama oldu... 
Galiba eski hasta adamın sadece gömleği, pantolonu, ayakkabıları dar ve küçükmüş öyle anlaşılıyor... 

İncili Çavuş'un gülerek anlattığına göre, CHP içindeki muhalifler parti içi demokrasinin öldüğü iddiasıyla, rahmetlinin cenazesini kaldırmaya, morga gitmişler. 
Morgdaki görevliler sormuşlar 
- Ölünün, belirgin bir özelliği var mıydı 
- Vardı... 
- Neydi 
- Kekemeydi... 

Nasreddin Hoca, son günlerde yeni bir fıkra anlatıyor. 
Bir tıbbiye öğrencisine profesör soruyor 
- Apandisit nerede 
- Sağda efendim... 
- Kadınlarda da öyle mi 
- Hayır kadınlarda solda efendim... 
- Nasıl solda yani 
- Yani efendim, ben üstteyken, benim solumda... 
Ve Nasreddin Hoca ekliyor 
- AB de üstümüze çıkmış, tutturuyor işte "sizin apandisitiniz solda" diye... 

19. yüzyıl halk ozanı Seyrani'nin taşlamalarından bir dörtlükle bitirelim yazıyı 
Eyvah fukaranın beli büküldü 
Medet ticaretin gücüne kaldı 
İyiler alemden göçtü çekildi 
İşler zamanenin piçine kaldı 



</TEXT>
</DOC>
