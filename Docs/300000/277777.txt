<DOC>
<DOCNO> 277777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy14.html </URL>
<DATE> 2004/10/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İsveç Dışişleri Bakanı Müzakerelere başlanması tavsiyesi bizi mutlu etti 
</HEADLINE>
<TEXT>

     İsveç Dışişleri Bakanı Laila Freivalds, Türkiye ile müzakerelere başlanması tavsiyesinin kendisini mutlu ettiğini ve bunun İsveç'in beklediği bir karar olduğunu söyledi. 
     Freivalds, Meryem Ana Kilisesi'ni ziyaret ederek burada bulunan Mardin Deyrulzafaran Manastırı Metropoliti Salibe Özmen ile basına kapalı bir görüşme yaptı. 
     Daha sonra Keçi Burcu'nu gezen Freivalds, Diyarbakır Barosu Başkanı ve İnsan Hakları Vakfı Temsilcisi Avukat Sezgin Tanrıkulu ile baro yönetim kurulu üyelerini de ziyaret etti. 
     Freivalds yaptığı açıklamada, insan haklarını koruyan bir vakfın temsilcisi ve baro başkanı ile olmaktan mutluluk duyduğunu belirterek, ''İnsan hakları konusundaki çalışmalarını öğrenmek ve İsveç'in bu konudaki katkılarını tespit etmek için buradayım. Bu organizasyonun reformlara büyük bir katkısı var'' diye konuştu. 
     Görüşme, daha sonra basına kapalı olarak devam etti. 
     Freivalds, Kadın Merkezi'ni KAMER ziyaretinde de Başkan Nebahat Akkoç'a, ''Daha önceki çalışmalarınızı basından izledim. Sizi tebrik ediyorum. 7-8 Aralık tarihlerinde İsveç'te kadın hakları ile ilgili yapılacak konferansa sizi de aramızda görmek istiyoruz'' dedi. 
     Freivalds, daha sonra Diyarbakır'daki çeşitli kadın örgütleri temsilcileri ile basına kapalı olarak görüştü. 
     
     AB-TÜRKİYE MÜZAKERELERİ 

     Komisyonun kararını telefonla öğrendiğini belirten Freivalds, şöyle dedi 
     ''Komisyonun kararını telefonla duyduğumda çok sevindim. Türkiye ile müzakerelere başlanması tavsiyesi beni mutlu etti. Bu İsveç'in beklediği bir karardı. Bugün çok umutluyuz. Bundan sonra Türkiye aynı şekilde yoluna devam etmeli ve Türkiye'nin değişeceğini, yasaları değiştirebileceğini göstermelidir. Türkiye'nin görevi, üyeliğe başvurduğu günden beri başlamıştı zaten. Üye olabilme ihtimali belirdiği zaman Türkiye'nin kendini gerçekten göstermesi lazım.'' Diyarbakır'daki incelemelerde yaptığı görüşmeleri bir rapor halinde kendi hükümetine sunacağını belirten Frievalds, daha sonra özel uçakla Ankara'ya hareket etti. 
     
</TEXT>
</DOC>
