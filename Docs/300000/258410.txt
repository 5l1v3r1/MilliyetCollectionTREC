<DOC>
<DOCNO> 258410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/siyaset/axsiy01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülen Bülent Ecevit inandığı gibi yaşadı 
</HEADLINE>
<TEXT>


Siyasete veda eden Ecevit için Zaman gazetesine ilan veren Gülen, "Doğru bildiği meselelerde baskıcı güçlere bile bildiğini söylemekten şaşmadı" dedi 

ANKARA Milliyet 


Nur cemaatinin önde gelen isimlerinden Fethullah Gülen, aktif siyaseti bırakan eski Başbakan ve DSP Genel Başkanı Bülent Ecevit için Zaman gazetesine ilan verdi. Gülen ilanında, Ecevit'in siyasi ahlakının halefleri tarafından da temsil edilmesini ümit ettiğini ifade etti. 
Gülen, "Bülent Bey'i uğurlarken. Onuruyla yaşayan, onuruyla ayrılan, devlet adamına" başlığıyla verilen ilanında, Ecevit'in hep inandığı gibi yaşadığını vurguladı. Gülen şunları kaydetti 

'Milli değerlere saygılı' 
"İçinde bulunduğu siyasi ortamın hususiyetini her zaman aksettirdi. Hususiyle son zamanlarda uluorta sorgulanan ve saygısızca tecavüz edilen milli değerlerimize hep saygılı oldu. Ve başkalarını da saygılı olmaya çağırdı. Doğru bildiği meselelerde en muannit baskıcı güçlere bile bildiğini söylemekten şaşmadı. Keşke başka devlet adamlarımız da bu tavrı gösterebilseydi. O, şaşırtılmak istendiğinde bile elini masaya vurup 'ben bunları doğru bulmuyorum' demesini bildi." 
Ecevit'in aktif siyaseti bırakması nedeniyle ilan veren Gülen, Ecevit'ten yıllarca saygı ve destek gördü. Bu yakınlık nedeniyle eleştiri oklarının hedefi olan Ecevit, her şeye rağmen yıllarca Gülen'i ve Orta Asya'da açtığı okullarını savunmaktan vazgeçmedi. Hatta sağ kolu Hüsamettin Özkan ile Ecevit'in arasına, Özkan'ın Gülen cemaatine ilişkin eleştirileri nedeniyle kara kedi girdiği de kulislere yansıdı. Gülen ile iki kez görüşen Ecevit, bu yakınlıktan rahatsız olmadı. Gülen'in, okullarıyla ilgili bilgi vermek için Ecevit'i evinde ziyaret ettiği ortaya çıktığında, Gülen'in sesinden bu görüşmeyle ilgili kaydedilmiş bir kaset de basına sızdı. 
9. Cumhurbaşkanı Süleyman Demirel de Ecevit'e bir mesaj göndererek "sağlık dolu günler" diledi. 

ANAP'tan teşekkür ve kutlama mesajı 

Ankara Milliyet 

ANAP Genel Başkanı Nesrin Nas, siyasete veda eden Bülent Ecevit'e Türkiye'ye hizmetlerinden dolayı teşekkür etti. Nas, gönderdiği mesajda, "Türk siyasi hayatına ve demokrasiye olan hizmetlerinizden dolayı, şahsım ve partim adına minnet ve şükranlarımı sunuyorum" dedi. Nas, DSP Genel Başkanı Zeki Sezer'e de kutlama mesajı gönderdi. 

Baykal'dan Ecevit'e övgü dolu sözler 

ANKARA Milliyet 

CHP Genel Başkanı Deniz Baykal, politikayı bırakan Bülent Ecevit'in, Türkiye'nin ulusal çıkarlarını her ortamda kararlılıkla savunduğunu ve bu nedenle saygıyla anılacağını bildirdi. Baykal, mesajında şunları kaydetti "Türkiye'nin laik, demokratik bir toplum olarak gelişmesine yönelik gayretleriniz, tarihimizde size mümtaz bir yer kazandırmıştır." 

'Türk tarihinde iz bırakarak çekildi...' 

OSMAN SABIRLI Lefkoşa DHA 

KKTC Cumhurbaşkanı Rauf Denktaş, DSP Genel Başkanı Bülent Ecevit'e aktif siyaseti bırakması nedeniyle bir mektup yazdı. Ecevit'e yazdığı mektubu basın mensuplarına okuyan Denktaş, "Aziz kardeşim" diye hitap ettiği Ecevit'in aktif siyasetten Türk tarihinde iz bırakarak çekildiğini kaydetti. 


</TEXT>
</DOC>
