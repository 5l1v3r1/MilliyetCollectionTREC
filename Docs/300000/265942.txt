<DOC>
<DOCNO> 265942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun29.html </URL>
<DATE> 2004/08/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Irak, İran'ın acil toplantı önerisini reddetti... 
</HEADLINE>
<TEXT>

     Irak yönetimi, Necef'teki durumu ele almak üzere Irak'ın komşularıyla acil toplantı yapması yönünde İran tarafından yapılan çağrıyı geri çevirdi. 
     Irak Dışişleri Bakanı Hoşyar Zebari, gazetecilere yaptığı açıklamada, ''Söz konusu olan, devletin egemenliği ve kanunlara saygı çerçevesinde çözülmesi gereken bir iç meseledir. Bu nedenle Irak bu olaya uluslararası boyut kazandıracak türden hiçbir girişime dahil olmayacaktır'' dedi. 
     Açıklamasında, radikal Şii lider Mukteda Sadr'a bağlı milislere atıfta bulunan Zebari, ''Bu, Irak devleti ile kanun dışı olanlar arasında bir iç mesele. İran'ın önerisini kabul edersek, bu, Irak'ın iç işlerine müdahale anlamına gelir ve ayrıca ileride iç meseleleri olabilecek komşu ülkelerin iç işlerine müdahalenin yolunu açar'' ifadelerini kullandı. 
     Arap ve Müslüman ülkeleri, kutsal mekanlara zarar vererek siyasi amaçlarla adam kaçırmakla suçladığı Mehdi Ordusu milislerinin İslam karşıtı tavrını kınamaya çağıran Zebari, İran, Suriye ve Ürdün ile, Irak'taki yabancı savaşçıların Irak topraklarına sızması konusunu ele almak üzere yeni temaslarda bulunduklarını kaydetti. 
     İran Dışişleri Bakanı Kemal Harrazi, geçen hafta Irak'a komşu ülkeleri acil bir toplantıya davet etmiş ve durumun kritik olduğunu belirterek, ''Irak'ın komşularının Irak'taki krizin çözümüne bulunmasının zamanı gelmiştir'' demişti. 
     
</TEXT>
</DOC>
