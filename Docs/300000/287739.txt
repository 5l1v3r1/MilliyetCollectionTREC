<DOC>
<DOCNO> 287739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko31.html </URL>
<DATE> 2004/11/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şener Bankacılık Yasası'nda tartışılacak bir şey varsa hemen çözeriz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, BDDK Başkanı Tevfik Bilgin'in kendisine, 'bankacılıkla ilgili taslağı bayramdan sonraki haftada bitirebileceklerini' söylediğini belirtirken, ''bankacılık yasa taslağında tartışılacak bir şey kalmadıysa hemen TBMM'ye göndeririz. Tartışılacak bir şey var ise hızla çözüme kavuştururuz'' dedi. 
     Şener, Başbakanlık Yeni Bina'daki makamında, Dünya Bankası Başkan Yardımcısı Shigeo Katsu ve Dünya Bankası Türkiye Temsilcisi Andrew Vorkink'i kabul etti. 
     Şener kabulden sonra, gazetecilerin bankacılık tasarısı ile ilgili sorularını yanıtladı. 
     Şener, 2005 yılı Bütçesi komisyondan geçtikten sonra, bankacılıkla ilgili tasarının fazla beklemeden, komisyonda görüşülecek şekilde Plan ve Bütçe Komisyonu'na gönderileceğini bildirdi. 
     ''IMF açısından bankacılık tasarısının size gelmesi yeterli mi '' şeklindeki soru üzerine Şener, ''önemli olan bizim geldiğimiz noktadır. Biz bunlara henüz şekil vermedik. Bankacılık yasası ve gelir idaresi konularında bitirdik diye bir nokta koymadık. Halen metin, taslak halindedir. Değiştirilecek maddeleri tartışma halindedir. Mutabakat oluşturulacak noktaya henüz gelmedik. Mutabakat oluşturduğumuz noktada, taslakların Bakanlar Kurulu'na gönderilmesi ya da Meclis'e gönderilmesi çok da önemli değil. Bundan öte şekil vermemiz önemli'' şeklinde konuştu. 
     
     KATSU ''İKİNCİ DİLİM İÇİN ZAMAN VEREMEM'' 
     Dünya Bankası Başkan Yardımcısı Shigeo Katsu da, gazetecilerin, kamu sektörü ve finansal sektör için öngörülen 1 milyar dolarlık PFPSAL kredisinin 500 milyon dolarlık kısmının serbest bırakıldığı hatırlatıp, diğer 500 milyon dolarlık kısmının ne zaman serbest bırakılacağına ilişkin sorusu üzerine, ''ilk dilimi ödendi. İkinci dilimi için bir zaman veremem. Ancak iyimser olduğumu söyleyebilirim. İkraz kararı Haziran ayında Kurul'dan geçmişti. Henüz 6 ay oldu. 12 ay içinde ödenebilir. Yeni bir koşul yok'' şeklinde konuştu. 
     
</TEXT>
</DOC>
