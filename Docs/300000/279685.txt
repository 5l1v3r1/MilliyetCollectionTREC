<DOC>
<DOCNO> 279685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun18.html </URL>
<DATE> 2004/10/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bilgisayarı çöpte bulunan savcı istifa etti 
</HEADLINE>
<TEXT>

     Yusuf Bakırcı bildiriyor 

Hollanda'da, işyerinde kullandığı bilgisayarını, içindeki bilgileri temizlemeden çöpe attığı öne sürülen Amsterdam Mahkemesi savcılarından Joost Tonino istifa etti. 
     Çok önemli mali davalara bakan Savcı Tonino'nun, virüs bulaştığı gerekçesiyle geçen temmuz başında iş çıkışında bilgisayarını çöp tenekesine attığı ve bilgisayarın daha sonra bir taksi şoförü tarafından bulunduğu geçen hafta açıklanmıştı. 
     Taksi şoförünün bir televizyon muhabirine teslim ettiği bilgisayarda, çok önemli ve hassas bilgilerin yer aldığı öğrenilmiş ve olay siyasi çevrelerde büyük yankı yaratmıştı. 
     Amsterdam Mahkemesi'nin isteği üzerine bilgisayar, içindeki bilgilerle birlikte, pazartesi günü televizyon muhabiri Peter de Vries tarafından geri verildi. Bilgisayarın geri verilmesinden yaklaşık iki saat sonra, savcının davalarla ilgili e-postaları internete aktarıldı. Bunun bir ''hacker'' tarafından yapıldığı öne sürüldü. 
     Bütün bu gelişmeler üzerine Savcı Joost Tonino, görevini bundan sonra inandırıcı ve güven verecek bir şekilde sürdürmesine olanak kalmadığını bildirerek, bugünden geçerli olmak üzere istifa ettiğini açıkladı. 
     Adalet Bakanı Piet Hein Donner de savcının istifasının yerinde ve isabetli bir karar olduğunu bildirdi. 
     
</TEXT>
</DOC>
