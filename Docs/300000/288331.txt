<DOC>
<DOCNO> 288331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun48.html </URL>
<DATE> 2004/11/12/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Sırp katliamın'dan kurtulanlar 2 milyar euro tazminat talep edecek 
</HEADLINE>
<TEXT>

     Srebrenitsa Katliamından Kurtulanlar Derneği, 1995 yılında yaklaşık 8 bin Boşnağı öldürdüğünü resmen kabul etmesinin ardından Bosna'daki Sırp Cumhuriyeti'nden 2 milyar euro tazminat talep edeceğini açıkladı. 
     Dernek yetkililerinden Munira Subasiç, ''Bosna Sırp hükümeti, geçen ay sonunda yayımlanan bir resmi raporda Sırp güçlerinin katliam yaptığını kabul ettiğine göre, onları adalete teslim edebiliriz'' dedi. 
     Subasiç, ''2 milyar euronun, yaklaşık 10 bin kişi tarafından Sırp güçlerinin neden olduğu psikolojik travma ve maddi zarar karşılığı talep edildiğini'' belirtti. 
     Yetkili, tazminatın ne zaman talep edileceği konusundaysa ayrıntılı bilgi vermedi. 
     Bosna Sırp hükümeti, geçen ay sonunda yayımlanan bir resmi raporda, 1995'te ülkenin doğusundaki Srebrenitsa'da 7800'den fazla Boşnağın, Sırp güçlerince öldürüldüğünü kabul etmiş, bu katliamda hayatını kaybedenlerin yakınlarından özür dilemişti. 
     Sırp General Ratko Mladiç'in komutasındaki Sırp güçlerinin 1995 Temmuz ayında Srebrenitsa'ya saldırması sonucu, binlerce Boşnak öldürülmüştü. 
     Srebrenitsa kıyımı, Avrupa'da İkinci Dünya Savaşı'ndan beri en büyük katliam olarak kabul ediliyor. 
     
</TEXT>
</DOC>
