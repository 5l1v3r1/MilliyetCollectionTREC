<DOC>
<DOCNO> 265373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/guncel/axgun01.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
6 Eylül'e 'boykot' hazırlığı 
</HEADLINE>
<TEXT>


Yargıtay üyeleri, görevden ayrılmayacağını ve 6 Eylül'de Adli Yıl'ın açılış töreninde konuşacağını açıklayan Yargıtay Başkanı Özkaya'yı uyardı Protestoyla karşılaşırsın 

GÖKÇER TAHİNCİOĞLU, TOLGA ŞARDAN Ankara 

Alaattin Çakıcı için MİT Dış Operasyonlar Daire Başkan Yardımcısı Kaşif Kozinoğlu'yla görüştüğü, davayla ilgili bilgi verdiği ortaya çıkan Yargıtay Başkanı Eraslan Özkaya'nın "Vazifemin başındayım. 6 Eylül'de konuşacağım" yönündeki açıklaması, Yargıtay'ı karıştırdı. Özkaya, adli yıl açılışında "kişisel savunma" yapmaması konusunda uyarıldı. Özkaya'nın isminin geçtiği dosyanın açığa çıkmasından sonra Yargıtay'da hava değişti. Bazı Yargıtay üyeleri, başkanın, yargıyla kişisel eylemleri arasına kesin bir çizgi çekmesi gerektiğini, bunun da ancak görevden ayrılmasıyla olabileceğini belirttiler. 

'3 ayım kaldı, çekilmem' 
Dün Anadolu Ajansı'nı konuşan Özkaya, "Vazifemi yaparken, bu mesleğin onuruyla şerefiyle, 40 - 45 yıla yakın şerefli mazimle bugünlere geldim. 6 Eylül açılışı benim bir vazifemdir. Bu mesleğe göbeği ile bağlı bir kimse değilim. Gerektiği zaman çekilmesini bilirim. 3 ayım kalmış. Vazifemi yapacağım" dedi. 
Özkaya'nın adli yıl açılışında konuşma yapmaması gerektiğini belirten bazı Yargıtay üyeleri, açıklamalara da tepki gösterdiler. 
Açılış konuşmasını Başkan Vekili Mater Kaban'ın yapması gerektiğini söyleyen üyeler, aksi takdirde Özkaya'nın protestoyla karşı karşıya kalacağını ve istifasının gündeme geleceğini kaydettiler. Yakın çevresinin de Özkaya'ya "Kişisel durumunuza açılış konuşmanızda yer verirseniz protestoyla karşılaşırsınız" uyarısında bulunduğu öğrenildi. Yargıtay Kanunu'na göre, adli yıl konuşmasını Başkanlar Kurulu'nun görüşüne sunması gereken Özkaya'nın iddialar açığa çıkmadan önce kurula taslak metin sunduğu öğrenildi. 
Dünkü açıklamasında, "Şu aşamada belli kişileri, belli grupları itham edercesine açıklamak istemiyorum" demesi, Özkaya'nın konuşmasında Çakıcı skandalına çok geniş yer ayırmayabileceği şeklinde yorumlandı. 
Özkaya'ya, "dinlemeye" takıldığnı öğrenmesinden sonra Neşter - 2 soruşturmasında "dinlenen zanlıyla görüşme aleyhte delil olmaz" kararına imza atması nedeniyle de yoğun tepki olduğu bildirildi. Kararın içtihat niteliğinde olmadığını belirten bazı üyeler, Özkaya'nın durumunun Yargıtay Ceza Genel Kurulu'nda tartışılması, "dinleme" konusunun da, kararları Resmi Gazete'de yayımlanınca içtihat haline gelen Genel Kurul'da ele alınması gerektiğini söylediler. 


</TEXT>
</DOC>
