<DOC>
<DOCNO> 258468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun21.html </URL>
<DATE> 2004/07/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İşte Irak'ta 8 Nisan'dan bu yana kaçırılanların listesi... 
</HEADLINE>
<TEXT>

     Irak'ın işgaline karşı mücadele veren ve bu ülkedeki koalisyon kuvvetleriyle birlikte yabancı firmalar için çalışanlara, yerel güvenlik kuvvetlerine yönelik saldırılar düzenleyen direnişçiler, koaliyonu dağıtmak için adam kaçırma yöntemine de başvuruyor. 
     Kaçırılanların serbest bırakılmaları karşılığında, vatandaşı oldukları ülkelerden, Irak'taki askerlerini geri çekmeleri veya bazı yabancı firmaların bu ülkedeki faaliyetlerini sona erdirmeleri, sonuç olarak ABD'nin önderlik ettiği koalisyona destek vermemeleri talep ediliyor. 
     Direnişçiler taleplerini, televizyon kanallarına gönderilen ve kaçırılan kişilere de yer verilen video kasetlerde belirtip, talepleri yerine getirilmediğinde yine aynı yöntemle infazı görüntüleyerek, bu kişilerin vatandaşı olduğu ülkelerde halkın, koalisyon ortaklığına soğumasını amaçlıyor. 
     Bazı rehinelerin, sokak çeteleri tarafından kaçırıldıkları ve daha sonra direnişçilere para karşılığı verildikleri de ileri sürülüyor. 
     Irak'ta, Nisan ayından bu yana kaçırılanların listesi ve eylemlerin sonuçları şöyle 
     8 Nisan Kanadalı Muhammed Rıfat kaçırıldı ve halen kayıp. 
     12 Nisan Ürdünlü Veil Mahmud Basra'da kaçırıldı. Halen kayıp. 
     14 Nisan Kaçırılan 4 İtalyan güvenlik görevlisinden Fabrizio Quattrocchi eylemciler tarafından öldürüldü. Diğer 3 güvenlik görevlisi 8 Haziran'da serbest bırakıldı. 
     11 Mayıs 9 Nisan'dan itibaren kayıp olan Amerikalı sivil Nick Berg öldürüldü. Aşırı dinci bir örgütün internet sitesinde, Berg'in kafasının kesilişi yayımlandı. Eylemin sorumluluğunu El Kaide bağlantılı militanlar üstlendi. 
     5 Haziran Vakkas İslam Tugayı adlı örgüt, Amerikan askerlerine malzeme taşıyan Kuveytli kamyon şoförü Said Sadun'u kaçırdığını açıkladı. 
     10 Haziran Lübnan vatandaşı Hüseyin Ali Alyan ve beraberindeki 2 Iraklı kaçırıldı. Cesetleri, Felluce-Ramadi yolunda 12 Haziran'da bulundu. 
     17 Haziran Güney Koreli işadamı Kim Sun-il Felluce'de kaçırıldı. Cemmati El Tevhid ve Cihad örgütüne üye eylemciler, Kim'i, 22 Haziran'da kafasını keserek öldürdüler. 
     28 Haziran El Cezire televizyonu, Amerikalı asker Keith Matthew Maupin olduğu ve Nisan ayından beri rehin tutulduğu ileri sürülen bir kişinin öldürülüşünü gösterdi. Öldürülen kişinin Maupin olduğu doğrulanmadı. 
     13 Temmuz Tevhid ve Cihad örgütü militanları, 2 Bulgar rehineden birini öldürdü. Diğer ceset, 10 gün sonra Beyci yakınlarında bulundu. TIR şoförleri İvailo Kepov ve Georgi Lazov'dan, 27 Haziran'dan beri haber alınamıyordu. 
     21 Temmuz Adını ''Kara Sancak'' olarak açıklayan bir örgüt, 3 Kenyalı, 3 Hintli ve 1 Mısırlının kaçırıldığını açıkladı. Örgüt, bu kişilerin, çalıştıkları Kuveyt firması Irak'taki faaliyetlerine son vermediği sürece her üç günde bir tek tek öldürüleceklerini bildirdi. 
     23 Temmuz Katar'ın El Cezire televizyonunda yayımlanan video kaydında, Irak'ta silahlı kişilerin, Mısırlı diplomat Muhammed Mahmud Kutub'u kaçırdığı duyuruldu. 
     24 Temmuz Kimlikleri belirsiz silahlı bir grup, Bağdat'ta, hükümete ait bir inşaat firmasının yöneticisi Raad Adnan'ı kaçırdı. 
     27 Temmuz El Cezire televizyonu, Pakistanlı oldukları düşünülen ve ölümle tehdit edilen iki kişinin görüntülerini yayımladı. Pakistan, iki Pakistanlının 23 Temmuz'dan beri kayıp olduğunu açıkladı. 
     Direnişçiler, Ürdün firması hesabına çalışan 2 Ürdünlü şoförü kaçırdı ve rehineleri, bu firmanın Irak'taki işlerini durdurmaması halinde 72 saat içinde öldürecekleri tehdidinde bulundu. 
     Mısırlı diplomat Muhammed Mahmud Kutub serbest bırakıldı. 
     Direnişçiler, işgale karşı mücadelelerine başlamalarından bu yana kaçırdıkları 15 kadar kişiyi halen rehin tutarken, 6 kişiyi de talepleri yerine getirilmediği gerekçesiyle öldürdü. 2 rehine eylemcilerin elinden kurtulmayı başardı ve yaklaşık 35 kişi serbest bırakıldı veya kurtarıldı. 3 kişiden ise halen haber alınamıyor. 
     
</TEXT>
</DOC>
