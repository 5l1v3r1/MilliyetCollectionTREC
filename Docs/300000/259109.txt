<DOC>
<DOCNO> 259109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur28.html </URL>
<DATE> 2004/07/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çakıcı'nın iade dosyası yetersiz bulundu 
</HEADLINE>
<TEXT>

     Ali H. Yurtsever 
Viyana Eyalet Mahkemesi Soruşturma Hakimi Peter Seda, Alaattin Çakıcı'nın iade dosyasını yetersiz bularak, Türkiye'den ek bilgi ve belge talebinde bulundu. 
     Mahkemenin basın sözcüsü Friedrich Forsthuber, organize suç şebekesi elebaşısı Çakıcı'nın iade dosyasının soruşturma hakimi Peter Seda tarafından incelendiğini, ancak ''yetersiz'' bulunduğunu belirterek, ''Türkiye'den istenen ek bilgi ve belgelerin gelmesinden sonra Çakıcı'nın sorgulanacağını ve iade edilip edilmeyeceğine karar verileceğini'' söyledi. 
     Forsthuber, ''Çakıcı'nın Türkiye'ye iade edilmek istemediği yolunda başvuruda bulunduğunu'' kaydetti ve ''Soruşturma hakimi Seda'nın, Çakıcı'nın Fransa'dan Türkiye'ye iadesi, isnat edilen suçlar, aldığı ceza ve hapis cezasının ne kadarını çektiği konularında tereddütleri olduğu için Türkiye'den ek bilgi ve belge talebinde bulunduğunu'' bildirdi. 
     Soruşturma hakiminin ''Türkiye'de adil bir yargılama yapılmadığı, Çakıcı'nın hak etmediği bir cezaya çarptırıldığı yolunda endişesi mi var '' sorusuna ise basın sözcüsü Forsthuber, ''Türkiye egemen bir ülkedir. Soruşturma hakimi böyle bir kanı taşımıyor ve dosya da bu açıdan inceleniyor. Suçlunun da soruşturma sırasındaki bazı itirazlarını dikkate alarak Türkiye'den ek bazı bilgi ve belgeleri talep etti'' yanıtını verdi. 
     Türkiye'den istenen bilgi ve belgelerin gelmesinden sonra Çakıcı'nın yeniden hakim karşısına çıkacağını ve iade edilip edilmeyeceğine karar verileceğini belirten Forsthuber, duruşmanın kamuya açık yapılacağını söyledi. Viyana Eyalet Mahkemesi basın sözcüsü, duruşmanın kesin tarihini söylemenin güç olduğunu belirterek, ''Üç veya dört hafta sonra tekrar ararsanız bir şey kaçırmamış olursunuz'' diyerek, Çakıcı'nın iadesine ilişkin duruşmanın 3-4 hafta sonra ancak yapılabileceğini ima etti. 
     Adalet Bakanlığı tarafından hazırlanan Çakıcı'nın iade dosyası, 21 Temmuz günü Türkiye'nin Viyana Büyükelçiliği tarafından Avusturya Adalet Bakanlığı'na ulaştırılmak üzere Avusturya Dışişleri Bakanlığı'na teslim edilmişti. 
     
     ÇAKICI'NIN SİROZ OLDUĞU İDDİASI 
     Bu arada, Avusturya polisi tarafından 14 Temmuz günü yakalandıktan sonra Viyana Eyalet Mahkemesi'nin ''iade edilecek suçlular'' biriminde hücrede tutulan Alaattin Çakıcı'nın siroz olduğu da iddia edildi. 
     Viyana Eyalet Mahkemesi basın sözcüsü Friedrich Forsthuber, söz konusu iddiayla ilgili bir soru üzerine, ''Suçlunun sağlık durumuna ilişkin açıklama yapmaya yetkili değilim'' dedi. 
     
</TEXT>
</DOC>
