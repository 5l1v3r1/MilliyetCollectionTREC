<DOC>
<DOCNO> 265483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo05.html </URL>
<DATE> 2004/08/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Konyaspor'da Zafer Biryol sevinci... 
</HEADLINE>
<TEXT>

     Konyaspor'da, sakatlıktan sonra eski günlerine dönmesi beklenen golcü futbolcu Zafer Biryol'un Samsunspor maçında golle buluşması, camiada sevinç yarattı. 
     Konyaspor Kulübü Basın Sözcüsü Sefa Ortaç, ligin 3. haftasında Samsun'a 3 puan için gittiklerini, ancak deplasmanda alınan 1 puanın bile iyi bir sonuç olarak değerlendirilebileceğini söyledi. 
     Samsunspor'un iyi bir takım olduğunu ifade eden Ortaç, Konyaspor'un da rakip takım karşısında özellikle ikinci yarıda oynadığı futbolla gücünü ortaya koyduğunu kaydetti. 
     Takımın hazırlık çalışmalarına geç katılan ve ligin başlamasından bu yana gol atamayan Zafer Biryol'un, 3. haftada golle buluşmasının teknik heyet ve yönetimi sevindirdiğini belirten Ortaç, ''Oyuncunun kendine olan güveninin yerine gelmesi açısından bu gol büyük önem taşıyor. Zafer, üzerindeki gol atamama baskısını da bu golle atmış oldu. Gelecek haftalarda futbolcunun istediği performansa ulaşacağına inanıyorum'' dedi. 
     Ligin uzun bir maraton olduğunu belirten Ortaç, takımdaki eksikliklerin de en kısa sürede giderileceğini ve ilerleyen haftalarda takım kadrosunun tam olarak oturacağını sözlerine ekledi. 
     
</TEXT>
</DOC>
