<DOC>
<DOCNO> 278916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonspo01.html </URL>
<DATE> 2004/10/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Avrasya Maratonu'nda 100 bin kişi koştu 
</HEADLINE>
<TEXT>

     26. Kıtalararası Avrasya Maratonu koşuldu, maraton her yıl olduğu gibi bu yıl da yine renkli görüntülere sahne oldu. Maraton'da erkeklerde Kenyalı David Kıptanur, bayanlarda ise Rus Svetlana Demidenko birinci oldu. 
     Devlet Bakanı ve Başbakan Yardımcısı Mehmet Ali Şahin'in Boğaziçi Köprüsü gişelerinin 800 metre yukarısındaki park sahasının çıkışında verdiği startla sporcular kıyasıya bir mücadele içine girerken, erkeklerde Kenyalı David Kıptanur, 2.18.19'luk derecesiyle birinciliği elde etti. Kıptanur'un ardından Rus Konstantin Permitin, 2.18.25'lik derecesiyle ikinci ve Ukraynalı Yuriy Hychun ise 2.18.35'lik derecesiyle üçüncü oldu. 
     Bayanlarda ise Rus sporcular ilk üç sırada yer alarak, büyük bir başarıya imza attılar. 
     Svetlana Demidenko'nun 2.36.44'lük derecesiyle ilk sırada yer aldığı bayanlar yarışında, vatandaşlarından Zhanna Malkova, 2.39.36'lik derecesiyle ikinciliği ve Olga Glok da 2.42.25'lik derecesiyle üçüncülüğü elde etti. 
     Bu arada erkeklerde Türkiye adına en iyi dereceyi 2.24.50'lük derecesiyle sekizinci olan Ahmet Yavuz aldı. 
     
     15 KİLOMETRE YOL KOŞUSU'NDA TÜRK SPORCU ARZU BERK BİRİNCİ 

     26. Kıtalararası Avrasya Maratonu, İstanbul'da yapılırken, maraton kapsamında gerçekleştirilen 15 Kilometre Yol Koşusu'nda bayanlarda Türk sporcu Arzu Berk, erkeklerde ise Moldovalı Iaroslav Musinschi birinci oldu. 
     
     100 BİN KİŞİ KATILDI 

     26. Kıtalararası Avrasya Maratonu bünyesinde koşulan Halk Koşusu'na, yaklaşık 100 bin kişi katıldı. 
     Acıbadem Köprüsü altında Devlet Bakanı ve Başbakan Yardımcısı Mehmet Ali Şahin'in verdiği startla başlayan 8 kilometrelik koşuda sporcular, Boğaziçi Köprüsü üzerinden geçip, Mecidiyeköy otobüs durağı, Şişli Camii önünden Şişli, Osmanbey ve Harbiye'nin ardından Taksim Meydanı'nda yarışı tamamladılar. 
     Köprü güvenliği nedeniyle bu yıl da Halk Koşusu'nun 75 bin kişiyle sınırlı tutulmasına rağmen çok sayıda numara almamış vatandaş da koşuya katılınca sayı 100 bine yaklaştı. 
     Her yıl renkli görüntülere sahne olan Halk Koşusu'nda bu kez farklı kıyafetler dikkat çekmezken, sadece koşan vatandaşların genellikle tuttukları takımların formalarını giyerek koşuya katıldıkları görüldü. 
     
     ÇOLUK ÇOCUK KOŞUDALAR 

     Halk Koşusu'na 7 yaşından 80 yaşına kadar her yaşta insanın katıldı. 
     Bazı katılımcıların ellerinde çocuk arabaları olmak üzere bebekleriyle ailece koşuda yer almaları dikkat çekerken, türbanlı ve yaşlı bayanlar da koşuya katılıp güzel havada yürüyüş yaptılar. 
     Bazı kişiler, Boğaziçi Köprüsü'nün ortasında durup İstanbul manzarası seyrederken, bir vatandaş da çocuğuyla birlikte kafasında top sektirerek, köprüyü geçti. 
     Koşu öncesinde Tıpatıp Şov karakterleri Bülent Ersoy, Gülben ve Tarkan taklitleriyle katılanlara neşeli dakikalar yaşatırken, organizasyon komitesinden palyaço ve hacivat-karagöz kıyafetleri giymiş şovmenler, halkı eğlendirdi. 
     
     ŞAHİN, KÖPRÜ ORTASINDA DURDU 

     Beraberindekiler ve İstanbul Büyükşehir Belediye Başkanı Kadir Topbaş ile Boğaziçi Köprüsü'nü yürüyerek geçen Devlet Bakanı ve Başbakan Yardımcısı Mehmet Ali Şahin, köprü ortasında durarak, ''Şu anda Asya'dan Avrupa'ya geçiyoruz. Avrupa Birliği'ne de ilk adımı attık'' diye espri yaptı. 
     Koşu öncesi açıklamalarda bulunan Şahin, koşuya her geçen gün daha fazla vatandaşın katılmak istediğini belirterek, şunları söyledi 
     ''Ben önceki yıllarda da katılmaya çalıştım. İstanbullular bu organizasyona büyük bir ilgi gösteriyor. Bu çok sevindirici. Artık maraton uluslararası özellik kazandı. Başbakan Recep Tayyip Erdoğan ile bunu görüştük. Dünya çapında maratoncuların yarıştığı bir organizasyon haline getirirsek, birçok sporcu bunun özlemini çekecek. Koşuya genci yaşlısı katılmış. Spor halkımızı biraraya getiriyor. Bunu daha da geliştirmemiz, halka maletmemiz ve tabana yaymamız lazım.'' 
     
     AYRANA HÜCUM 

     Taksim'de sona eren yarışı tamamlayan sporcular, kendilerine dağıtılan ayrana adeta hücum etti. 
     Meydanda bekleyen kamyonlardan ayran alabilmek için adeta birbirleriyle bir kez daha yarışan vatandaşlar, daha sonra seyyar satıcılardan aldıkları simit ve sandviçlerle kahvaltı yaptılar. 
     Yarışı tamamlayan bütün sporculara tişört, sertifika ve madalya verildi. 
     Ayrıca meydana getirilen tankerlerden verilen sularla sporcular, ellerini ve yüzlerini yıkayıp, serinlediler. 
     Katılımcılar için meydana bir de seyyar tuvalet kuruldu. 
     
     PARAŞÜT GÖSTERİSİ 

     Türk Hava Kurumu'na THK bağlı Türkkuşu Özel Paraşüt Takımı, iki kıta arasında uçuş yapıp paraşütle atlayarak gösteri gerçekleştirdi. 
     THK paraşütçüleri, kanatlı tulumları ile paraşütlerini açarak uçuşlarını tamamladılar. 
     
     KAYIT PARALARI HAYIR KURUMUNA 

     Halk Koşusu'na katılan kişilerin kayıt için verdiği bağışlar, bu yıl da hayır kurumlarına aktarılacak. 
     Elde edilen gelir, Lösemili Hastalar ve Sokak Çocukları Derneği arasında paylaştırılacak. 
     Öte yandan, ip cambazları Boğaziçi Köprüsü'nün çıkışında gösteri yaptılar. 
     
</TEXT>
</DOC>
