<DOC>
<DOCNO> 255393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy12.html </URL>
<DATE> 2004/07/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gül CIA'in işkence iddialarının gerçekle ilgisi bulunmamaktadır 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Amerikan Haberalma Teşkilatı'nın CIA Türkiye'de işkence merkezi bulunduğuna dair iddiaların gerçekle ilişkisi bulunmadığını bildirdi. 
     CHP İzmir Milletvekili Kemal Anadol'un Başbakan Recep Tayyip Erdoğan'a yönelttiği yazılı soru önergesini yanıtlayan Abdullah Gül, bir basın organında New York Times Gazetesi'nde çıkan yazıya dayanılarak yayımlanan haberde, aralarında Türkiye'nin de bulunduğu bazı ülkelerde CIA'nın işkence merkezlerinin bulunduğu iddiasının yer aldığını anımsattı. Oysa söz konusu yazıda Türkiye'ye yönelik herhangi bir atıfta bulunulmadığını ifade eden Gül, şunları kaydetti 
     ''Türkiye, komşusu Irak'ta tutuklulara karşı yapılan ve dünya kamuoyuna yansıyan insanlık dışı muamele ve işkence olayları karşısında uluslararası toplumun infialine ortak olmuş ve Hükümet olarak bu olayları kınamıştır. 25 Mayıs 2004 tarihinde TBMM Genel Kurulu'nda yapmış olduğum konuşmada da belirttiğim gibi, söz konusu olaylar uluslararası insani hukuka ve evrensel değerlerle hiçbir şekilde bağdaşmamakta olup, hafızalardan kolayca silinmeyecek izler bırakmıştır. 
     ABD Yönetimi, bu olayların üzerine giderek, sorumluları ortaya çıkarmayı ve cezalandırmayı vaat etmiştir. Uluslararası kamuoyu önünde üstlenilen bu taahhütlerin en kısa zamanda sonuç vermesini ve adaletin yerini bulmasını beklemekteyiz.'' Abdullah Gül, ''Koalisyon güçlerinin Irak halkına yaptığı insanlık dışı uygulamaların parçası olmamak amacıyla, hükümetinizin uyguladığı Irak politikasını gözden geçirmeyi düşünüyor musunuz '' şeklindeki soruya da şu yanıtı verdi 
     ''Bulunduğu coğrafyada barış, istikrar ve güvenliğin tesisini hedefleyen bir dış politika izleyen ülkemiz, bu bağlamda, komşusu Irak'taki gelişmelere özel bir önem atfetmektedir. Türkiye, Irak'ın toprak bütünlüğü ve siyasi birliğini korumuş, tüm vatandaşlarının eşitliğini, hak ve hukukunu gözeten, komşularıyla barışık ve müreffeh bir ülke olarak uluslararası toplumla yeniden bütünleşmesini arzulamakta olup, egemenliğin Irak halkına devri ve bu ülkenin yeniden yapılanması sürecine kuvvetle destek olmaya devam edecektir.'' 
     
</TEXT>
</DOC>
