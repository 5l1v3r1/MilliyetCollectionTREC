<DOC>
<DOCNO> 279609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/siyaset/asiy.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakere tarihi 26 Nisan 2005' 
</HEADLINE>
<TEXT>


Yılbaşında AB Dönem Başkanı olacak Lüksemburg, 26 Nisan 2005'te Ankara'yla müzakerelere başlanmasını önerecek 

Utku Çakırözer - Ankara 


Brüksel'de 17 Aralık'ta yapılacak AB zirvesinde Türkiye ile müzakerelere başlanması kararının alınması durumunda, müzakerelerin 2005'in ilk yarısında, büyük olasılıkla Ortaklık Konseyi'nin toplanacağı 26 Nisan 2005'te resmen başlayabileceği belirtildi. 
AB Dönem Başkanlığı'nı yılbaşında üstlenmeye hazırlanan Lüksemburg'un, Ankara'yla müzakerelere resmen başlandığının 26 Nisan'da yapılacak Türkiye - AB Ortaklık Komisyonu toplantısında açıklanmasını önerdiği öğrenildi. Ankara'daki AB kaynaklarından edinilen bilgilere göre, İlerleme Raporu'nun açıklanmasının ardından AB Konseyi'ne başvuran Lüksemburg'un önerisi, 17 Aralık zirvesinin en önemli tartışma konusu olacak. AB, Türkiye ile müzakerelerin hangi tarihte başlayacağına ilişkin kararını, ya AB zirvesinde ya ortaklık komisyonunda ya da hükümetlerarası konferansta verebilecek. 

Lozan kabul edilemez 
İlerleme Raporu'nun yayımlanmasından sonra başlayan "Kürtler ve Aleviler azınlık mı, değil mi " tartışmasına ilişkin açıklama yapan üst düzey bir Avrupalı yetkili de, Türkiye'nin Lozan Antlaşması'na dayandırdığı azınlık tanımını kabul etmelerinin mümkün olmadığını belirtti. 
Yetkili, "Bu problem büyümeden Türkiye azınlık tanımı konusunda AB ile masaya oturmalı" uyarısını yaptı. Avrupalı yetkili şunları kaydetti 
"Tanım konusunda biz de sıkıntı çekiyoruz. AGİT senedindeki azınlık tanımı en fazla kabul gören tanım. Orada 'sayıları bir ülkenin vatandaşlarının yüzde 50'sinden az olan dil, etnik köken ve kültürel alanda kendilerini çoğunluktan farklı bir kimlik olarak gören gruplar' azınlık olarak niteleniyor. Ancak bu Türkiye'nin tutumuna çok yardımcı gözükmüyor. Lozan, AB müktesebatının bir parçası değil ve olmayacak. Türkiye'nin buna getirdiği kısıtlayıcı yorum da tüm problemlerin kaynağı. Asıl talebimiz, Türkiye'de yaşayan herkesin eşit muamele görmesi." 


</TEXT>
</DOC>
