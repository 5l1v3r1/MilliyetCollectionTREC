<DOC>
<DOCNO> 268880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonyas11.html </URL>
<DATE> 2004/09/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
'Kocama sorayım, cevap vererim' 
</HEADLINE>
<TEXT>

     Türk Kadınları Birliği Amasya Şube Başkanı Ayşe Tozanlı, kadınlara yönelik düzenledikleri anketlere cevap almakta zorlandıklarını belirterek, ''Kadınlar, eşlerine veya kayınvalidelerine danışmadan sorularımızı cevaplamaktan kaçınıyorlar dedi. 
     Tozanlı, Amasya kadınlarını tanımak amacıyla başlattıkları anket çalışmalarında, özellikle kenar mahallelerdeki kadınların kendilerini ilgilendiren anket sorularına, eşlerine danışmadan cevap vermek istemediklerini söyledi. 
     Anket çalışmasını 1 haftadır sürdürdüklerini belirten Ayşe Tozanlı, şöyle konuştu 
     ''Kadınlarımızın, özgürlüklerinin farkında olmadıklarını gördük. Eşlerine veya kayınvalidelerine danışmadan sorularımızı cevaplamaktan kaçınıyorlar. Bu durum çok üzücü. Fakat buna rağmen biz çalışmalarımızı bıkmadan sürdürüp onları bilinçlendirerek, toplumda daha yararlı bir hale gelmeleri için çalışacağız.'' Amaçlarının öncelikle Amasya'daki kadın profilini ortaya koymak olduğunu kaydeden Tozanlı, ''Kente göç etmiş olan bu insanlarımızın çogu, buradaki yaşamlarından memnun değiller. Çünkü köy yaşantılarında belki çok çalışmaktaydılar, fakat üretime katkı sağladıkları için evde konuşma ve dinlenme hakkına sahiptiler. Ama kentte eşlerinin zor iş bulduğu bir ortamda kendilerini sadece tüketici olarak görmeleri, kadınlarımızı tedirgin etmiş ve gelecek korkusuna yol açmış'' dedi. 
     Tozanlı, birlik olarak kadınların eğitim ve beceri seviyelerine göre iş bulma, aile ekonomilerine katkıda bulunma ve sorunlarında yanlarında olma güvencesi vererek çalışmalarını sürdürdüklerini de söyledi. 
     
</TEXT>
</DOC>
