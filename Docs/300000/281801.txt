<DOC>
<DOCNO> 281801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun23.html </URL>
<DATE> 2004/10/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Taliban'ın zirvesinde çatlak 
</HEADLINE>
<TEXT>

     Taliban lideri Molla Muhammed Ömer'in, Afganistan'daki devlet başkanlığı seçimlerinin engellenememesi üzerine komutanlarıyla arasında ciddi sorunlar olduğu bildirildi. 
     Amerikalı ordu sözcüsü Binbaşı Scott Nelson, Afganistan ile Pakistan'dan gelen istihbarat bilgileri doğrultusunda, Molla Ömer ile komutanları arasında uyuşmazlıklar bulunduğunun belirlendiğini söyledi. 
     Molla Ömer'in nerede saklandığını bilmediklerini belirten Nelson, Ömer'in, sakin geçen devlet başkanlığı seçimlerini engellemekte etkisiz kalması üzerine Taliban içinde moral kaybı ve hoşnutsuzluk olduğunu kaydetti. 
     Nelson, Molla Ömer'in, halen Afganistan ve Pakistan'daki Taliban operasyonlarını planladığına dair izler bulunduğunu ifade etti. 
     ABD'nin öncülük ettiği kuvvetlerin 2001'de Afganistan'ı işgalinden ve Taliban yönetimini devirmesinden bu yana saklanan Molla Ömer'in nerede olduğu bilinmiyor. 
     
</TEXT>
</DOC>
