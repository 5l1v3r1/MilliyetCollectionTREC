<DOC>
<DOCNO> 258615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/dunya/adun.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyaya dönüş' atağı 
</HEADLINE>
<TEXT>


ABD'nin Bush yönetimiyle yıpranan saygınlığını ve inandırıcılığını yeniden kazanma hedefi, John F. Kerry'yi Beyaz Saray'a aday göstermek için Boston'da toplanan Demokratik Parti Kurultayı'na damgasını vurdu 

Yasemin Çongar Boston 


ABD'nin Bush yönetiminde yıpranan ittifak ilişkilerini ve uluslararası kamuoyundaki imajını düzeltme hedefi, Demokratların 2 Kasım başkanlık seçimlerine yönelik temel sloganlarından biri haline geldi. 
Senatör John Kerry ve John Edwards'ı, Bush - Cheney ikilisine karşı Beyaz Saray'a resmen aday göstermek için toplanan Demokratik Parti Kurultayı'na, Irak başta olmak üzere, Bush yönetiminin "dünya ile arasını açan konular" damgasını vurdu. Kurultayın ilk gününde açıklanan Seçim Platformu'nun yanı sıra, eski başkanlar Bill Clinton ve Jimmy Carter ve eski Başkan Yardımcısı ve 2000 seçimlerini Bush'a karşı kaybeden Al Gore'un, kurultay delegelerini coşturan konuşmalarında da, "ABD'nin uluslararası saygınlığını yeniden kazanması için yeni bir başkan şart" mesajı ön plana çıktı. 
Demokratların, sandığa giderken iç ve dış politika, ulusal güvenlik ve ekonomi konularındaki temel hedeflerini ortaya koyan Seçim Platformu, "Yurtta güçlü, dünyada saygın" başlığını taşıyor. 

'Korkutmadan, dinleyerek' 
Boston'da önceki gün başlayan ve perşembe akşamına dek sürecek olan kurultayda, delegeler tarafından onaylanması beklenen Platform belgesi, ABD'nin dünyadaki rolüne ve itibarına ayırdığı yer bakımından geçmişteki bütün seçim programlarından ayrılıyor. 
Başkan Bush'a yönelik temel eleştirilerinden birini, "İttifaklarımız yıprandı, güvenilirliğimizden kuşkulanılır oldu" diye özetleyen Platform, "Bush yönetimi, ABD'nin yüzyılı aşkın dünya liderliğine sırtını çevirdi ve dünyanın ne düşündüğünü önemsemeyen bir politika izlemeye başladı. Diplomatik yolları tüketmeden aceleyle kuvvete başvuruyorlar. İkna etmektense zorbalık yapıyorlar. Takım kurabilecekken tek başına davranıyorlar" ifadesine yer verdi. Belgede bu yaklaşımın alternatifi ise, "John Kerry, John Edwards ve Demokratik Parti daha iyi, daha güçlü bir Amerika'ya inanıyor. Bu Amerika, kendisinden korkulan değil saygı duyulan bir Amerika başkalarını dinleyen ve liderlik eden bir Amerika" diye tanımlandı. 


</TEXT>
</DOC>
