<DOC>
<DOCNO> 283620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/siyaset/asiy.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac ikna oldu 
</HEADLINE>
<TEXT>


Schröder, Erdoğan'ın da katılacağı üçlü zirve öncesi görüştüğü, Fransa Cumhurbaşkanı'nı Türkiye'nin üyeliği konusunda ikna etti. Chirac, "Tüm kalbimle istediğim müzakereler 2005'te başlayabilir" dedi 

MEHMET AKTAN, MÜNİR BAĞRIAÇIK, ÇİĞDEM BAĞRIAÇIK 


AB'nin tarihi kararını vereceği 17 Aralık'tan önceki en önemli zirve dün Berlin'de gerçekleşti. Türkiye'ye tam destek veren Almanya Başbakanı Gerhard Schröder ile Başbakan Recep Tayyip Erdoğan'ın ikna çabaları sonuç verdi. Türkiye'nin AB'ye tam üyeliğine yeşil ışık yakan Fransa Cumhurbaşkanı Jacgues Chirac, "Türkiye'nin AB'ye üye olması, hem Türkiye'nin hem de Avrupa'nın yararınadır. Türkiye ile üyelik müzakerelerine 2005'te başlanabilir" dedi. 
Berlin'deki tarihi üçlü zirveden önce Schröder ve Chirac'ın düzenlediği ortak basın toplantısında yine Türkiye gündeme geldi. Schröder, "AB'nin, 17 Aralık'ta alacağı kararla Türkiye ile sadece tam üyelik hedefiyle müzakerelere başlamasından yanayız ve bu konuda Chirac'la hemfikiriz" açıklamasını yaptı. Chirac da bunu doğrulayarak Türkiye ile müzakeleri tüm kalbiyle istediğini ifade etti. 

'Polemiği bırakalım' 
Müzakerelere 2005'te başlanabileceğini, Türkiye'nin de yapması gereken çok işler olduğunu kaydeden Chirac, "Polemik bir şey kazandırmaz. 10 - 15 yıl sonra tam üyelik aktüelleşince Fransızlar yine referandum isteyebilir. Ancak konu o zaman şimdiki gibi hassas olmaz. Şimdi çok spekülasyon yapılıyor" diye konuştu. 
Türkiye ile müzakerelerin kendilerinin de beklediği gibi geçeceğine garanti veremeyeceğini dile getiren Chirac, "Belki Türkiye, şartları yerine getirmezse bu işten vazgeçer veya bir formül bulunur. Arzumuz, iyi bir sonuca varılması" şeklinde konuştu. Her iki politikacı da, 17 Aralık'ta verilecek kararın, AB Komisyonu'nun tavsiyesi doğrultusunda alınacağını dile getirdi. 
İki lider daha sonra Başbakanlık kapısında Erdoğan'ı samimi şekilde karşıladı. 1 saat süren görüşmeden sonra, THY için 36 adet Airbus yolcu uçağı satın alınmasıyla ilgili anlaşmanın imza töreni yapıldı. 

Erdoğan'ın yüzü güldü 
Törenden sonra neşeli görülen Erdoğan, gazetecilerin zirveyle ilgili sorusu üzerine, "Yüzümden anlaşılmıyor mu " diye cevap verdi. Gazetecilerle Erdoğan arasında şu diyalog geçti 
- "Zirvede ne konuştunuz " 
- "Yüz hatlarımızdan ne olduğunu anlamadınız mı " 
- "Belli oluyor efendim." 
- "Eh işte öyle." 
- "Siz gazeteciler bunu anlarsınız, bu konularda sizin kabiliyetinize hayranım." 
- "Efendim, zaten Schröder ve Chirac'a, basın toplantısında gazeteciler hep Türkiye'yi sordu." 
- "Evet bize, 'Zaten biz ikimiz gerekli açıklamayı yaptık' dediler. Sorularla köşeye sıkıştırmışsınız. Yani siz bizim işimizi kolaylaştırdınız." Erdoğan, daha sonra Schröder'in verdiği akşam yemeğine katıldı. 

Toplantı programda yok 

Erdoğan - Schröder - Chirac'ın basın açıklaması yapacağı, ancak Fransızların isteği üzerine programdan çıkarıldığı yönündeki haberler tartışma yarattı. Fransa'nın Berlin Büyükelçiliği, programa göre üç liderin önce foto muhabirlerine poz verip sonra baş başa görüşmelerinin, daha sonra Airbus imza töreninde tekrar foto muhabirlerinin önüne çıkmalarının planlandığını, törenden sonra da Fransız heyetinin hemen Paris'e uçacağını kaydetti. 
Alman Basın Enformasyon Dairesi yetkilileri de, programda böyle bir basın toplantısının öngörülmediğini belirtti. Diplomatik çevrelerse, üçlü basın toplantısının uzun süre önce söz konusu olduğunu, ancak Fransızların etkisiyle "zaman olmadığı gerekçesiyle" son anda vazgeçildiğini ifade etti. Olası toplantıda Chirac'ın zor duruma düşürülmesi endişesinin, böyle bir karar alınmasında rol oynamış olabileceği öne sürüldü. 

Airbus'ta imzalar tamam 

Airbus imza törenine, liderlerin yanı sıra Fransa Başbakanı Jean - Pierre Raffarin, Dışişleri Bakanı Abdullah Gül, Maliye Bakanı Kemal Unakıtan, THY Yönetim Kurulu Başkanı Candan Karlıtekin ve Airbus Başkanı Noel Forgeard katıldı. 

Schröder, Türkiye'ye 3 garanti verdi 

MÜNİR BAĞRIAÇIK 

Almanya Başbakanı Schröder, Erdoğan onuruna Tarihi Adlon Oteli'nde verdiği akşam yemeğinde Türkiye'ye 3 garanti verdi. Schröder, Türkiye ile üyelik müzakerelerinin 2005'te mutlaka başlayacağını, hedefin tam üyelik olduğunu ve müzakere sürecinde Türkiye'ye diğer ülkelerden farklı bir yöntem ve şartın uygulanmayacağı garantisi verdi. Schröder, konuşmasını şöyle sürdürdü "Türkiye üstüne düşeni yaptı. Şimdi sıra bizde. Türkiye'nin üyeliğini net olarak destekledik. 17 Aralık'ta hükümetler olarak 'evet' diyeceğiz. Müzakereler de 2005'te başlayacak. Müzakereler tam üyelik için yapılır. Ara yol yoktur. Pazarlık yöntemi de kesinlikle diğerlerinden farklı olmayacaktır." 

Başbakan'dan Roth'a teşekkür ve sitem 

Başbakan Recep Tayyip Erdoğan, Yeşiller Eşbaşkanları Claudia Roth ve Rainherd Bütikhofer'le de bir araya geldi. Erdoğan, Alman tarafının isteği üzerine gerçekleşen görüşmede Yeşiller'e Türkiye'ye katkıları nedeniyle teşekkür ederken, referandum rahatsızlığını da şu sözlerle dile getirdi "Oyunun kuralları bellidir. Gümrük Birliği'nde, 1998'de, Helsinki'de kurallar konuldu. Maç başladıktan sonra değiştirilmez. Olmayan kriterleri ilave etmek, maç sürerken kural değiştirmeye benzer." Roth da 1 Haziran'da Türkiye'ye gelecek Yeşiller'in Ankara, İstanbul'un yanı sıra Diyarbakır ve Şırnak'a gideceğini kaydetti. Başbakan Erdoğan da "Memnuniyetle ağırlamak isteriz" karşılığını verdi. 

'22 aylık iktidar Erdoğan'ı yordu' 

DIŞ HABERLER SERVİSİ 

İngiliz The Guardian gazetesi, eski futbolcu olarak nitelendirdiği Başbakan Erdoğan'ın 22 aylık iktidar döneminde yorulduğunu yazdı. Gazete, Erdoğan'ın yoğun çalışma temposundan dolayı günde sadece 6 saat uyuyabildiğini, gözlerinin altının şiş ve yorgun göründüğünü kaydetti. Gazete, Erdoğan'la yaptığı röportajı dün yayımladı. Erdoğan'ın, işkenceye tolerans gösterilmeyeceği yolundaki sözlerini ön plana çıkaran gazete, Başbakan'ın, "İşkenceyi biliyorum. Bu konuda bedel ödedim. Geçen 2 yıl boyunca AB ile uyum yasalarını çıkarmaya bir saniye bile ara vermedik. 5 yıl öncesine kadar bu değişimler Türkiye'de kabul edilemezdi, hatta düşünülemezdi bile" sözlerine yer verdi. 


</TEXT>
</DOC>
