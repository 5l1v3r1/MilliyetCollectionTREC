<DOC>
<DOCNO> 254757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun43.html </URL>
<DATE> 2004/07/12/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
İngiltere'deki ABD öğrencileri Bush'u eleştirdiler 
</HEADLINE>
<TEXT>

     İngiltere'de okuyan 200'ü aşkın Amerikalı öğrenci, ABD Başkanı George Bush'un dış politikalarından şikayetçi olunan bir açık mektubu imzaladı. 
     Öğrencilerin ABD'deki aileleri tarafından yazılan ve Win Back Respect Saygıyı Geri Kazan adlı örgütün yayınladığı açık mektupta, Bush'un sevilmeyen dış politikalarıyla yurtdışında okuyan Amerikan vatandaşlarının güvenliğini tehlikeye attığı ve bunun ABD ile dünyanın geri kalanı arasında gittikçe büyüyen bir uçuruma yol açtığı uyarısında bulunuldu. 
     Mektupta, Amerikalı öğrencilerin, ülkelerinin gücünün kötüye kullanıldığına ilişkin suçlamalara karşı ABD'yi savunmakta güçlük çektiği bildirildi ve ''Her gün Amerikan kibiri algılamasını güçlendiren kararların, ABD'nin güvenlik hedefleriyle ülke içi ve dışında yaşayan vatandaşlarımızın güvenliğini güçlendirmekten ziyade baltaladığına tanık oluyoruz'' ifadesi kullanıldı. 
     Mektupta, ABD'nin terörle mücadelede sürdürdüğü kötü politikalar diğer ülkeleri dinlememek ve onlarla birlikte çalışmamak, istihbaratı saptırmak, diğer seçeneklere başvurmadan savaş peşine düşmek, Cenevre Konvansiyonu'ndan yan çizmek ve insan haklarını ihlal etmek olarak sıralandı. 
     Açık mektuba imza atan öğrenciler arasında, Demokrat, Cumhuriyetçi ve bağımsız seçmenlerle 2000 seçimlerinde George Bush'a oy verenlerin bulunduğu belirtildi. 
     
</TEXT>
</DOC>
