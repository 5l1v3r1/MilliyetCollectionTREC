<DOC>
<DOCNO> 277167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko36.html </URL>
<DATE> 2004/10/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Prof Sapir Çıkacak karar, müzakerelerin başlatılması yönünde olacak 
</HEADLINE>
<TEXT>

     AB Komisyonu Başkanı Romano Prodi'nin ekonomi danışmanı Prof. Andre Sapir, Avrupa Komisyonu'nun 6 Ekim Çarşamba günü açıklayacağı kararın, müzakerelerin başlatılması yönünde olacağı görüşünü dile getirerek, ''Aralık ayında Konsey de olumlu karar verirse bence müzakereler 2005'de başlayacaktır'' dedi. 
     TÜSİAD-Koç Üniversitesi Ekonomik Araştırmalar Forumu'nun ilk toplantısına konuk olarak katılan Prof. Sapir, ''AB'de Büyümenin Ekonomik Gündemi'' başlıklı bir konuşma yaptı. 
     AB'nin 20 yılda 25 üye ülkeye ulaştığını bildiren Prof. Sapir, ancak bu 20 yılda büyüme performansının geride kaldığını, gerekli düzeyde gerçekleşmediğini kaydetti. 
     ''Çok şey yaptık ama sonuçlarını büyüme olarak görmedik'' diyen Prof. Sapir, üye sayısı arttıkça gelir farklılığı uçurumunun da fazlalaştığını söyledi. 
     AB'de kaydedilen düşük büyümenin 3 önemli etkenini, nüfusun gittikçe yaşlanması, küreselleşme ve teknolojik değişim olarak sıralayan Prof. Sapir, AB'nin önde gelen büyük ülkelerinin değişen ortama ayak uyduramadığını vurguladı. 
     Prof. Andre Sapir, ekonomik ve sosyal reformları kombine eden bir program olan ve 2000 yılında başlatılan Lizbon Stratejisi'nin de beklenen sonucu henüz vermediğini, ekonomik büyümede bir hızlanmanın görülmediğini belirterek, ''Büyüme 1 no'lu öncelik'' dedi. 
     Sapir, son 10 ülkenin katılımıyla gelir farklılığındaki uçurumun daha da fazlalaştığını dile getirdi. 
     ''AB, son 20 yılda ekonomik politikalarını derinleştirdi, entegrasyon üst seviyeye çıktı, üye sayısı 25'e yükseldi. Bunu devam ettirebilir miyiz, farklılaştırmaya mı gitmeliyiz '' sorusunu yönelten Prof. Sapir, Türkiye'ye ilişkin olarak da şunları söyledi 
     ''Çarşamba günü alınacak karar, tabi ki müzakerelerin başlatılması yönünde olacak. Aralık ayında Konsey de olumlu karar verirse bence müzakereler 2005'de başlayacaktır ve belli bir süre devam edecektir.'' Yeni üyelere bakıldığında, Türkiye'nin kaybedeceği yüzde 5 büyümenin oldukça makul bir rakam olduğunu belirten Prof. Sapir, büyüme konusunun Türkiye açısından olduğu kadar, AB için de önemli olduğunu vurguladı. 
     Sapir, Türkiye'nin büyümede kaydedeceği başarının, müzakereyi olumlu yönde etkileyeceğine dikkati çekti. 
     
</TEXT>
</DOC>
