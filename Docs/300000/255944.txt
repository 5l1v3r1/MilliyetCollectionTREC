<DOC>
<DOCNO> 255944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur01.html </URL>
<DATE> 2004/07/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İlaca yüzde 10 zam gündemde... 
</HEADLINE>
<TEXT>

     Sağlık Bakanlığı, ithal ilaca "kur ayarlaması" yapacak. 
     İlaç Kararnamesi'ne göre 15 Haziran'dan itibaren ithal ilaçta yüzde 1 ila yüzde 75 oranında indirim yapan Sağlık Bakanlığı, ilaca yüzde 10 oranında zam yapmaya hazırlanıyor. 
     
     KUR FARKI YANSIYACAK 

     14 Nisan 2004 tarihli döviz kurunu Euro baz ve Avrupa'nın en ucuz ilacını gözönüne alarak ithal ilaç fiyatlarında 15 Haziran 2004 tarihinde indirim yapan Sağlık Bakanlığı, Kararnamedeki, "Döviz kurundaki yüzde 5'lik artışın ilaç fiyatına yansıtılmasını" öngören madde uyarınca ithal ilaç fiyatlarında tekrar düzenleme yapacak. Merkez Bankası rakamlarına göre, 14 Nisan 2004 tarihli döviz kuru Euro 1 milyon 604 bin iken, 15 Temmuz tarihli döviz kuru Euro 1 milyon 765 bin lira oldu. Bakanlık, 15 Haziran'da yürürlüğe giren ilaçtaki indirimi 14 Nisan tarihli döviz kurunu baz alarak hesapladığı için yeni ilaç fiyatlarını 14 Nisan -15 Temmuz tarihli döviz kurundaki farkı hesaplayarak yapacak. Buna göre, dövizdeki yüzde 10'luk kur farkı ithal ilaç fiyatlarına yansıtılacak. 
     ANKA'nın edindiği bilgiye göre, ilaç firmaları kur farkının ithal ilaca yansıtılması için Sağlık Bakanlığı'na başvurdu. 
     Bakanlık ise İlaç Fiyatlandırma Komisyonu'nu gelecek hafta toplayarak, yeni ilaç fiyatlarını belirleyecek. 
     Komisyonun, yüzde 10'luk kur farkını ithal ilaca yansıtması bekleniyor. 

ANKA 
     
</TEXT>
</DOC>
