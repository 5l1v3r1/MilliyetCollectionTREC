<DOC>
<DOCNO> 272896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun33.html </URL>
<DATE> 2004/09/18/ </DATE>
<TIME> 23.08 </TIME>
<AUTHOR>  </AUTHOR>
<HEADLINE>
Bağdat'ta bomba yüklü araç infilak etti 2 asker öldü, 8 yaralı 
</HEADLINE>
<TEXT>

     Irak'ın başkenti Bağdat'ta bomba yüklü bir aracın infilak etmesi sonucu 2 Amerikan askerinin öldüğü, 8'inin yaralandığı bildirildi. 
     Amerikan ordusundan yapılan açıklamada, aracın, askerlerin Bağdat'ı uluslararası havaalanına bağlayan anayol üzerinde daha önce bombalı bir başka araçla düzenlenen bir saldırının olduğu bölgeye gittikleri sırada infilak ettiği belirtildi. 
     Açıklamada, önceki saldırıda da 3 Amerikan askerinin yaralandığı kaydedildi. 
     Görgü tanıkları, patlamanın bir üst geçit yakınlarında olduğunu ve Amerikan birliklerinin bölgeyi kordon altına aldığını söylediler. 
     
     SALDIRIYI EZZERKAVİ'NİN TEVHİD VE CİHAD GRUBU ÜSTLENDİ 

     Irak'ın başkenti Bağdat'ta bomba yüklü araçla düzenlenen, 2 Amerikan askerinin öldüğü, 8'inin yaralandığı saldırıyı Ürdünlü terörist Ebu Musab Ezzerkavi'ye bağlı Tevhid ve Cihad Grubu'nun askeri kanadının üstlendiği belirtildi. 
     Doğruluğu henüz kanıtlanmayan açıklamanın, bu tür örgütler tarafından sıkça kullanılan bir internet sitesinde yayımlandığı bildirildi. 
     Bomba yüklü araç, Amerikan askerlerinin Bağdat'ı uluslararası havaalanına bağlayan anayol üzerinde daha önce düzenlenen bir başka saldırının olduğu bölgeye gittikleri sırada infilak etmişti. 
     
</TEXT>
</DOC>
