<DOC>
<DOCNO> 264299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/ygokce.html </URL>
<DATE> 2004/08/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
G.Saray 10'u arıyor 
</HEADLINE>
<TEXT>


Kristal ayna çatladı. Hayaller değil, gerçekler ortaya çıktı. Galatasaray'ın yüzüncü yılındaki coşkusunu tehdit eden en önemli noksan, Gaziantep'te gözlerin önüne serildi 
Galatasaray'da 10 numara yok 
Elbette bu yıl 10 numaralı formayı giyecek olan ümit Karan alınmamalı bu cümleden. 
Galatasaray'da 10 numaralı forma var, sahibi de var... Ben sadece "10 numara yok " diyorum. 
Evet, 10 numara yok... Hem saha içinde, kadroda yok... Hem de kulübede, kenar yönetiminde yok. 
Benim 10 numaradan kastım, Galatasaray'da liderliği üstlenecek kişidir... 
Artık hangi oyunu oynuyorlar, hangi taktiği uyguluyorlar ise, saha dışında düşündüklerini gerçeğe dönüştürecek lider oyuncu, maalesef yok Galatasaray'da. 
Haftalardır lider oyuncu yokluğunun önemli olmadığını düşünüyordum. 100. yıl sinerjisi, eski tüfekler Bülent Korkmaz, Hakan şükür ve arkadaşları ile Georghe Hagi'nin akıl ve duygu beraberliğinin, yenilerle oluşturulacak takımdaşlık duygusunun bu açığı kapatacağına inanıyordum. 
Gaziantepspor karşısındaki Galatasaray, fena halde yanıldığımı ortaya koydu. 

Conceiçao lider değil 
Ne Conceiçao, ne Ergün, ne de Hakan şükür... Hayır, hiçbiri lider oyuncu değildi. Coceiçao, Real Madrid'in tıpkı Baliç örneğindeki gibi bol parayla alıp yararlanmadığı, vitrine kiralık olarak koyup sözleşme süresinin sonuna kadar kulüpten de takımdan da uzakta tuttuğu bir hayal kırıklığı kahramanı idi... Galatasaray Başkanı'nın saatlerce kapısında bekleyip razı ettiği Real Madrid, bu sözleşme ağırlığından kurtulup rahat bir nefes almıştı da, bu transferin asıl rahat ettirmesi gereken taraf - Galatasaray - henüz rahatlayamamıştı. Aldığı topları hep yatay kullanan, kaleye dönük tek şutuyla da havada leylek kovalayan, aldığı topla hücuma dönük bir yaratıcılık sergileyemeyen Conceiçao, asla aranan lider değildi. 
Saha içindekiler "Benden lider olmaz" mesajını verirken, saha dışında, kadro dışında bekleyenleri de düşündüm... Ayhan'dan lider olmazdı, Volkan ve Saidou da Galatasaray'a yararlı olabilecek iyi oyunculardı mutlaka. Ama onlar da lider değillerdi. Bırakın liderliği, Hagi'nin güvenini ve onayını kazandıkları da söylenemezdi daha... 

Narsisizm örneği 
Evet Galatasaray'da 10 numara yok... 
Yine de bu boşluğun, kenar yönetimle doldurulabileceğini düşünebiliriz... Saha içindeki en iyi 10 numaralardan biri olarak unutulmaz bir kariyerin sahibi olan Hagi, gerçek bir oyun lideri olarak tarihe geçen Hagi, gördüğüm o ki, kulübeden yapabileceği liderlik katkısı bakımından da yeterli değil 
Acı olan şu hem saha içinde, hem de takım içinde bir 10 numarası yok Galatasaray'ın... 
Antrenörlük kariyerini, eline geçen pırlanta fırsatları hor kullanarak harcayan Hagi, görülen o ki, Galatasaray'da niyet ve anlayışını değiştirmemiş... Kendi bildiğinin en doğrusu olduğuna inanıyor... Hiç kimseyi dinlemiyor, eleştirileri asla dikkate almıyor. Tam anlamıyla uzlaşmaz bir narsisizm örneği sergiliyor. 
Liderlerin başarısını tehdit eden en önemli arızayı gösteriyor. Hagi kimseye güvenmiyor... Demek ki kendine de güvenmiyor. 
Galatasaray yönetimi bir 10 numara bulmak zorunda... 
Ya saha içinde... Ya da saha kenarında 

Futbol her şeydir ama... 

Günlerdir tüylerim ürpererek izliyorum o reklamı... Bir gündelik spor gazetemiz, o kısa reklam filminde sürekli olarak şu mesajı yayınlıyor "Futbol bir oyun değildir, ölüm kalım meselesidir " 
Tanrı aşkına yapmayın arkadaşlar... Evet, Simon Kuper doğru söyledi, doğru yazdı Futbol asla sadece futbol değildir... Futbol hem bir oyun, hem bir gösteri, hem bir iş, hem bir sanat, hem de bir endüstridir... 
Kabul... Sadece futbol değildir, hayatın her yönüyle yansımasıdır ama, hayat da sadece futbol değildir... 
Hele "ölüm kalım meselesi" ... Asla... 
Yapmayın, bu kadar abartmayın... Yüreğimi daraltmayın 

Haydi Ersun Hoca 

Haftalık lig tartışmalarından azade, bir milli maçımız var bugün. Yabancı katkılarından arınmış Türk futbolunun kendi gerçeğini daha iyi görebileceğimiz Belarus maçı için Denizli'deyiz.. 
Ersun Yanal, yine eski tüfeklere ağırlık veren bir kadro seçimiyle bazı dostlarımızı şaşırttı. Onun, eski yıldızlarla yenileri bir arada kaynaştırarak, yepyeni bir kimya oluşturacağını düşünüyorum. 
Belarus maçında yine de kendi damgasını sahaya vurmalı. Vizyonunu, Dünya Kupası elemelerinde sergileyeceği oyununu hissedilir biçimde göstermeli bize... 
Yeni bir şeyler vererek, yeni bir şeyler anlatarak... 
Ersun Yanal'a inanıyorum... Milli Takım'ın yeni oyun anlayışını merakla bekliyorum. 

Yavaş yavaş yarışın sonu 

Mineral ve vitamin içeren bir spor içeceğinin reklamı da özellikle şu olimpik günlerde beni oldukça güldürüyor... 
10 bin metrede bir final mücadelesi... Dış ses aynen şöyle başlıyor reklama 
"Atletler yavaş yavaş bitiş çizgisine yaklaşıyor..." 
Canını dişine takmış, kronometreye karşı son hızla savaşan o atletler için lafa böyle yavaş yavaş girersen, ben sana ne diyeyim şimdi a benim metin yazarım 

Potada alternatif 

Lütfi Arıboğan, Ülker'deki sportif genel müdürlük görevinden istifa etti. çok anlamlı ve soylu bir davranış örneği bu. Spor dünyasında kendine yeni bir yön çizerken, hem daha özgür, hem de daha etik bir pozisyona geçti. Ülker'le bağlarını çözdü. 
Arıboğan'ı tanıyanlar, bu kararının pek de sürpriz sayılamayacağını söylüyorlar. 
Lütfi Arıboğan, tıpkı futbolda olduğu gibi, basketbolun da yorucu tartışma ortamından kurtulması, arınması, kendini yeniden yapılandırması gibi gereksinimlerden yola çıkarak Türkiye Basketbol Federasyonu Başkanlığı'na aday olmaya hazırlanıyor. 
Her şeyden önce demokrasinin gereği olarak böyle bir alternatife gereksinimi var Türk basketbolunun. 
Kulüplerin daha çok katkı sağlayabileceği, ligin kalitesini artırıp TV yayınları için bir ürün haline dönüştürebilecekleri basketbolumuzun yeniden değer kazanması için Arıboğan "İşte buradayım" diyorsa, ona sadece saygı duyulur... 
Şimdi karar basketbol ailesinin. Tercih onların. Bekleyelim. 



</TEXT>
</DOC>
