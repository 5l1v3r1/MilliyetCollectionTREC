<DOC>
<DOCNO> 279939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/spo02.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi operasyon 
</HEADLINE>
<TEXT>



BREZİLYA Milli Takımı'ndan yarın 13.00'te dönecek olan Alex'in takıma yetişmesi için müthiş bir operasyon düzenlendi. Atatürk Havalimanı'nda iki araç bekletecek olan Sarı - Lacivertliler, otomobillerden birini Alex'e, diğerini de ailesine tahsis edecek. Brezilyalı'nın 15.00'teki uçağa yetişebilmesi için gayret gösterecek olan Fenerbahçe, rötar olması durumunda Alex'i önce Diyarbakır'a, buradan da Antep'e gönderecek. Bu da gerçekleşmezse Sambacı özel uçakla takıma katılacak. 

Erdoğan'dan plaket 

Başbakan Recep Tayyip Erdoğan, deprem döneminde yaptığı hizmetlerden dolayı Fenerbahçe Başkanı Aziz Yıldırım'a bir plaket verdi. Erdoğan, Kartal'daki Kızılay binasının açılışında plaketi teslim ederken, Yıldırım'a teşekkür etti. 

Luciano sevinci 

YUSUF DURSUN 

GAZİANTEPSPOR ile oynayacağı maçın hazırlıklarını dün tek antrenmanla sürdüren Fenerbahçe'de Luciano sevinci yaşandı. Dizinde ödem oluştuğu için son iki antrenmanda yer almayan futbolcunun dünkü idmanda arkadaşlarıyla birlikte çalışması, Teknik Direktör Daum'u mutlu etti. Sambacı'nın Antep maçına yetişebileceği belirtildi. Samandıra Tesisleri'nde yaklaşık iki saati geçen idmana sakatlığı süren Önder katılmadı. 


</TEXT>
</DOC>
