<DOC>
<DOCNO> 288751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun36.html </URL>
<DATE> 2004/11/14/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
KKTC'nin 21. kuruluş yıldönümü... KKTC Başbakanı Talat'ın mesajı 
</HEADLINE>
<TEXT>

     KKTC Başbakan Mehmet Ali Talat, ''Kıbrıs Türkü alın terinin, mücadelesinin, fedakarlığının, emeğinin ve yitirdiği onca yılın karşılığını, ancak dünyayla kucaklaştığı gün almış olacaktır'' dedi. 
     Talat, KKTC'nin 21. kuruluş yıldönümü dolayısıyla yayımladığı mesajda, ''Kıbrıs sorununu çözme ve dünyayla kucaklaşma mücadelesi verdikleri bugünlerde, KKTC'nin 21. kuruluş yıldönümünü kutladıklarına'' işaret ederek şunları kaydetti 
     ''Bugün artık, hiçbir toplumun, hiçbir devletin, hatta hiçbir bireyin kendini uluslararası camiadan soyutlanarak, dünyadan kaçarak, dünyanın gerçeklerini görmezden gelerek, yaşamını sürdüremeyeceğini çok iyi biliyoruz. Bunu yaşayarak öğrenmiş bir halkız. Hatta öğrenmekle de kalmadık, dünya ile bütünleşme sürecindeki kararlılığımızı tüm dünya devletlerine de göstermiş durumdayız ve içerisinde bulunduğumuz koşulları gerçekçi bir şekilde değerlendirerek, Kıbrıs Türk halkı olarak bir bütünlük içerisinde Avrupa'ya yürüyoruz.'' ''Tarihi bir süreç yaşayan Kıbrıs Türk halkının, yaşanan tüm sorunların anasının Kıbrıs sorunu olduğunun bilinci içinde olduğunu'' belirten Talat, şöyle devam etti 
     ''Kıbrıs sorununun çözümü için ortaya koyduğumuz kararlılık, Kıbrıs Türk halkının dünya devletleri gözünde 'uzlaşmaz' görünmesini ortadan kaldırmaya yetmiştir. Bu arada Kıbrıs sorunu, Türkiye'nin Avrupa Birliği yolundaki en büyük engellerden biri olmaktan da çıkmıştır. 
     Bugün hiçbir kazancın, Kıbrıs'ta çözümün yerini tutamayacağının bilinci içerisinde, 'evet' oylarımızla anlamsızlaşan haksız izolasyonların kaldırılması için mücadele etme, Kıbrıslı Türkleri Avrupa ile dünyayla buluşturma zamanıdır. 
     Her yeni adımın, Kıbrıs sorununun çözümü yolunda bir başlangıç olmasını arzulayarak Kıbrıs Türk Yönetimi, Otonom Kıbrıs Türk Yönetimi, Kıbrıs Türk Federe Devleti ve Kuzey Kıbrıs Türk Cumhuriyeti süreçlerinde hep çözümü konuştuk, çözümü aradık. 
     Çözüm istencimizi hiçbir zaman kaybetmememiz gerektiğini biliyor fakat, yaşadığımız topraklarda 'azınlık' olmayı, dünyayı uzaktan izlemeyi ve tanınmayan bir varlık gibi kabul edilmeyi içimize sindiremiyoruz.'' ''Kıbrıs Türk halkının bu topraklarda asırlardır tüm zorluklara göğüs gerdiğini ve yılmadan mücadeleyi bırakmadığını'' anlatan Talat, mesajında şunları kaydetti 
     ''Geçmiş 15 Kasım mesajlarımızda, Kıbrıslı Rumların tek başlarına Avrupa Birliği'ne girmeleri halinde yaşanacak sorunları, böylesi bir durumun Türkiye'yi tehdit edeceğini söylemiştim ve bugün tüm bunların doğrulandığını görüyorum. 
     KKTC'nin, Kıbrıs Türkünün kendi devletinde refah ve mutluluğu yakalama olanağına sahip olması amacıyla ilan edildiğini biliyor Kıbrıs Türk ve Kıbrıs Rum devletinin eşit düzeyde egemen olacağı, siyasi eşitliğimiz temelinde ve Türkiye'nin garantörlüğünde sağlanacak bir çözümün, Kıbrıslı Türklere Avrupa'nın kapılarını açacağına olan inancımızı sürdürüyoruz. 
     Kıbrıs Türkü alın terinin, mücadelesinin, fedakarlığının, emeğinin ve yitirdiği onca yılın karşılığını, ancak dünya ile kucaklaştığı gün almış olacaktır.'' 
     
</TEXT>
</DOC>
