<DOC>
<DOCNO> 299672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas16.html </URL>
<DATE> 2004/12/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Cep telefonu alırken bir kez daha düşünün 
</HEADLINE>
<TEXT>

     Yılbaşında sevdiğinize cep telefonu ya da bir başka ''yüksek teknoloji'' ürününü hediye olarak satın alırken bir kez daha düşünün... 
     Hayatımızın bir parçası haline gelen cep telefonu, bilgisayar, dijital fotoğraf makinesi, DVD çalar veya oyun konsollarının çevreye maliyeti çok yüksek. 
     BM'nin bu yıl içinde yayımladığı bir çevre raporuna göre, çamaşır makinesi, buzdolabı gibi ev eşyalarının üretimi için harcanan fosil yakıt, bu eşyaların ağırlıklarının en fazla iki katı olurken, bilgisayarlar, cep telefonları veya Playstation gibi oyun konsolları için harcanan miktar, ağırlıklarının 10 katına ulaşıyor. 
     MP3 çalar, kalp monitörü, otomobil GPS cihazı, otomatik mağaza kapısı gibi yüksek teknoloji cihazlarının üretiminde kullanılan ''koltan'' madeninin elde edilmesi sırasında doğaya verilen zarar akıllara durgunluk veriyor. 
     Cep telefonu ve diğer elektronik cihazlarda voltajı düzenleyen ve enerji depolamaya yarayan kapasitörlerin yapımında kullanılan koltan rezervlerinin yüzde 80'inin bulunduğu yer, son 10 yıldır savaşın sürdüğü ve giderek yayıldığı Orta Afrika'daki Kongo Demokratik Cumhuriyeti. 
     Yüksek teknoloji ürünleri için vazgeçilmez olan ve Batı ülkelerinin çok para harcadığı koltanı çıkarmak için Kongo'da on binlerce insan, BM Dünya Mirası'ndaki bölgelere ve ulusal parklara akın ediyor, madeni çıkarmak için yabanıl yaşamın en büyük gereksinimi olan akarsuları zehirliyor. 
     Maden çıkarmak için akın eden, gıda ve başka kaynaklara gereksinimi bulunan bu büyük nüfus, bölgede koruma altındaki hayvanları ve özellikle soyları tükenmekte olan dağ gorillerini etleri için avlıyor. 
     BM raporuna göre, 6 yıl önce bölgede 8 bin civarında dağ gorili bulunurken, savaş ve koltan madeni işletmeciliğinin başlamasından sonra dağ gorillerinin sayısı 500'e kadar düştü ve azalmaya devam ediyor. 
     Çevreci kuruluşlar ve sivil toplum örgütleri, bu kısır döngünün önüne geçebilmek için tüketiciye büyük görev düştüğünü belirterek, tüketicileri Kongo'daki savaşa neden olan koltanı kullanmaktan vazgeçmeleri için yüksek teknoloji firmalarına baskı yapmaya çağırıyorlar. 
     Sadece ABD'de geçen yıl 50 milyon civarında cep telefonunun çöpe atıldığı kaydediliyor. 
     ABD'de tüketici, bir cep telefonunu ortalama 18 ay kullanıyor ve telefonlar atıldığında çoğu çalışır durumda oluyor. 
     Koltan madeninin neden olduğu ekolojik, sosyolojik etkilerin ortadan kaldırılması için bir cep telefonunu en az 3 yıl kullanılması öneriliyor. 
     Merkezi İsviçre'de bulunan Doğal Hayatı Koruma Vakfı WWF da, hediye seçimi yapılırken, soyu tükenme tehdidiyle karşı karşıya olan hayvan ve bitki türlerinden kaçınılmasını istemiş ve alınmaması gereken 10 maddelik bir hediye listesi sunmuştu. 
     Listede, mercan mücevheratı, sadece Hazar denizindeki mersinbalığının yumurtasından yapılan Beluga havyarı, timsah derisi, kaplan ve üretiminde kaplandan faydalanılan eşyalar, fildişi, Tibet antilobunun yününden yapılan eşarp, bazı kaktüs türleri ve enerji tüketimine katkı sağlayan elektronik eşya yer alıyor. 
     
</TEXT>
</DOC>
