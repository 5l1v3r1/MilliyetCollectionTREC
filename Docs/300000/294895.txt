<DOC>
<DOCNO> 294895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yasam/axyas02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de turistler işgal edecek 
</HEADLINE>
<TEXT>


Afgan hükümeti, bir dönem Bin Ladin ve adamlarının gizlendiği, Afgan mücahitlerin düşürdüğü Rus helikopter enkazının bulunduğu Tora Bora'yı turizme açmayı planlıyor 

DIŞ HABERLER SERVİSİ 

Afgan hükümeti, El Kaide lideri Usame bin Ladin'in, ABD'nin Afganistan operasyonu sırasında gizlendiği son yer olanak bilinen Tora Bora'nın turizme açılmasını planlıyor. 
Afganistan Sivil Havacılık ve Turizm Bakanlığı yetkilileri, bir zamanlar Bin Ladin ve adamlarının gizlendiği Tora Bora mağaralarının, terk edilmiş Rus tanklarının, Afgan mücahitlerin düşürdüğü Rus helikopter enkazının turizm için bulunmaz bir fırsat olduğu görüşünde. 

Sorun finansman 
Bu konuda görevli Dr. Hassamuddin Hamrah, "Tora Bora mağaralarında turizm tesisi açmayı planlıyoruz. Çok sayıda Amerikalı Tora Bora'yı görmek için can atıyor" dedi. En önemli sorunlarının finansman olduğunu belirten Hamrah, projeyle ilgilenen şirketlerin kendilerine başvurmalarını istedi. Hamrah, bugüne kadar 3 Japon turizm şirketi sahibinin Tora Bora'da incelemelerde bulunduğunu da söyledi. 
Bakanlık ayrıca, Sovyet işgali sırasında savaş alanı olarak kullanılan diğer bazı bölgeleri de turizme açmayı umuyor. Dr. Damrah, "Bizim çok sayıda tarihi bölgemiz var ancak Afganistan dünya çapında savaş sayesinde tanınıyor" diyerek, ülkenin savaşla kazandığı ünü sayesinde maceraperest turistlerin akınına uğrayabileceğini kaydetti. 
Taliban rejiminin devrilmesinin ardından Afganistan turizm kurulu, çoğu Avrupa ve Japonya'dan olmak üzere toplam 35 turist grubuna ev sahipliği yaptı. 

Güvenle gidiyorlar 
Dr. Damrah, ülkede günaşırı meydana gelen şiddet olaylarına rağmen bugüne kadar gelen turistlerin memnun kalarak ayrıldığını da söyledi. Damrah, "Turist gruplarını ülkenin en uzak bölgelerine gönderdik. Güvenli şekilde geri döndüler ve çok sıcak karşılandıklarını anlatıyorlar" diyerek, Tora Bora gibi bölgelerin de turizme açılmasıyla çok daha fazla sayıda turistin ülkeyi ziyaret edeceğini ve turizmle birlikte ülke ekonomisinin da canlanacağını vurguladı. 


</TEXT>
</DOC>
