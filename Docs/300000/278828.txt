<DOC>
<DOCNO> 278828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/spo15.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Helal olsun 

BULGARİSTAN'IN başkenti Sofya'da yapılan Dünya İşitme Engelliler Güreş Şampiyonası'nda, Grekoromen Milli Takımımız, takım halinde şampiyonluğa ulaştı. Onur Özcan ve İlhan Çıtak da Dünya Şampiyonu oldu. 66 kiloda İbrahim Demirtaş'ın rakibi Ermeni güreşçinin konuştuğu ve duyduğu anlaşıldı. Hastaneye götürülmesi engellenen sporcu ile federasyonu ceza almaktan kurtuldu. 

Efes yenildi 

ALMANYA'DA yapılan Berlin Basketbol Trophy 2004 Turnuvası'nın ikinci gününde Efes Pilsen, İsrail ekibi Maccabi Tel Aviv'e 85 - 74 yenildi. Lacivert - Beyazlılar maçın ilk yarısını da 41 - 38 geride kapadı. 

Belediye İkinci oldu 

AVRUPA Kupası Kulüpler Judo Şampiyonası'nda mücadele eden İstanbul Büyükşehir Belediyesi, ikinci oldu. Almanya'nın Abensberg kentinde düzenlenen şampiyonada, finalde Rusya'nın Yevara Neva takımıyla karşılaşan ve mücadeleyi 10 - 4 kaybeden İstanbul Büyükşehir Belediyesi, gümüş madalyada kaldı. 

Rövanşa bıraktı 

HENTBOLDA, Erkekler Kupa Galipleri Kupası ikinci tur ilk maçında Çankaya Belediyesi, Kıbrıs Rum Kesimi takımlarından Kıbrıs Koleji'ne 29 - 27 yenildi. Maçın ilk yarısı 13 - 13 eşitlikle tamamlandı. Bayanlarda ise Ankara Havelsanspor, İsviçre'nin LC Brühl takımını 40 - 29 mağlup etti. 

Fener'den çifte zafer 

BANDIRMA'DA yapılan Türkiye Basketbol Antrenörleri Derneği Turnuvası'nda Fenerbahçe, Beşiktaş'ı 79 - 64 yenerek birinci oldu. Türk Telekom da, Darüşşafaka'yı 80 - 78 mağlup ederek turnuvanın üçüncülüğünü elde etti. Fenerbahçe Bayan Takımı ise Uluslararası Fenerium Turnuvası'nda İsrail'in Lachen Ramat takımını 83 - 56'yla geçerek şampiyon oldu. 

Saygıner elendi 

DÜNYA Üç Bant Bilardo Şampiyonası'nda geçen yılın şampiyonu Semih Saygıner, ikinci maçında Fransız rakibine yenilerek elendi. Hollanda'daki şampiyonada Türk bilardoculardan Murat Naci Çoklu ve Adnan Yüksel ise ilk sekize kalmayı başardı. 


</TEXT>
</DOC>
