<DOC>
<DOCNO> 282541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur15.html </URL>
<DATE> 2004/10/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Telekom tarife değişikliği hazırlığı yapıyor... 
</HEADLINE>
<TEXT>

     Türk Telekom Genel Müdürü Mehmet Ekinalan, Türk Telekom'un özelleştirilmesinde kablo TV'nin ayrılmasının çok pratik olmadığını söyledi. 
     Ekinalan, Türk Telekom ile Superonline arasında Hilton Oteli'nde imzalanan ara bağlantı sözleşmesinin ardından, gazetecilerin Türk Telekom'un özelleştirilmesine ilişkin sorularını yanıtladı. 
     Bir gazetecinin, kablo TV'nin, Telekom'un özelleştirilmesinden ayrılmasıyla görüşlerini sorması üzerine Ekinalan, şöyle konuştu 
     ''Biz Telekom'un özelleştirmesinde kablo TV'nin ayrılmasıyla ilgili olayın çok pratik olmadığını düşünüyoruz. Ayrılma işi öngörüldüğü şekilde yapıldığı takdirde, bir yarar sağlamayacaktır. Bundan dolayı çok olumlu bakmıyoruz. Süreci etkileyecek bir olay olarak da görmüyorum. Süreci yavaşlatabilir, birtakım tereddütler çıkmasına neden olabilir.'' Ekinalan, kablo TV'nin ayrılmasının Telekom'a teklif verecekleri etkileyip etkilemeyeceği sorusuna da, ''Ben etkileyeceğini zannetmiyorum. Ancak yatırımcı için durumun da netleşmesi gerekir'' dedi. 
     Ekinalan, Türk Telekom'un internet hizmetlerinin özelleştirilmesine ilişkin soruyu yanıtlarken de internetin ayrıştırılmasının zaten kendi planları içinde yer aldığını belirtti. Telekom'un özelleştirilmesinden sonra bunun çok daha kolay yapılabileceğini ifade eden Ekinalan, konuyla ilgili hiçbir problem görmediklerini kaydetti. 
     Türk Telekom'un özelleştirmede ilana çıkılmasıyla ilgili tarih verip veremeyecekleri sorusuna ise Ekinalan, bununla ilgili kararı Özelleştirme İdaresi'nin vereceğini ifade etti. 
     Türk Telekom'un şirketler ve vatandaşlardan alacaklarıyla ilgili soruya da Ekinalan, özelleştirme öncesinde bütün alacaklarını tahsil etmek istediklerini söyledi. Hem vatandaşlarla hem de şirketlerle görüştüklerini kaydeden Ekinalan, ortada kesin bir rakam olmamakla birlikte, vatandaşların yaklaşık borcunun 500 trilyon lira civarında olduğunu kaydetti. Türk Telekom'a borçlu şirketlerin GSM operatörleri olduğunu belirten Ekinalan, onlarla anlaşmanın daha kolay olacağını söyledi. 
     Özelleştirme öncesinde Türk Telekom personelinin durumuyla ilgili bir başka soru üzerine de Ekinalan, özelleştirmede en çok opsiyonun personele tanındığını belirtti. İsteyen personelin başka devlet kurumlarına geçebileceğini ifade eden Ekinalan, böyle bir seçenek bulunmasına karşın, personelin Türk Telekom'dan ayrılmak istemeyeceğini düşündüğünü söyledi. 
     
     YILBAŞINDA TARİFE DEĞİŞİKLİĞİ 
     Türk Telekom'un tarifelerinde yeni bir indirim olup olmayacağı sorusuna da Ekinalan, şu karşılığı verdi 
     ''Bundan sonra tarife değişiklikleri her zaman gündemde olacak. Artık interaktif bir döneme giriyoruz. Yeni oyuncular olacak, ama yılbaşı civarı tekrar bir tarife değişikliği yapmakla ilgili çalışmalarımız var. Bundan sonra yükseltme diye bir şey kolay kolay olmayacak.'' 
     
</TEXT>
</DOC>
