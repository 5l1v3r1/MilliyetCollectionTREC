<DOC>
<DOCNO> 257093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko31.html </URL>
<DATE> 2004/07/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Boeing, Airbus'tan fazla uçak alımına tepkili Siyasi saikler rol oynuyor 
</HEADLINE>
<TEXT>

     İngiltere'nin Farnborough kasabasında devam eden havacılık sergisine katılan Airbus ve Boeing yetkilileri, Türkiye'nin uçak siparişleri ile ilgili bilgi verdiler. 
     Boeing yetkilileri, Türkiye'nin rakip Airbus'tan daha fazla uçak almasının arkasında ''siyasi etkiler'' bulunduğunu iddia ederken, Airbus bu iddiaları yalanladı. 
     Türk Hava Yolları'nın kendilerinden 900 milyon dolar değerinde 15 uçak almayı planlamasından ''şükran duyduklarını'' söyleyen Boeing'in uluslararası ilişkilerden sorumlu Başkan Yardımcısı Thomas Pickering, buna karşılık Airbus'tan daha fazla uçak alınma kararından ''hayal kırıklığına uğradıklarını'' söyledi. 
     Pickering, ''Avrupa Birliği'nin genişleme planının Airbus'a pazarlama avantajı sağladığından kaygılanıyoruz'' dedi. 
     Airbus'ın Baş İcra Yetkilisi Noel Forgeard ise THY'nin kararında esas olarak ''ticari mülahazaların etkili olduğunu'' savundu. 
     Forgeard, ''Politika doğru yönde gitmiş olsa da bu esas olarak ticari bir karar'' şeklinde konuştu. 
     THY'nin Airbus'tan almayı düşündüğü 36 uçağın liste fiyatının 3 milyar doları bulduğunu, ancak bu tür alışverişlerde teamül gereği bir indirim yapılmasının doğal olduğunu belirten Airbus yetkilisi, ''değeri 2 milyar doları aşan önemli bir sipariş bu'' dedi. 

     
</TEXT>
</DOC>
