<DOC>
<DOCNO> 288207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/ekonomi/eko03.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Kilit noktalarda ilerleme sağlandı 
</HEADLINE>
<TEXT>


IMF Dış İlişkiler Müdürü Dawson, Türkiye ile kilit noktalarda ilerleme olduğunu ancak yeni stand - by'ın bu yıl onaylanmasının Türkiye'ye bağlı bulunduğunu bildirdi 

WASHINGTON ANKA 

IMF Dış İlişkiler Müdürü Tom Dawson, Türkiye ile 2005 bütçesi, orta vadeli makroekonomik çerçeve ve para politikası gibi bazı kilit noktalarda ilerleme sağlandığını söyledi. Dawson, IMF İcra Direktörleri Kurulu'nun yeni stand - by'ı bu yıl onaylamasının Türkiye'nin IMF heyeti için ne zaman hazır olacağına bağlı olduğunu bildirdi. 
Türk hükümetinin, politikalarının etkin uygulamasını sağlamak ve yapısal reformlar üzerinde çalıştığını ifade eden Dawson, bu çalışmaların özellikle vergi, sosyal güvenlik ve yeni bankacılık yasasında yoğunlaştığını kaydetti. Dawson, düzenlediği basın toplantısında bir gazetecinin 'sevdiğiniz sorunlu ülke Türkiye' şeklinde bir tanımlama yaparak yönelttiği soruyu yanıtlarken, "Sorunlu bir ülke değil, en sevdiğim ülkelerden biri" diye konuştu. 

Heyet geliyor 
Halen IMF'den bir teknik heyetin Türkiye'de Bankacılık Yasası konusunda çalışmalarda bulunduğunu anlatan Dawson, yeni stand - by konusundaki görüşmeleri sürdürmek üzere bir izleme heyetinin Türkiye'ye geleceğini söyledi. Dawson, IMF İcra Kurulu'nun yeni stand - by anlaşmasını bu yıl onaylamasının mümkün olup olmadığı sorusunu yanıtlarken, "Sonraki misyonun ne zaman olacağına bağlı" dedi. 


</TEXT>
</DOC>
