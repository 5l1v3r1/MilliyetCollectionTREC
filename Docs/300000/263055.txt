<DOC>
<DOCNO> 263055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun02.html </URL>
<DATE> 2004/08/13/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush, yeni vergi sistemi için göz kırptı... 
</HEADLINE>
<TEXT>

     Deniz Arslan 

ABD Başkanı George W. Bush, gelir vergisinin kaldırılarak, yerine ulusal satış vergisi getirilmesi uygulaması için ''Bu, ciddiyetle üzerinde durmamız gereken ilginç bir fikir'' dedi. 
     Bush, Florida eyaletine seçim kampanyası çerçevesinde düzenlediği ziyarette vergi konusunu açarak, ABD'deki en hassas konulardan birini başkanlık seçimlerine de taşımış oldu. 
     Beyaz Saray'ın bazı danışmanlarının, Bush'un bu ay sonunda New York'ta yapılacak Cumhuriyetçi Parti kongresinde, federal vergi sisteminin gözden geçirilmesini de içeren bir öneriyi gündeme getirmesini tavsiye ettiği belirtiliyor. Ancak bu görüş, Bush'un bütün danışmanları tarafından desteklenmiyor. 
     Cumhuriyetçi Partililer, bir süredir, vergi konusunda yeni bir düzenlemenin gereğinden bahsediyor. Son olarak Temsilciler Meclisi Usuller Komitesi üyesi Cumhuriyetçi Parti California Milletvekili Bill Thomas, iyi düşünülmüş alternatif vergi yapıları üzerinde çalışmaya sıcak baktığını söyledi. 
     ABD'de şu andaki vergi sisteminin, ''19. yüzyıl anlayışına'' dayandığını belirten Thomas, vergiden elde edilen gelirin, halk üzerinde minimum yıkıcı etkiye sahip olması gerektiğini kaydetti. 
     Bush'un başkanlık seçimindeki Demokrat Partili rakibi Senatör John Kerry ise Bush'un vergi konusunda göz kırpmasının ardından hemen bir açıklama yaparak, Başkanı, orta sınıf üzerindeki vergi yükünü artıracak bir adım atmayı planlamakla suçladı. 
     Kerry, gelir vergisi kaldırılıp ulusal satış vergisi yöntemine geçildiği takdirde Amerikalıların yerel ve eyalet vergilerinin üzerine, ulusal satış vergileri için yüzde 20 daha fazla ödeme yapacağını kaydetti. 
     Avrupa ülkelerinin çoğunda uygulanan ulusal satış vergisi veya katma değer vergisi uygulamasına karşı çıkanlar, bu sistemin, zenginleri korurken fakir ve orta sınıfa ağır yük getireceğini savunuyor ve geleneksel gelir vergisi uygulamasının daha basit ve adil olduğunda ısrar ediyor. 
     Beyaz Saray sözcüsü Scott McClellan, Bush'un daima düşük, basit ve adil bir vergi sisteminden yana olduğunu belirterek, şu aşamada bundan daha fazla söylenecek bir şey olmadığına işaret etti. 
     Başka bir Beyaz Saray sözcüsü Trent Duffy, Bush'un, Cumhuriyetçi Parti kongresinde yeni vergi sistemi önerip önermeyeceği sorusuna, ''İzlemeye devam edin'' diyerek yanıt verdi. 
     Bush'un seçim kampanyasının danışmanı Glenn Hubbard, Başkanın ulusal vergi sisteminden bahsettiğini sanmadığını, bunun yerine vergi reformuna işaret ettiğini söyledi. 
     Temsilciler Meclisi'nin Cumhuriyetçi Partili Başkanı Dennis Hastert da ABD'deki vergi sisteminin kaldırılmasını destekleyen ifadeler kullanmıştı. 
     
</TEXT>
</DOC>
