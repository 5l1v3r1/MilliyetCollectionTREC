<DOC>
<DOCNO> 284709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonyas11.html </URL>
<DATE> 2004/10/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul Boğazı'nı ip üstünde geçmek istiyor... 
</HEADLINE>
<TEXT>

     Dünyaca ünlü Alman ip cambazı Falko Traber, İstanbul Boğazı'nı bir halatın üzerinde motosikletle geçmek istiyor. 
     ''Avrupa Kültür Ödülleri'' programı çerçevesinde İstanbul'da bulunan Traber, ''Avrupa'nın Anadolu'dan geldiğine'' inanan ve bunu eserlerine yansıtan Alman sanatçı Helmut Lutz'un önerisi üzerine, İstanbul Boğazı'nı ip üstünde motosikletle geçmeyi planlıyor. 
     Traber'in bu gösterisi 29 Ekim Cumhuriyet Bayramı için tasarlanmasına karşın, alınması gereken izinler nedeniyle önümüzdeki yıl 19 Mayıs Gençlik ve Spor Bayramı'na ertelendi. 
     Falko Traber, 19 Mayıs 2005'te, Anadoluhisarı ile Rumelihisarı arasında gerilecek özel yapılmış 1001 metre uzunluğunda ve 2.5 santimetre kalınlığındaki halatın üzerinden motosikletle Asya'dan Avrupa'ya geçmeye çalışarak, bir rekor denemesinde de bulunacak. 
     Traber'e, gösterisi sırasında bir elinde Türk, diğer elinde Avrupa bayrakları taşıyacak bir genç kızın da eşlik etmesi öngörülüyor. 
     Dünyaca ünlü Alman ip cambazı Traber, ''Avrupa Kültür Ödülleri'' programı kapsamında dün düzenlenen İstanbul Boğazı turu sırasında da, teknede kurulan ip üzerinde yürüyerek bir gösteri gerçekleştirmişti. 
     
</TEXT>
</DOC>
