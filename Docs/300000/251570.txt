<DOC>
<DOCNO> 251570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/spo05.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacığım senin için 
</HEADLINE>
<TEXT>


Çekiç atmada rekora ulaşan Eşref Apak, yarışlarda ameliyat olan babasını aklından çıkaramadığını belirtti, "Onun bu durumu belki beni daha da motive etti" dedi 

MURAT AĞCA 


Hedefini aştı 
ATİNA Olimpiyatı'ndaki madalya umutlarımızdan Eşref Apak, kalp ameliyatı geçiren babası Ali Apak'ı yoğun bakımda bırakıp gittiği Konya'daki 1.Lig 2.Kademe atletizm yarışmalarında "babası için" yarıştı ve çekiç atmada 80.16'lık müthiş derecesiyle rekora ulaştı. Apak, "Atış yaparken aklımda, hep bir gün önce ameliyat olan babam vardı. Belki onun durumu beni daha da motive etti. Olimpiyattaki hedefim olan 80 metrenin üzerine çıktığım için mutluyum" dedi. 

Antrenör umudu 
APAK, özellikle atışlarında birkaç kez çekici kafese çarptırdığını ve buna çözüm bulmak için yabancı antrenörlerin yardımına gerek duyduğunu söyledi, "Fakat bu mümkün olmadı. Umarım olimpiyata kadar problemi çözeriz. Atina'da da 80 metreyi geçersem kürsü şansım olabilir" dedi. Federasyon Başkanı Mehmet Yurdadön de Apak'ın Atina'ya kadar 81 metre atacağına inandığını ve bu sporcuyu yurt dışına göndermek istediklerini söyledi. 





</TEXT>
</DOC>
