<DOC>
<DOCNO> 292056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy14.html </URL>
<DATE> 2004/11/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan "Bu iktidar Hasan'ın, Hüseyin'in iktidarı değil" 
</HEADLINE>
<TEXT>

     Başbakan Recep Tayyip Erdoğan, iktidarlarının, milletin iktidarı olduğunu belirterek, ''Bu böyle bilinmeli' dedi. 
     Erdoğan, Eryaman'da düzenlenen TOKİ'nin 20. kuruluş yıldönümü törenlerine katıldı. 
     Başbakan Erdoğan, burada yaptığı konuşmada, Türkiye'nin geleceğini inşa etmeye çalıştıklarını söyledi. Toplu konutların bugüne kadar kar amacı güdülerek yapıldığını ifade eden Erdoğan, iktidarları döneminde faizin zulmünden uzak, tek haneli rakamlara düşen enflasyonun olduğu, ucuz maliyetle konutların yapıldığı bir dönem yaşandığını kaydetti. Başbakan Erdoğan, vatandaşın kira öder gibi, faizin işletilmediği, sadece 6 ayda bir düşük enflasyonun uygulanacağı taksitlerle ucuz konut sahibi olacaklarını ifade etti. 
     Türk halkı için iktidara geldiklerini anlatan Başbakan Erdoğan, ''Biz halkımızla varız. Halkımıza hizmeti bir sevda, aşk haline getirdik'' diye konuştu. 
     Türk milletine hizmetin ne anlama geldiğini bildiklerini belirten Erdoğan, ''Biz milletimizin içinden geldik, milletimizle iktidar olduk. Çünkü, bu iktidarın bir özelliği var Bu iktidar, Hasan'ın, Hüseyin'in, Ahmet'in, Mehmet'in iktidarı değil. Filanca güçlerin de iktidarı değildir. Bu iktidar milletin iktidarıdır. Bu böyle bilinmeli'' dedi. 
     Başbakan Erdoğan, bu yıl 100 bin konut hedeflediklerini dile getirerek, bu hedefin ne Türkiye'de ne de dünyada gerçekleşmiş bir hedef olduğunu kaydetti. Erdoğan, 2005'te de bu hedef doğrultusunda çalışacaklarını belirterek, Türk insanını insanca yaşama standardına kavuşturmak için çabaladıklarını söyledi. 
     TOKİ'nin çeşitli büyüklüklerde konutlar yapacağını ifade eden Erdoğan, fakir ve dar gelirli ailelere verilmek üzere 45 metrekarelik konutlar üreteceklerini ve bu konutları da aylık 50 milyon lira gibi düşük bir rakam ve 20 yıllık vadeyle satacaklarını ifade etti. 
     65-75 metrekarelik konutları da çok az bir peşinat ve 150 milyon lira aylık taksitle 15 yıl vadeli olarak satacaklarını anlatan Erdoğan, 200-300 milyon lira taksitle ve bedelinin yüzde 10'u peşin alınacak konutlar yapacaklarını da bildirdi. 
     Başbakan Erdoğan, 140 metrekarenin üzerinde de ticari amaçlı olarak konutlar ve villalar üreteceklerini, buralardan alınacak gelirlerin dar gelirlilere yönelik konutların finansmanında kullanılacağını belirtti. Erdoğan, bilgiyi ve parayı yönetme anlayışının halka kazandırılması gerektiğine işaret ederek, konutları sosyal alanları ve sağlık merkezleriyle birlikte tamamlayıp teslim edeceklerini söyledi. 
     
     ''DALGA GEÇENLER...'' 
     Hükümet olarak, 15 bin kilometre duble yol yapmayı hedeflediklerini ifade eden Başbakan, şimdi Anadolu'nun şantiye halinde olduğunu kaydetti. Erdoğan, ''15 bin kilometre duble yol dediğimiz zaman dalga geçenler, buyurun, iki yılın sonunda 5 bin kilometreyi gerçekleştirdik'' diye konuştu. 
     Erdoğan, toplu konut inşaatlarının Türkiye'nin dört bir yanında devam ettiğini kaydetti. 
     Başbakan Erdoğan, Esenboğa Havalimanı'ndan şehir merkezine gelinen yoldaki konutların görüntüsünün Başkente yakışmadığını belirterek, bu konutların yerine modern konutlar yapılması için bugüne kadar hep sözler verildiğini, ancak bunun yerine getirilmediğini belirtti. Erdoğan, ''Artık konuşan değil, yapan iktidar işbaşında'' dedi. 
     Başbakan Erdoğan, daha sonra, Eryaman'daki 384 konutun temelini attı, 168 konutun anahtarlarını teslim etti. Erdoğan, sinevizyon aracılığıyla da Bingöl'deki 192, Kars'taki 180, Şanlıurfa'daki 648 ve Adapazarı'ndaki 812 konutun anahtarlarını sahiplerine verdi. 
     Erdoğan, örnek bir konutu da gezdi. 
     
</TEXT>
</DOC>
