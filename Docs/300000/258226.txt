<DOC>
<DOCNO> 258226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko06.html </URL>
<DATE> 2004/07/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yıllık cari işlemler açığı 11.2 milyar doları aştı... 
</HEADLINE>
<TEXT>

     Türkiye'nin son bir yıllık dönemdeki cari işlemler açığı 11.2 milyar doları aştı. 
     ANKA'nın Merkez Bankası verilerinden yaptığı hesaplamaya göre Haziran 2003-Mayıs 2004 dönemini kapsayan son bir yılda, Türkiye cari işlemler yoluyla toplam 82 milyar 368 milyon dolarlık döviz gelirine karşılık, 93 milyar 654 milyon dolarlık döviz harcaması gerçekleştirdi. 
     Söz konusu bir yıllık dönemde cari işlemler dengesindeki açık 11 milyar 286 milyon dolara ulaştı. Yıllık döviz geliri, aynı dönemde gerçekleştirilen döviz harcamalarının ancak yüzde 87.9'unu karşılayabildi. 
     Son bir yıldaki döviz gelirinin 56 milyar 642 milyon doları ihracattan sağlandı, döviz harcamalarının ise 76 milyar 362 milyon doları ithalat için gerçekleştirildi. Bu dönemde 19 milyar 720 milyon dolarlık dış ticaret açığı oluştu. Toplam döviz gelirinin neredeyse tamamı ithalata gitti. 
     Mayıs sonu itibariyle son bir yıllık dönemde turizm, taşımacılık, yurt dışı müteahhitlik gibi hizmetlerden toplam 20 milyar 916 milyon dolarlık gelir elde eden Türkiye'nin bu 
     alanlardaki toplam harcaması ise 9 milyar 542 milyon dolar oldu. Buna göre, hizmetler dengesinde yıllık bazda 11 milyar 374 milyon dolarlık fazla elde edildi. Faiz ödemeleri-faiz geliri ile doğrudan yatırımlar ve portföy yatırımları gelir ve giderini kapsayan yatırım gelirleri dengesinde ise son bir yılda 5 milyar 386 milyon dolarlık açık verildi. Söz konusu açığın 472 milyar doları doğrudan yatırımlar, 1 milyar 266 milyon doları portföy yatırımları ve 3 milyar 648 milyon doları da faiz gelir ve giderini kapsayan diğer yatırımlar kapsamında oluştu. Son bir yıllık dönemde 815 milyon milyon doları işçi gelirleri, 1 milyar 428 milyon doları da bedelsiz transferler olmak üzere toplam 2 milyar 446 milyon dolarlık cari transfer girişi kaydedildi. 
     
</TEXT>
</DOC>
