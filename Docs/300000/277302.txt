<DOC>
<DOCNO> 277302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/ekonomi/eko02.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelikte 500 euroya doğru 
</HEADLINE>
<TEXT>


Çin'deki büyümenin ateşlediği ve halen ton başına 480 euro olan çelik fiyatlarının yıl sonuna doğru 500 euroyu bulması bekleniyor 

EKONOMİ SERVİSİ 

Uluslararası Demir ve Çelik Enstitüsü'nün IISI 38. Yıllık Konferansı için 55 ülkeden gelerek İstanbul'da buluşan sektör temsilcileri, son iki yıldır yükselen çelik fiyatlarındaki hareketin süreceğinin sinyalini verdi. 
Dünyanın en büyük çelik üreticisi Arcelor'un CEO'su Guy Dolle, halen ton başına 480 euro civarında bulunan yassı çelik fiyatlarını bu yıl sonuna doğru 500 euronun üzerine çıkarmayı amaçladıklarını söyledi. IISI Başkanı ve BlueScope Steel CEO'su Kirby Adams da fiyat artışından rahatsız olmadıklarını belirtti. IISI Genel Sekreteri Ian Christmas ise 2005'te dünyada toplam çelik talebinin yüzde 4 - 5 artacağını öngördü. 
ABD ve Avrupa'daki canlanma, hammadde, işgücü ve navlun maliyetlerinin artışı çelik fiyatlarını artırıyor. Ama asıl etken Çin'in büyümesi. Çin'in çelik tüketiminin bu yıl yüzde 13.2 artışla 263 milyon dolara ulaşması, 2005'te ise yüzde 6.5 - 10.3 arasında artması bekleniyor. Bu yıl dünyada toplam 950.1 milyon ton çelik tüketilmesi öngörülüyor. 
Çelik fiyatlarının artacağı yönündeki haberler, Erdemir hisselerini de yüzde 3.5 artırdı. 

İstanbul büyüledi 
IISI konferanslarına katılım sayısı son yıllarda 150 civarındayken bu yıl bu sayının 500'e yaklaşması dikkat çekti. Bu yılki toplantının ev sahibi Erdemir'in Yönetim Kurulu Başkanı Recai Berber, "Yüksek katılımın en önemli nedeni toplantının İstanbul'da yapılması" dedi. Christmas ise, "İstanbul sihirli bir şehir" diye konuştu. 


</TEXT>
</DOC>
