<DOC>
<DOCNO> 291164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo28.html </URL>
<DATE> 2004/11/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Alpay'dan Milli Takım yetkililerine sitem... 
</HEADLINE>
<TEXT>

     Japonya'nın Urewa Reds Diamonds takımında futbol hayatını sürdüren Alpay Özalan, kendisini futbol yaşamının hiçbir döneminde bu kadar başarılı bulmadığını söyledi. 
     Alpay, internet sitesinde yaptığı açıklamada, Urawa Reds Diamonds takımına transfer olduğu günden bu yana, Türkiye'den ailesi dışında hiç kimse ile görüşmediğini kaydederek, gelişmeleri uzaktan sükunet içinde izlemeyi tercih ettiğini ifade etti. 
     Japonya'nın en başarılı yabancı futbolcusu seçildiğini ifade eden Alpay, ''Gerçekten de kendimi futbol yaşantımın hiçbir döneminde bu kadar başarılı bulmamıştım. Kendimi çok formda hissediyorum. Gün geçtikçe yükselen performansım adeta ligin son haftalarında tavan yaptı. Zaten Türkleri çok seven Japon halkı, yükselen bu grafiğimi tribünlerde açtıkları pankartlar ve Türk bayraklarıyla desteklediler'' diye konuştu. 
     Ligin bitmesine 2 hafta kala şampiyonluklarını ilan ettiklerini belirten Alpay, ''Oynadığımız futbol ile tribünleri coşturduk ve bu başarıyı hak ettik. Ama henüz bitmedi. Şimdi buranın lig şampiyonu ile kupa şampiyonunu karşı karşıya getiren İmparator Kupası karşılaşmasını hedef olarak belirledik. Bu kupa burada şampiyonluktan daha değerli görülüyor. Bu kupayı kazanan takım Şampiyonlar Ligi'ne direkt katılıyor. Yenilen ise ön elemelere katılma hakkına sahip oluyor. Tüm otoriteler bizi favori olarak gösteriyor'' ifadelerini kullandı. 
     
     MİLLİ TAKIM YETKİLİLERİNE SİTEM 

     Deneyimli futbolcu, Milli Takım yetkililerine sitem etmeden de geçemeyeceğini belirterek, şunları söyledi 
     ''80 küsur kez bu Ay-Yıldızlı formayı giymiş bir milli futbolcu olarak, en azından bir teşekkürü hak ettiğimi düşünüyorum. Tarihin en başarılı milli takımının her kilometresinde benim de küçük bile olsa bir katkımın olduğu kanaatindeyim. Oysa ben ne yeni yöneticilerimizle, ne de Ersun hocamızla tanışma fırsatı bile bulamadım. İncheon'da oynarken ve milli takımımızın Uzakdoğu seferi sırasında kulübümüze önce benim milli takıma davet edildiğime dair mektup, ardından da bu davetin iptal edildiğine dair mektup geldi. Bu onuruma dokundu. Hiç davet edilmesem belki bu kadar üzülmeyebilirdim. Ama önce davet edilip sonra istenmemek beni çok üzdü.'' 
     
     ''İLHAN MANSIZ HATA YAPTI'' 

     Japonların Türkleri çok sevdiğine değinen Alpay, ''Benden önce buraya büyük umutlarla gelen ve Japonların gözünde futbol kralı olan İlhan Mansız, bence bu adadan ayrılmakla hayatının en büyük hatasını yaptı. Japonya'da Türk futbolcusu çok tanınıyor ve seviliyor. Elimden geldiğince bu sevgiye layık olmaya çalışıyorum'' diyerek sözlerini tamamladı. 

     
</TEXT>
</DOC>
