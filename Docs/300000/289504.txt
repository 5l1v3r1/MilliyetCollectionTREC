<DOC>
<DOCNO> 289504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun53.html </URL>
<DATE> 2004/11/17/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Nato Konseyi, Irak planını onayladı 
</HEADLINE>
<TEXT>

     NATO Konseyi NAC , geçen hafta Askeri Komite tarafından sunulan Irak operasyonu planlarını onayladı. 
     İttifak yetkilileri, 150 sayfalık ayrıntılı bir belgeden oluşan, Irak güvenlik birimlerinin eğitimine ilişkin planların tartışmasız onaylandığını belirttiler. 
     Planda, NATO'nun her yıl bin kadar Iraklı asker, subay ve güvenlik görevlisini eğitmesi, bu amaçla 300 kadar subay görevlendirmesi öngörülüyor. İttifak, bu subayların korunması amacıyla askeri birimlerini de devreye sokacak. Bu çerçevede görevlendirilecek asker sayısı hakkında ayrıntılı bilgi verilmedi ancak, toplam rakamın 3 bine yaklaşacağı ifade ediliyor. 
     Eğitim çalışmalarının Irak içinde ve dışında gerçekleşeceği bildirildi. 
     Operasyona katılacak ülkelerin bu ay sonunda bir konferans çerçevesinde buluşarak ayrıntı ve yöntemleri ele alacakları duyuruldu. 
     İstanbul zirvesinde alınan kararların ardından, Irak güvenlik birimlerinin eğitimi amacıyla Bağdat yakınlarında görevlendirilen NATO subayları, geçen ağustos ayında çalışmaya başlamışlardı. İlk aşamada sayıları 70 kadar olan NATO subayları, ''NTIM-I'' NATO Training Implementation Mission - Iraq olarak adlandırılan ve Hollanda Hava Kuvvetleri generali Carel Hilderink yönetiminde bulunan birimde görev yapıyor. ''NTIM-I'' bünyesinde asker sayısının, önümüzdeki dönemde artacağı ifade ediliyor. 
     İttifak üyesi 26 ülkenin daimi temsilcilerinden oluşan NAC, üç ay süren zorlu müzakerelerin ardından siyasi uzlaşma kararı alarak, NATO Avrupa Kuvvetleri Komutanı Amerikalı General James Jones'u, Irak operasyonunun kapsamının genişletilmesi için ihtiyaç ve yöntemleri belirlemekle görevlendirmişti. 
     Belçika, Fransa, Almanya ve İspanya, NATO'nun Irak'taki birimlerine katkıda bulunmayacaklarını açıklamışlardı. 
     NATO Genel Sekreteri Jaap de Hoop Scheffer, Irak'ta, gelecek yıl başında yapılacak seçimlerden önce NTIM-I'nin tam operasyonel olmasının istendiğini tekrarladı. 
     NATO, İttifak üyesi ülkelerin Iraklı güvenlik birimlerine yönelik bağış ve yardımlarının aktarılmasında da rol üstlenecek. Bu yardımların silah ve eğitim teçhizatından oluşacağı ifade ediliyor. 
     
</TEXT>
</DOC>
