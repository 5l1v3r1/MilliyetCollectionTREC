<DOC>
<DOCNO> 269784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo03.html </URL>
<DATE> 2004/09/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ve Tugay da Newcastle'da 
</HEADLINE>
<TEXT>

     Newcastle’da yeni teknik direktör Greame Souness oldu. Gittiği her takıma Tugay’ı götüren İskoç çalıştırıcı temsilcimizi yine yanına alıyor... 
     
     4 maçta 2 puan 

     İngiltere Premier Ligi’ne kabus gibi bir başlangıç yapan ve teknik direktörü Bobby Robson’la yollarını ayıran Newcastle United, yeni hocasını buldu Greame Souness... Bir dönem Galatasaray’ı çalıştıran İskoç teknik adam 2000 yılından bu yana başında bulunduğu Blackburn Rovers’tan istifa edip, Siyah-Beyazlı ekiple iki yıllık sözleşme imzaladı. Transfer olduğu takımlara, eski öğrencilerini götürmesiyle tanınan Souness, bu alışkanlığından vazgeçmediğini bir kez daha kanıtladı. 
     
     Hemen alın’ 

     Başarılı teknik direktörün, imza töreninden hemen sonra Newcastle kulübünün yetkilileriyle görüştüğü ve temsilcimiz Tugay Kerimoğlu’nun transferini bitirilmesini istediği öğrenildi. Sezon başında Blackburn’le 1 yıllık sözleşme imzalayan Tugay’ın da Newcastle’a transferine sıcak baktığı bildirildi. Milli futbolcunun kulübü Blackburn’ün sorun çıkarmaması halinde Tugay, ocak ayından itibaren Newcastle United forması giyecek. Tugay’a bir dönem Galatasaray da talip olmuştu. 

     
</TEXT>
</DOC>
