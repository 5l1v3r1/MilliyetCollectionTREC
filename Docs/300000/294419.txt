<DOC>
<DOCNO> 294419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun48.html </URL>
<DATE> 2004/12/03/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Bush'un 15 bakanından 8'i değişti... 
</HEADLINE>
<TEXT>

     ABD Başkanı George W. Bush, eski New York emniyet müdürü Bernard Kerik'i, beklendiği üzere İç Güvenlik Bakanlığı'na atarken, Sağlık Bakanı Tommy Thompson da istifa etti. 
     ABD'deki 11 Eylül saldırılarının olduğu dönemde New York'un emniyet müdürü olan ve birkaç ay sonra ''ailesine daha fazla zaman ayırmak için'' istifa eden Kerik'in, bu göreve getirilmesini, New York'un eski Belediye Başkanı Rudolph Guiliani'nin istediği belirtiliyor. 
     Bernard Kerik, 2 Kasım başkanlık seçimi öncesinde Bush'un seçim kampanyasında yoğun şekilde çalışan bir isim olarak biliniyor. 
     Washington siyaseti konusunda hiçbir deneyimi olmayan Kerik'in, zaten yeni bir bakanlık olan İç Güvenlik Bakanlığı'nda işinin zor olduğu yorumları yapılıyor. Beyaz Saray yetkilileri ise Kerik'in en büyük avantajının, 11 Eylül gibi bir saldırıda kazandığı deneyim olduğunu kaydediyor. 
     ABD Sağlık Bakanı Thompson'ın istifasıyla birlikte Bush'un 15 üyeli kabinesinden istifa eden bakanların sayısı 8 oldu. Ancak başka bakanlıklarda da değişiklik olabileceği belirtiliyor. 
     Bush'un yeni atamaları, Senato'da onaylandıktan sonra kabul edilmiş olacak. Başkan Bush da, ikinci başkanlık dönemine, 20 Ocak'ta düzenlenecek yemin töreninin ardından başlayacak. 
     
</TEXT>
</DOC>
