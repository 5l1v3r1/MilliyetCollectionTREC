<DOC>
<DOCNO> 255581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun05.html </URL>
<DATE> 2004/07/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Butler raporu İngiltere'de neleri değiştirecek 
</HEADLINE>
<TEXT>

     İngiltere hükümeti, ve dış istihbarat servisi MI6 dün yayımlanan ve Irak'la ilgili istihbaratın kullanılış biçimini eleştiren raporun tavsiyelerini nasıl yerine getireceklerini değerlendiriyor. 
     BBC'nin haberine göre, üst düzeyde eski bir bürokrat olan Lord Butler tarafından hazırlanan raporda istihbaratta kasıtlı bir tahrifat yapılmadığı sonucuna varıldı ancak istihbaratın analizi ve sunuşunda hatalar yapıldığı kaydedildi. 
     Rapor ayrıca, Başbakan Tony Blair'in formalitelere önem vermeyen yönetim tarzının, sağlam bilgiye dayalı kollektif siyasi kararlar üretilmesini zorlaştırdığı sonucuna vardı. 
     Başbakan Tony Blair, raporda vurgulanan hataların sorumluluğunu üstlendiğini söyledi. Gizli dış istihbarat servisi de rapor ışığında, işleyişini düzeltmek için gereken önlemleri değerlendireceğini bildirdi. 
     Lord Butler beş ay süren soruşturma sonrası açıkladığı raporda, istihbaratın elde edilmesi sırasında, bilgi kaynakların çeşitlendirilmesine yönelik normal süreçteki zayıflıklara dikkat çekti. 
     Butler, İngiltere hükümeti için İngiliz istihbarat servislerince hazırlanan ve kamuoyuna açıklanan dosyada, istihbarat bilgilerinin sınırlı olduğu yolunda uyarıların bulunması gerektiğini belirtti. 
     Butler Raporu'nda, bu dosyada, Irak'ın kitle imha silahlarını 45 dakikada kullanıma hazır hale getirebileceği yönündeki bilginin yer almaması gerektiği, özellikle vurgulanıyor. 
     
     Kanıt yok 
     Raporda belirtilen hususlar arasında, Irak'la El Kaide arasında bağlantı olduğuna ya da İngiliz hükümetinin petrol stoklarıyla ilgili kaygılar nedeniyle savaşa girdiğine dair kanıt bulunmaması da var. 
     Butler Raporu'nun sonucunda, istihbarat bilgilerinin kasıtlı olarak çarpıtıldığı ya da yetkililerin bazı hususları ihmal ettiği yönünde kanıt olmadığı belirtiliyor. 
     Lord Butler, istihbaratla ilgili zayıflıkların toplu bir hata olduğunu ve bir süre önce İngiliz Dış İstihbarat Servisi MI6'ın başına getirilen John Scarlett'ın görevden ayrılmayacağını umduğunu söyledi. 
     
     ABD raporunu izledi 
     Butler ayrıca soruşturmasında, İngiltere Başbakan Tony Blair'in iyi niyetle haraket etmediği yönünde de kanıt bulunmadığını belirtti. 
     Butler raporu geçen hafta Amerikan Senatosu İstihbarat Komisyonu'nca yayımlanan ve Irak savaşı öncesinde ülkenin istihbarat çalışmalarında önemli hatalar işlenmiş olduğunu ortaya koyan raporu izliyor. 
     Eskiden Başbakanlık Müsteşarlığı yapmış olan Lord Butler'ın ekibinde eski bir savunma yetkilisi, emekli bir diplomat ve üst düzeyde iki siyasetçi yeralıyor. 
     Soruşturma aşamasında, ekip, gizli belgeleri inceleme olanağını elde etti, istihbarat yetkilileri ve üst düzey politikacılarla özel görüşmeler yaptı. 
     Lord Butler'a verilen görev, Irak'ın sahip olduğu öne sürülen silahlarla ilgili bilgilerin ne derece doğru olduğunu belirlemek ve savaştan önce sunulan istihbaratla, o zamandan bu yana ortaya çıkarılanlar arasında bir tutarsızlık olup olmadığını saptamaktı. 
     
</TEXT>
</DOC>
