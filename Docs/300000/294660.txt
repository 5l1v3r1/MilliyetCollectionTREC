<DOC>
<DOCNO> 294660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/axspo04.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Yanlış zaman 
</HEADLINE>
<TEXT>


Trabzon'un resmi teklifine olumsuz yaklaşan tecrübeli hoca, "Beni yıpratmayın. Ruhsal yönden hazır değilim. İşime tam kendimi veremezsem, bundan kulüp zarar görür" dedi 


'Çok yara aldım' 
BORDO - Mavili kulüpte Ziya Doğan'ın istifasının ardından yönetimin takımın başına getirmeye çalıştığı Şenol Güneş'ten çarpıcı açıklamalar geldi. Tecrübeli teknik adam, "Milli Takım'dan ayrılırken çok yara aldım. Yıprandım. Dinlenmem ve kafamı toparlamam gerektiğini düşünüyorum. Trabzonspor benim canım. Eğer gelirsem yararlı olmam gerekiyor. Bunun için de psikolojik olarak hazır hale gelmeliyim" diye konuştu. 

'Hepimiz borçluyuz' 
TRABZONSPOR'U istemediği şeklinde bir hava estirilmesinin yanlışlığını dile getiren Güneş, "Kulübe hepimizin borcu var. Trabzonspor'un kılına zarar gelmesini istemem. Ama beni de yıpratmayın. Çünkü ruhsal yönden hazır olmadığımı söylüyorum. İşe başladığımda kendimi işime tam veremezsem bundan yine Trabzonspor zarar görür" dedi. Milli takımın eski hocası, "Şu anı hiç doğru zaman olarak görmüyorum" yorumunu da yaptı. 

Bıçakcı-Erzik devrede 
CAMİADAN büyük bir baskı gördüğüne işaret eden Şenol Güneş, Futbol Federasyonu Başkanı Levent Bıçakcı ve UEFA Asbaşkanı Şenez Erzik'in de Trabzonspor ile anlaşması konusunda telkinde bulunduğunu söyledi. Yıpranmamak için Atay Aktuğ'un Trabzon'a davet etmesine rağmen henüz kendisiyle yüz yüze gelmediğini belirten Güneş, "Kongre bitsin, sonra takımın başına geçerim, gibi bir düşünceye de sahip değilim" açıklamasını yaptı. 

Karadeniz dostluğu 

TRABZONSPORLU taraftarlar, bugünkü Çaykur Rizespor maçını rakip takım seyircileriyle birlikte izlemek için çağrıda bulundular. TS 67 Derneği Başkanı Selim Doğan, "İki kardeş kulübün taraftarının yarın bugün tribünlerde bir arada olması gerekir" diye konuştu. 
TARAFTARLAR Birliği Başkanı Adem Söğüt de, tribünlerde yan yana oturarak, örnek bir girişime imza atmak istediklerini söyledi. Söğüt, "Rizeli arkadaşlarımızı da aramızda görmek istiyoruz. Böylelikle sporun dostluk ve kardeşlik olduğunu herkese göstermiş oluruz" dedi. 

Yattara'ya sorgu 

ÖZEL hayatı nedeniyle eleştirilen Yattara'nın, Şana mevkindeki evinde eşiyle kavga ettiği, bu nedenle jandarma tarafından ifadesinin alındığı öğrenildi. Kendisine vurduğunu iddia eden eşi Amiyeta'nın şikayeti üzerine jandarmanın eve gidip, durumu incelediği bildirildi. 


</TEXT>
</DOC>
