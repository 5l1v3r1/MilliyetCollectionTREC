<DOC>
<DOCNO> 252870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur15.html </URL>
<DATE> 2004/07/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Antalya'da "Bataklık Operasyonu"... 23 kişi gözaltına alındı... 
</HEADLINE>
<TEXT>

     Antalya'nın Finike ve Kumluca ilçelerinde 23 kişinin, çıkar amaçlı suç örgütü oluşturduğu gerekçesiyle gözaltına alındığı, olayla ilgili 2 kişinin de arandığı bildirildi. 
     Finike İlçe Jandarma Bölük Komutanlığı'ndan yapılan açıklamaya göre, Antalya Jandarma İstihbarat Birimi ile Kumluca ve Finike Jandarma ilçe bölük komutanlıklarının ortaklaşa yürüttüğü operasyonda, çıkar amaçlı suç örgütü kurduğu gerekçesiyle 23 kişi yakalandı. 
     Açıklamada, Antalya İl Jandarma Komutanlığı'na bağlı ekiplerin, 30 Haziran 2004 tarihinde Finike ve Kumluca ilçelerindeki 25 ayrı noktada eşzamanlı operasyon düzenlediği, ''Bataklık Operasyonu'' adı verilen bu operasyonlarda, toplam 23 kişinin yakalanarak, gözaltına alındığı belirtildi. 
     Finike ve Kumluca'da, Arif E. ve Mehmet M. liderliğinde iki ayrı çıkar amaçlı suç örgütü oluşturulduğu, iki örgütün işbirliği yaptığı ve çok sayıda kişiye çek, senet imzalattığı öne sürüldü. 
     Operasyonlarda çeşitli çap ve markalarda 10 tabanca ve 5 av tüfeği ile bu silahlara ait mermilerle çok sayıda çek ve senet ele geçirildiği, sanıkların sorgulanmalarının tamamlandığı, bugün adliyeye sevk edilecekleri bildirildi. 
     Sanıkların halk üzerinde baskı ve şiddet uygulayarak huzur ve güvenliği bozmak, silahlı gasp, dolandırıcılık, çek ve senet tahsilatı, ruhsatsız silah taşıma, halk arasında korku, panik ve endişe yaratacak şekilde meskun mahalde ateş etme, darp, gibi suçlardan yargılanacağı belirtildi. 
     Jandarma yetkilileri, gözaltına alınan 23 kişiden 21'inin isimlerini açıkladı. 
     Arif E., ''Deli Kadir'' kod adlı Şaban D., Atilla D., ''Karapençe'' kod adlı Zafer G., Mehmet A., Niyazi Ç., Turan Yiğit, Serkan S., Hüseyin K., Kazım D., Nazım O., Osman B., Musa B., Önder K., Necla B., Bayram Y., Ali Ç., Şenol K., Dede Ö., Hüseyin Ö. ve Cuma Ö.'ün ev ve işyerlerinde yapılan aramalarda 10 adet tabanca, 5 adet av tüfeği, 190 adet çeşitli çaplarda tabanca mermisi, 390 adet av tüfeği fişeği, 7 adet boş kovan, 7 adet bıçak, 67 adet senet, 32 adet karşılıksız çek, 1 adet ses kayıt cihazı, 2 adet mini ses kayıt kasedi, 2 adet araç ruhsatı, 1 adet sahte Amerikan Doları ve 1 adet tarihi eser ele geçirildiğini bildirdi. 
     Ayrıca, olayla ilgili Yusuf A. ve Seyfullah K.'nin arandığı, Kumluca Cezaevi'nde yatan 5 kişinin de aynı örgütlerle bağlantılı çalıştığı için yeniden yargılanacağı kaydedildi. 
     
</TEXT>
</DOC>
