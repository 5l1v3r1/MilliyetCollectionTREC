<DOC>
<DOCNO> 296831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy12.html </URL>
<DATE> 2004/12/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Başbakan Erdoğan, kaptanlık yaptı... 
</HEADLINE>
<TEXT>

     Başbakan Recep Tayyip Erdoğan, Gümrük Müsteşarlığı Gümrükler Muhafaza Genel Müdürlüğü'ne teslimi yapılacak olan botu, Ataköy'den Tuzla Tersaneler Bölgesi'ne kadar kullandı. 
     Gümrüklerden sorumlu Devlet Bakanı Kürşad Tüzmen ve beraberindeki heyet, Başbakan Erdoğan'ı almak üzere, botun inşa edildiği Yonca-Onuk Tersanesi'nden botla Ataköy'e geldi. 
     Erdoğan, burada ''Cumhuriyet'' adlı bota binerek, Tuzla'ya kadar kullandı. 
     Botu zaman zaman yaklaşık 110 kilometre 63 knot hızla kullanan Erdoğan, ''daha önce deniz otobüslerini de kullandığı için bu tür teknelere alışık olduğunu'' söyledi. 
     Başbakan Erdoğan, kendisini izleyen basın mensuplarının soruları üzerine, ''gümrüklerde atılması gereken adımların bulunduğunu'' dile getirerek, ''Özellikle de denizlerdeki kaçakçılıkla mücadelede, çok seri ve pratik hareket eden bu tür botlara şiddetle ihtiyacımız var'' dedi. 
     Bir gazetecinin ''Botun 1.7 trilyon liraya mal olduğunu, ancak son 1 yıl içinde denizlerde 1.6 katrilyon liralık çeşitli kaçak malzeme yakalandığını'' söylemesi üzerine Erdoğan, ''o neticeleri almak için bu tür yatırımları yaptıklarını'' vurguladı. 
     Erdoğan, ''ekonomide yatırımın rantabl olan araziye yapıldığına'' da dikkat çekerek, ''Bizler de, tabii bu noktada hem rantabl olan bir arazi, hem de ülkenin denizlerdeki güvenliğini sağlamak için bu adımları atıyoruz. Gümrüklerdeki ihtiyaçlar tespit edilecek ve bunlar giderilmeye çalışılacak. Bunu da başaracağız. Çünkü kararlıyız'' diye konuştu. 
     ''Gümrüklerde en çok eksikliğin personelde yaşandığının'' ifade edilmesi üzerine Erdoğan, ''personel olayında ciddi dengesizlikler bulunduğunu'' bildirdi. 
     
     ''KADRO EKSİKLİKLERİNİ GİDERECEĞİZ'' 
     ''Zaman içinde bunu telafi edeceklerini'' anlatan Erdoğan, ''Bir anda personel alımı olmaz. Peyderpey, başta milli eğitim olmak üzere sağlık, emniyet ve gümrüklerde kadro eksikliklerini gidereceğiz'' dedi. 
     Başbakan Recep Tayyip Erdoğan, ''Türkiye'nin Avrupa Birliği'ne AB tam üye olması durumunda, Avrupa'nın sınırlarının korunması bakımından gümrüklerin öneminin artacağının'' dile getirilmesi üzerine de, ''Türkiye'nin şu anda AB ile ortak standartları yakaladığını'' vurguladı. 
     ''Bu standartların 'müzakere süreci başladıktan sonra yapılacağına' dair bir kaidenin bulunmadığına'' işaret eden Erdoğan, ''Biz müzakere sürecine başlamadan çalışmalara start verdik ve standartlarımızı ona göre oluşturmanın gayreti içindeyiz'' diye konuştu. 
     
</TEXT>
</DOC>
