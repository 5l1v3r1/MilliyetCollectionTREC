<DOC>
<DOCNO> 270835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun13.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan geçmiş olsun demedi' 
</HEADLINE>
<TEXT>


KAYSERİ DHA 

Kayseri'de attan düşerek bileğini kıran AKP Milletvekili Taner Yıldız, seyisin sözüne kandığını söyledi. Ertuğrul Togan'ın Pınarbaşı ilçesi Taşlıgeçik köyündeki çiftliğinde bindiği atın şaha kalkması sonucu düşen Yıldız, önceki gün Erciyes Üniversitesi Tıp Fakültesi Gevher Nesibe Hastanesi'nde ameliyat edildi. Yıldız, seyise hayvanın çok tedirgin ve huysuz olduğunu söylediğini, seyis "Bir şeyi yok. Normal hali" deyince tereddüt etmeden bindiğini belirtti. Başbakan Recep Tayyip Erdoğan'ın, kendisi gibi attan düşen Yıldız'ı aramadığı, ancak bakan ve milletvekillerinden "geçmiş olsun" telefonu geldiği belirtildi. Togan ise "At kalabalığı görünce huysuzlaştı ve milletvekilini sırtından attı. Böyle olsun istemezdik" dedi. 


</TEXT>
</DOC>
