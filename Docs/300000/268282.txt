<DOC>
<DOCNO> 268282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas27.html </URL>
<DATE> 2004/09/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
'Gözden süt fışkırtma' rekorunu Türkiye'ye getirdik 
</HEADLINE>
<TEXT>

     İstanbul'daki bir şirkette pazarlama görevlisi olarak çalışan İlker Yılmaz, bir İngiliz'e ait 2 metre 61 santimetrelik ''gözden süt fışkırtma'' rekorunu 2.79'a çıkartarak, yeni rekorun sahibi oldu. 
     Çelik, rekor denemesini, Armada Otel'de Guinness Rekorlar Kitabı Türkiye Fahri Temsilcisi Prof. Dr. Orhan Kural, bir din görevlisi, avukat ve otel yöneticisinin gözetiminde gerçekleştirdi. 
     Sütü burnuna çeken Çelik, ilk denemesinde sütü, gözünden 2 metre 35 santimetreye, ikinci denemesinde ise 2 metre 79 santimetreye fışkırttı. Daha sonra 3 ve 4. denemelerini de yapan Yılmaz, en son yaptığı dereceyi geçemedi. 
     Böylece Çelik, bir İngiliz'e ait 2 metre 61 santimetrelik rekoru, 2 metre 79 santimetreye çıkardı. 
     İlginç rekordan sonra gazetecilere açıklamalarda bulunan Yılmaz, arkadaşlarıyla havuzda yüzerken gözünden kabarcık çıktığının farkına vardığını söyledi. 
     Bunun üzerine bir hastanede gözünden muayene olduğunu anlatan Yılmaz, ''Doktorlar bunun nedeninin gözyaşı torbasındaki deliğin büyük olmasından kaynaklandığını söylediler'' dedi. 
     Yılmaz, televizyonda Guinness Rekorlar Kitabı gösterilerini izlerken bir kişinin gözünden süt fışkırttığını gördüğünü anlatarak, şunları kaydetti 
     ''Ben de yaparım düşüncesiyle burnuma su çektim ve gözümden fışkırtmaya çalıştım. İlk denememde başarılı oldum. Daha sonra Prof. Dr. Kural ile birlikte bir deneme yaptık. O denemede sütü gözümden 2 metre 33 santimetreye fışkırttım. Ancak Guinness Rekorlar Kitabı bu denememde din görevlisi hazır bulunmadığı için kabul etmedi. Bu yıl Guinness'e yeniden başvurduk. Onlar bize şartları gönderdi. Bu şartlara göre denememi yaptım ve İngiliz'e ait rekoru kırdım. Çok mutluyum. İnşallah ileride İngiliz ile aynı çatı altında kapışırız.'' Yılmaz, rekor denemesi için antrenman yapmadığını, bunun gözü için tehlikeli olduğunu sözlerine ekledi. 
     Prof. Dr. Orhan Kural ise rekora ilişkin raporu Guinnes Rekorlar Kitabı'na göndereceklerini, kararı yetkililerin vereceğini belirterek, ''Tebrik ediyorum. Türkiye bir rekortmen daha kazandı'' dedi. 
     Denemede din görevlisi bulundurulmasını Guinness yetkililerinin istediğini de vurgulayan Prof. Dr. Kural, bunun etik açıdan istendiğini kaydetti. 
     Prof. Dr. Kural, Başbakan Recep Tayyip Erdoğan'ın geçen ay Kayseri'de yaptığı 138 temel atma töreni için de Guinness'e başvurduklarını, ancak politik olduğu gerekçesiyle bunun kabul edilmediğini sözlerine ekledi. 
     Yılmaz'ın rekor denemesi, eşi Esra ve 2.5 yaşındaki kızları Beyza Yılmaz tarafından da heyecanla izlendi. 
     
     10 KONUDA REKOR 

     Prof. Dr. Orhan Kural'ın verdiği bilgiye göre, Türkiye şu konularda Guinness Rekorlar Kitabı'na girdi 
     ''-Ekmek tüketiminde dünya birinciliği, -Dünya kupasında atılan en hızlı gol Hakan Şükür'e ait 
     -81 sessiz harften oluşan bir Kafkas dilini dünyada tek konuşan kişi, 1992 yılında öldü 
     -Selçuk Efes'te 20 bin kişinin deve güreşini izlemesi, -Türkiye'de en büyük mikrop bulunması, -En değersiz paranın TL olması, -En uzun burun, -Naim Süleymanoğlu ve Halil Mutlu'nun halterde kırdığı rekorlar, -Bilkent Üniversitesi'nce dünyanın en küçük mikrofonunun yapılması, -En uzun çamaşır ipi.'' 

     
</TEXT>
</DOC>
