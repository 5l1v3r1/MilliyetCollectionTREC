<DOC>
<DOCNO> 288822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur24.html </URL>
<DATE> 2004/11/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Uzanların çiftliğindeki güvenlik şefi görevinden alındı 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Uzan Grubu'na ait çiftlikte görev yapan güvenlik şefi Adem Memişoğlu'nun görevden alındığı bildirildi. 
     Uzan Grubu'na ait Sakarya'nın Pamukova İlçesi Bakacak mevkiinde bulunan çiftlikte, TMSF adına bekçi olarak çalışan 7 kişinin güvenlik şefi olan Memişoğlu'nun işine son verildiği öğrenildi. 
     Memişoğlu'nun aynı zamanda Uzan Grubu'na ait çiftlikteki eşyaların teslim edildiği yediemin olduğu belirtildi. 
     Çiftlikte Uzan Grubu'na ait eşyaların TMSF görevlileri tarafından yeniden sayımının yapılarak, İstanbul'a götürüleceği kaydedildi. 
     Cem Uzan önceki akşam çiftliğe gelmiş ve daha sonra Pamukova Cumhuriyet Savcılığı'nın talimatı üzerine adamlarıyla birlikte jandarma tarafından gözaltına alınmıştı. Uzan ve beraberindeki 22 kişi, ifadeleri alındıktan sonra 445'er milyon lira kefaletle serbest bırakılmıştı. 
     
</TEXT>
</DOC>
