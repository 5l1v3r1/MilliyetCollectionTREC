<DOC>
<DOCNO> 258564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur03.html </URL>
<DATE> 2004/07/27/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Çeşme'de 2 kişi vuruldu 
</HEADLINE>
<TEXT>

     İzmir'in Çeşme ilçesinde, 2 kişi silahla vuruldu. 
     A.A muhabirinin aldığı bilgiye göre, İnkilap Caddesi'nde, Barış Aydemir 25 ile Çetin Çolak 40 , henüz bilinmeyen nedenle İlhan Y. ve Mert Ö. ile tartıştı. Kavgaya dönüşen olayda Aydemir göğsünden, Çolak ise sol ayağından silahla vuruldu. Saldırganlar ise olaydan sonra kaçtı. 
     Yaralılar, Çeşme Alper Çizgenakat Devlet Hastanesi'ne kaldırıldılar. Sol ayağından yaralanan Çetin Çolak'ın tedavisi burada yapıldı. Çolak'ın hayati tehlikesinin olmadığı belirtildi. 
     İlk tedavisi Çeşme Alper Çizgenakat Devlet Hastanesi'nde yapılan Barış Aydemir, daha sonra 9 Eylül Tıp Fakültesi Hastanesi'ne sevk edildi. Ameliyata alınan Aydemir'in hayati tehlikesinin bulunduğu öğrenildi. 
     Öte yandan, olaydan sonra özel otomobille kaçan İlhan Y. ve Murat Ö, Narlıdere otoban çıkışında güvenlik güçleri tarafından yakalandı. Zanlılar, doktor raporları alındıktan sonra Çeşme Emniyet Amirliği'ne teslim edildiler. 
     
</TEXT>
</DOC>
