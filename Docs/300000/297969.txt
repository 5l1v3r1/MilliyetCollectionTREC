<DOC>
<DOCNO> 297969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo38.html </URL>
<DATE> 2004/12/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
KKTC "İddaa"ya hazırlanıyor... 
</HEADLINE>
<TEXT>

     Kuzey Kıbrıs Türk Cumhuriyeti KKTC , Türkiye'de oynanan resmi bahis oyunu ''İddaa''yı ülkeye taşımak için çalışmalara başladı. 
     KKTC Spor Dairesi Başkanı Besim Erdenay ve Piyangolar İdaresi Sorumlusu Osman Yıldızev ile makamında görüşen Spor Toto Teşkilat Müdürü Erdenay Oflas, illegal sitelerde oynanan bahisler nedeniyle Türkiye'nin büyük zarar gördüğünü söyledi. 
     Oflas, illegal bahis sitelerinin Türkiye'de de çok yaygın olduğunu, ancak ''İddaa'' sayesinde bu sitelere ilginin azaldığını belirterek, ''Bu siteleri tamamen önleyebilmek için almamız gereken mesafeler var. Bu siteler kazandıkları paraları döviz olarak yurtdışına çıkarıyor. Bu nedenle ülke ekonomisi büyük zarar görüyor'' dedi. 
     Türkiye'de yasak olan oyunların Kuzey Kıbrıs Türk Cumhuriyeti'nde oynanabildiğini hatırlatan Oflas, şöyle konuştu 
     ''Kumarhanelerde, futbola dayalı illegal bahis siteleri var. Yeni bir yasayla bu yasaklanarak tamamen devlet kontrolüne alındı. Spor Daire Başkanlığı oyunları üstlenecek. Bununla ilgili yönetmelik de çıkacaktır.'' KKTC Spor Dairesi Müdürü Besim Erdenay da yapılan değişikliklerle illegal bahis sitelerini çalıştırmak isteyenlerle ilgili bazı yaptırımlar getirdiklerini bildirerek, şöyle dedi 
     ''Bu siteleri çalıştırmak için 400 bin Euro, senelik ücret için 180 bin Euro ve şube açmak için de 20 bin Euro para yatırmak gerekiyor. Biz illegal siteleri temizlemek istiyoruz. Bu kapsamda İddaa'nın ülkemize gelmesi için çalışmalar başlattık.'' 
     
</TEXT>
</DOC>
