<DOC>
<DOCNO> 260172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun10.html </URL>
<DATE> 2004/08/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Atina'da her şey değişti, Olimpiyatların faturası 6 milyar euro 
</HEADLINE>
<TEXT>

     Yunanistan'ın bugüne kadar düzenlediği en büyük organizasyon olan Yaz Olimpiyatları'na ev sahipliği yapacak olan Atina, son 4 yılda yaşama geçirilen altyapı projeleriyle adeta kabuk değiştirdi. 
     Tarihin en pahalı olimpiyatlarını düzenleme unvanını yaklaşık 6 milyar euroya ulaştığı bildirilen harcamayla kazanan Atina 2004 için hazırlanan başkent ve çevresindeki en çarpıcı değişiklik, ulaşımın düzenlenmesine yönelik altyapı projeleri alanında yapıldı. 
     Olimpiyat müsabakaları için başkent ve çevresine inşa edilen ya da yeniden düzenlenen 36 tesisin yanı sıra olimpiyat köyü, basın merkezi ve uluslararası yayın merkezi inşa edildi. 
     Atina çevresine 120 kilometrelik çevre yolu yapıldı, 90 kilometrelik kent içi ve dışı yol rehabilite edildi, 40 köprü ve yaya geçidi yapıldı, parklar ve meydanlar düzenlendi ve Atina metrosuna 7,7 kilometrelik yeni bir bölüm eklendi. 
     Kent merkezini olimpiyat tesislerinin yaklaşık yarısının bulunduğu güney banliyölere bağlayan 26 kilometre uzunluğunda bir tramvay hattı inşa edildi. Ayrıca Atina Elefterios Venizelos havaalanını kente bağlayan 40 kilometrelik hafif raylı sistem yapıldı. 
     Hizmete giren büyük projelerden birisi de Atina'yı yaklaşık 80 kilometre güneyindeki Korint'e bağlayan otoyol üzerinde yapılan 4 kilometre uzunluğundaki 3 şeritli karayolu tüneli oldu. 
     
     ULAŞIM DÜZENLEMELERİ 
     Atina ve çevresine dağılmış olimpiyat köyü, olimpiyat stadı ve müsabakaların yapılacağı diğer salon, pist ve tesisler arasında ulaşımda sorun olmaması için bu ayın başı itibarıyla yürürlüğe giren olağanüstü önlemler alındı. 
     Olimpiyat tesislerini birbirlerine bağlayan ana arterler üzerinde yalnızca özel izin kartı taşıyan araçlara özel bir ''Olimpiyat şeridi'' oluşturuldu ve bu şeride izinsiz girmenin cezasının 160 euro olduğu ilan edildi. 
     Olimpiyat bölgesi olarak belirlenen alanların etrafındaki bölgelere sürekli park yasağı getirildi ve başkent halkına oyunlar süresince araçlarını kullanmaktan mümkün olduğu kadar kaçınmaları çağrısında bulunuldu. 
     Oyunlarda yarışacak atletler ve görev yapacak kişiler için 1284 otobüs ve 3359 otomobil ayrıldı. Bu araçların olimpiyat tesisleri arasında ortalama 60 kilometre hızla seyredebilmeleri için önlemler alındı. 
     Yetkililer, mevcut önlemlerle 9 gün sonra başlayacak olimpiyatlara kadar ulaşımın arzu edilir biçimde sağlanıp sağlanamayacağının test edileceğini, alınacak sonuçlara göre, trafiğe ilişkin yeni kısıtlamaların getirilebileceğini açıkladılar. 
     Olimpiyatları izlemeye gelecekler içinse özel izin belgesi taşıyan 10 bin taksi ayrıldı. Söz konusu taksilerin sürücüleri, oyunlar süresince verecekleri hizmetin kalitesinin yüksek olmasını sağlamaya yönelik seminerlerle eğitildi. 
     
     GÜVENLİK ÖNLEMLERİ 
     Atina 2004 olimpiyatlarına ilişkin dünya basınında en fazla yer alan konu, 16 bin atlet ve teknik ekipleri, 6 bin gazeteci, oyunlar sırasında Atina'yı ziyaret edecek yabancı liderler ve sayılarının 300 bini geçmesi beklenen izleyicilerin güvenliğinin nasıl sağlanacağı meselesi oldu. 
     Yunanistan, katılımcı ülkelerin güvenlikle ilgili endişelerine yanıt verme arayışı içinde, güvenlik bütçesini olimpiyat tarihinde bir rekor oluşturan 1,2 milyar euro olarak belirledi. 
     Olimpiyat tesislerinin, atletlerin, görevlilerin ve izleyicilerin korunması için ordu ve polis birliklerinden yaklaşık 100 bin kişilik bir güç oluşturuldu. 
     Atina 2004 Organizasyon Komitesi'ne ATHOC bu ayın başında devredilen tüm tesisler, özel elektronik araçlar ve köpeklerle detaylı bir biçimde tarandıktan sonra özel izin belgesi taşıyan personel hariç, herkese kapatıldı. 
     Limanlar, havaalanları ve kara sınır kapılarında alınan özel güvenlik önlemlerinin yanı sıra Atina ve Selanik'teki olimpiyat tesislerinin çevresine Patriot füze bataryaları yerleştirildi. 
     Yunanistan'ın Ege Denizi'ndeki çok sayıdaki adası üzerinden kaçak girişleri önleyebilmek için sahil güvenlik devriyeleri artırılırken, Yunan donanması da çevre kontrolü için denize açıldı. 
     Atina'nın NATO'ya yaptığı ve İttifak tarafından yanıtlanan yardım çağrısı çerçevesinde, Yunanistan hava sahasının kontrolü için erken uyarı uçakları AWACS göreve başlarken, NATO üyeleri Çek Cumhuriyeti, Macaristan, Polonya ve Belçika'dan nükleer, biyolojik ve kimyasal saldırı olasılığına karşı eğitilmiş özel birlikler başkent yakınlarına konuşlandırıldı. 
     Yunanistan çevresindeki uluslararası suların kontrolü için de NATO Akdeniz Görev Gücü görevlendirildi. 
     Atina ve çevresindeki güvenlik önlemleri çerçevesinde, kızıl ötesi kameralar ve özel görüş sistemleriyle donatılmış bir zeplin ve helikopterler, gece gündüz havadan gözetleme için havalandırıldı. Kente ayrıca 300 kamera yerleştirildi. 
     Bu arada güvenlik birimleri ve merkezlerinin koordinasyonu için bir Amerikan şirketine ısmarlanan 255 milyon euro değerindeki elektronik sistem geçen hafta aktif hale getirildi. 
     Atina, olimpiyat tesislerinin ve katılımcıların güvenliğinin Yunanlılar tarafından sağlanacağını, silah taşıyan yabancı görevlilerin yalnızca yabancı liderlerin ziyaretleri sırasında görev yapacaklarını açıkladı. 
     
     SON DETAYLAR 
     Öte yandan, dünya basını ve Uluslararası Olimpiyat Komitesi tarafından tesislerin geç bitirilmesi nedeniyle yoğun bir biçimde eleştirilen Yunanistan, son detaylar üzerinde çalışmaya başladı. 
     Özellikle yeni inşa edilen tesislerin henüz bitirilemeyen çevre düzenlemeleri üzerinde yoğunlaşan son detaylar üzerindeki çalışmanın, bitirilmek üzere olduğu açıklandı. 
     ATHOC Başkanı Gianna Angelopulos-Daskalaki, Yunan basınına yaptığı açıklamada, önümüzdeki günlerde gerekli son kontrollerin yapılacağını, ancak asıl büyük sınavın olimpiyatlar anında olacağını söyledi. 
     Angelopulos-Daskalaki, ''Çabuk kararlar alıp ortaya çıkabilecek herhangi bir sorunu çözebiliriz. Tüm tesisler 2 yıl önce bitirilip teslim edilmiş olsaydı bile son dakikaya kadar çalışmak durumunda olacaktık. Neticede her zaman daha mükemmel bir çözüm mevcuttur. Büyük sınav 13 Ağustos'ta başlayacak'' dedi. 
     
</TEXT>
</DOC>
