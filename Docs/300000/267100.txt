<DOC>
<DOCNO> 267100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/pulur.html </URL>
<DATE> 2004/08/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İşte size 4 x 4 adam... 
</HEADLINE>
<TEXT>


ATLETİZM denilince çok kişinin aklına hemen "koşular" gelir, 100, 200, 800, 1500 metre koşuları, bayrak yarışları, bir de "maraton" finali... 
Oysa disk, cirit, çekiç, gülle de atletizmin temel yarışmalarıdır, lakin, biz bu dallarda pek başarılı olmadığımız için, onları fazla tanımayız. Gençliğimizde bir Toma Balcı vardı, hatırladığımız. 

AMA Atina Olimpiyatı'nda 22 yaşında bir genç Eşref Apak, çekiçte madalyayı bir karış farkla kaçırdı, 80 metrenin üzerinde atıyor. 
Peki, bu delikanlı nerede yetişti, nasıl yetişti 
Toz toprak içinde bir otoparkta televizyonda gösterdiler, o çekiç atarken bir araba gelse, facia. Çim sahalarda da çalıştırmıyorlarmış, bozarsın, diye. 

BİLİYORSUNUZ, çekiç yarışmalarının bir kafesi var, demir kafes. Atlet, üç tarafı kapalı bu kafesin içinde, çekiç elinde dönüyor, dönüyor, sonra "merkezkaç" kuvvetiyle çekici açık olan kapıdan fırlatıyor. 
Kaç paralık şeydir bu kafes 
Ama Atletizm Federasyonu da, Beden Terbiyesi de böyle nizami bir kafes yaptırmaktan aciz. Eşref Apak, Atina'da alışık olmadığı kafesten atış yapıyor, tabii bu kafes nizami, onun Türkiye'de çalıştığı uyduruk. 

YA "çekiç"i bir karış daha uzağa atsaydı ne olurdu bilir misiniz 
Ona bir kafes yaptırıp çekiç atacak saha bulamayanlar, eğer "çekiç"i bir karış uzağa atsaydı, madalyayı alsaydı "İşte eserimiz " diye boy boy poz verirlerdi. 

DİLİMİZE yapıştırdığımız bir laf vardır 
"Biz adam da oluruz, ya da biz de adam yok " 
Biz adam da oluruz, bizden adam da çıkar. 
İşte bir adam "çekiç"çi Eşref Apak'ın antrenörü, hocası Artun Talay... 
Nereden bu işe merak salmış, Eşref Apak'ı nasıl bulmuş, çalıştırmış, onu bilmiyoruz... 
Ama şu söyledikleri çok şeyi açıklamaya yetiyor. 
Bakın neler söylüyor 
"Eşref artık beni aştı, ona dünyanın en iyi hocaları lazım... Benim bilgim Eşref'e yetmez. Devlet Eşref'e dünyanın en iyi hocalarını tutsun, onlar Eşref'i çalıştırsınlar. Ben de bu hocaya yardımcılık eder, bir şeyler öğrenirim, bilgimi artırırım. Ama yabancı hoca beni istemezse, hiç sorun çıkarmadan ortadan kaybolurum, yeter ki Eşref kazansın " 

DUYDUNUZ mu 
Ve sen Süreyya Ayhan'ın hem hocası hem de kocası olan Yücel Kop duydun mu 
Türkiye'de adam yokmuş... 
Halt etmişler, işte size dört dörtlük bir adam... 



</TEXT>
</DOC>
