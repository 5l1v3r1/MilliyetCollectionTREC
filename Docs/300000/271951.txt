<DOC>
<DOCNO> 271951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun19.html </URL>
<DATE> 2004/09/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
KKTC, Serdar Denktaş'ın Papadopulos'la gizli görüşmesini konuşuyor 
</HEADLINE>
<TEXT>

     KKTC Cumhurbaşkanı Rauf Denktaş, Dışişleri Bakanı ve Başbakan Yardımcısı Serdar Denktaş'ın referandum öncesinde Rum yönetimi lideri Tasos Papadopulos ile yaptığı gizli görüşme öncesinde ve sonrasında ilgili makamların bilgilendirildiğini belirterek, ''Serdar-Papadopulos temasında normalin dışında bir şey olmamıştır'' dedi. 
     Cumhurbaşkanı Denktaş, konuyla ilgili yaptığı açıklamada, ''Normalin dışında olan bir şey varsa o da 'temas basına duyurulmasın' diyen tarafın, sözünü tutmuş olan Türk karşıtını zorda bırakacak şekilde imalı açıklamalar yapıp ilgi uyandırdıktan sonra ağzını açıp konuşmasıdır'' dedi. 
     ''Müzakerelerin uzlaşma zemini bulmak için yapıldığını, böyle durumlarda karşı taraf sizi özel olarak görmek isterse bunun reddedilmemesi gerektiğini'' belirten Cumhurbaşkanı Denktaş, ''Reddetseniz, belki de bir şansı kaybetmiş olursunuz, veyahut da diğer taraf ileride bu reddinizi 'uzlaşma istemediğinize' atfederek propaganda malzemesi olarak kullanır'' diye konuştu. 
     ''Dolayısıyla müzakerelerin bir safhasında karşı taraf bu temas aramızda kalsın derse ve müzakereci bu temasın yapılacağını ilgili makamlara duyurduktan sonra, bunda kötülük aramanın, sansasyon yaratmanın bir anlamı yoktur'' diyen Denktaş, şöyle devam etti 
     ''Bu konuda temastan önce ve sonra ilgililere bilgi verilmiştir. Kınanacak gizli temas, kimseye haber verilmeden, perde arkasında yapılan temastır. Serdar-Papadopulos temasında normalin dışında bir şey olmamıştır. Normalin dışında olan bir şey varsa o da, 'temas basına duyurulmasın' diyen tarafın, sözünü tutmuş olan Türk karşıtını zorda bırakacak şekilde, kendisinin imalı açıklamalar yapıp ilgi uyandırdıktan sonra ağzını açıp konuşmasıdır. Rum tarafı bu oyunu geçmişte de çok defa oynamıştır.'' Güney Kıbrıs Rum yönetimi sözcüsü Kipros Hrisostomidis, önceki gün Rum basınına yaptığı açıklamada, Rum yönetimi lideri Tasos Papadopulos'un, Annan planının halka sunulduğu 24 Nisan referandumu öncesi ve sonrasında KKTC'den bazı siyasi yetkililerle gizlice bir araya geldiğini açıklamıştı. 
     Hrisostomidis, Papadopulos'un referandum öncesinde, KKTC Dışişleri Bakanı ve Başbakan Yardımcısı Serdar Denktaş ve Başbakan Mehmet Ali Talat'ın temsilcisi sıfatıyla Bayındırlık ve Ulaştırma Bakanı Ömer Kalyoncu ile görüştüğünü söylemişti. 
     KKTC Dışişleri Bakanı ve Başbakan Yardımcısı Serdar Denktaş da dün akşam bir televizyon kanalında, Papadopulos ile referandum öncesinde gizli görüşme yaptığını açıklamış, görüşmenin, Papadopulos'un isteği üzerine basından gizlendiğini söylemişti. 
     Serdar Denktaş, Papadopulos ile Burgenstock'ta 2-3 kez ikili görüşme yaptığını, Kıbrıs'ta da Rum liderin evinde bir araya geldiklerini belirterek, görüşme hakkında ilgili makamlara bilgi verdiğini belirtmişti. 
     
</TEXT>
</DOC>
