<DOC>
<DOCNO> 250811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun29.html </URL>
<DATE> 2004/06/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Neçirvan Barzani Kerkük Araplaştırılıyor 
</HEADLINE>
<TEXT>

     Irak Kürdistan Demokrasi Partisi IKDP yetkilisi Neçirvan Barzani, Kerkük'ün Araplaştırılması sürecinin tersine çevrilmesi gerektiğini, aksi halde ülkenin geleceğinin risk altında olacağını söyledi. 
     Barzani, Reuters'a yaptığı açıklamada, ''Kerkük ciddi bir meseledir ve ciddi bir çözüme ihtiyacı vardır. Kerkük sorunu çözülmezse patlamaya hazır saatli bir bomba gibi olur'' dedi. 
     Kürtlere, Türkmenlere ve Süryanilere karşı yapılan haksızlıkları kabul etmenin herkes için imkansız olduğunu belirten Barzani, ''Çözüm basit. Kerkük'e getirilen Araplar, Irak hükümetinin vereceği tazminatla geldikleri yerlere geri dönmeliler. Aynı şey Kürt mültecilere de uygulanmalı'' diye konuştu. 
     Kerkük'ün kontrolünün Kürtlere verilmesi gerektiğini iddia eden Neçirvan Barzani, varolan petrol kuyularının gelirlerinin ulusal olarak paylaşılmasını önerdi, ancak kuzeyde gelecekte bulunacak kuyuların gelirinin Kürtlere ait olması gerektiğini söyledi. 
     Savunma ve dışişleri politikasını Bağdat'taki yönetime bırakmayı öneren Barzani, Kürtlerin bütçe ve güvenlik gücü üzerindeki kontrolü ellerinde tutması gerektiğinde ısrar etti. 
     ''Şu anda müzakere ediyoruz. Bu çok zor bir müzakere'' diyen Barzani, sorunun Bağdat'taki insanların bölgedeki gerçekliği anlamaması olduğunu söyledi. 
     IKDP yetkilisi Neçirvan Barzani, iktidarın devri öncesinde ülkedeki saldırıları yapanların Iraklılar değil yabancılar olduğunu da savundu. 
     
</TEXT>
</DOC>
