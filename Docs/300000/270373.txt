<DOC>
<DOCNO> 270373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko12.html </URL>
<DATE> 2004/09/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DİE'ye göre Ağustos'ta en yüksek reel getiri Borsa'dan 
</HEADLINE>
<TEXT>

     Ağustos ayında en yüksek reel getiriyi Borsa yatırımcısı sağladı. Borsa'ya yatırım yapanlar TEFE'ye göre yüzde 2.7, TÜFE'ye göre yüzde 2.9 reel getiri elde etti. 
     Mevduat, dolar, euro ve altında da reel getiri oluştu. 
     Devlet İstatistik Enstitüsü DİE , seçilmiş finansal yatırım araçlarının ağustos ayı itibariyle gerçekleşen reel getiri oranlarını açıkladı. Borsa endeksinde ağustos ayında yüzde 3.5'lik nominal getiri oluştu. Toptan eşya fiyatlarında sözkonusu ay yüzde 0.79 ve tüketici fiyatlarındaki yüzde 0.58'lik artıştan indirgendiğinde, Borsa'da TEFE'ye göre yüzde 2.7, TÜFE'ye göre yüzde 2.9 reel getiri meydana geldi. 
     Diğer yatırım araçları da reel getiri sağladı. Mevduat yatırımcısı reel bazda TEFE'ye göre yüzde 1, TÜFE'ye göre yüzde 1.2 altın yatırımcısı TEFE'ye göre yüzde 0.9, TÜFE'ye göre yüzde 1.1 dolar yatırımcısı TEFE'ye göre yüzde 0.7, TÜFE'ye göre yüzde 0.9 oranında getiri elde etti. TEFE'ye göre reel getirinin oluşmadığı euroda ise TÜFE'ye göre yüzde 0.2'lik reel getiri yaşandı. 
     
     YILLIK GETİRİ 
     Yıllık bazda da en fazla reel getiri sağlayan yatırım aracı Borsa oldu. Borsa'ya yatırım yapanlar yıllık bazda TEFE'ye göre yüzde 50.8, TÜFE'ye göre yüzde 51.5 oranında reel getiri elde etti. 
     Mevduatta TEFE'ye göre yüzde 22.9, TÜFE'ye göre yüzde 23.5 altında TEFE'ye göre yüzde 5.7, TÜFE'ye göre yüzde 
     6.2 euroda TEFE'ye göre yüzde 4.2, TÜFE'ye göre yüzde 4.6 
     oranında reel getiri oluştu. 
     Dolar yatırımcısı ise son bir yılda TEFE'ye göre yüzde 4.8, TÜFE'ye göre yüzde 4.4 reel kayba uğradı. 
     
</TEXT>
</DOC>
