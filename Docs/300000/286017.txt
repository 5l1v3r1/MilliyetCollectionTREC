<DOC>
<DOCNO> 286017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun37.html </URL>
<DATE> 2004/11/04/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
KKTC'de erken seçim en erken Şubat 2005'te 
</HEADLINE>
<TEXT>

     KKTC'de, Cumhuriyetçi Türk Partisi CTP Genel Başkanı Başbakan Mehmet Ali Talat başkanlığındaki CTP-Demokrat Parti DP koalisyon hükümetinin istifasıyla ülke gündemine oturan erken seçim, tarih konusuna kilitlendi. 
     Hükümetin istifasıyla başlayan 60 günlük anayasal süreyi beklemeden Meclis'in erken seçim tarihi belirlemesine ilişkin girişimler, iç tüzüğe takıldı. Bu durumda gerek cumhurbaşkanının çağrısıyla, gerek Meclis kararıyla Aralık ortalarından önce seçim için karar alınamayacağı ve erken seçimin de en erken 2005 Şubat ortalarında yapılabileceği ortaya çıktı. 
     Erken seçim önergesinde mutabakat sağlamak için, Ulusal Birlik Partisi UBP Genel Sekreteri Salih Miroğlu ile CTP Genel Sekreteri Ferdi Sabit Soyer arasında Meclis'te görüşmeler yapıldı. Bu görüşmelerde CTP seçimlerin 25 Aralık'ta yapılmasını önerirken, UBP 26 Aralık'taki olağan kurultayı nedeniyle bu tarihe karşı çıktı. Ardından Meclis hukukçularının iç tüzükle ilgili uyarısı üzerine erken seçim için 21 Aralık'tan önce önerge sunulamayacağı ortaya çıktı. 
     İç tüzüğün 88. maddesi uyarınca, son erken seçim önergesinin reddedilmesinin ardından 90 gün geçmeden Meclis'e yeni bir önerge sunulamıyor. Koalisyon hükümetinin 20 Eylül'de Meclis'e erken seçim önergesi sunduğuna dikkat çeken hukukçular, bu durumda 21 Aralık'tan önce yeni bir önerge sunulamayacağına işaret etti. 
     
     90 GÜN DOLMADAN OLMAZ 
     Miroğlu, yaptığı açıklamada, Soyer ile bugün bir dizi görüşme yaptıklarını, ancak Meclis iç tüzüğü uyarınca önerge sunulamayacağının ortaya çıktığını anlattı. 
     İç tüzükte değişikliğin kolay olmadığını ifade eden Miroğlu, CTP'nin 25 Aralık'ta seçim önerisine 26 Aralık'taki parti kurultayı nedeniyle karşı çıktıklarını söyledi. 
     Meclis'in 21 Aralık öncesi erken seçimi gündemine alamayacağının ortaya çıktığını, Cumhurbaşkanı Rauf Denktaş'ın seçim kararı vermesi için gerekli 60 günlük anayasal sürenin de aynı tarihlerde dolacağını belirten Miroğlu, bu durumda erken seçimin ancak Şubat ortasında olabileceğini kaydetti. 
     
     ''TÜZÜK DEĞİŞEBİLİRDİ'' 
     Soyer ise ''Tüzüğü değiştirebilir ve bu engeli aşabilirdik. Ama UBP, kurultayı nedeniyle seçim istemedi'' dedi. 
     UBP'nin bugünkü görüşmede Şubat ayında seçim için karar alınmasını önerdiğini belirten Soyer, ''Buna karşı çıktık, çünkü gerek yok. Hükümetin kurulamaması halinde Şubat'ta doğal olarak seçim var zaten'' dedi. 
     UBP Genel Başkanı Derviş Eroğlu'nun, CTP Genel Başkanı'na hükümeti kurma görevi almama çağrısı yaptığını, Cumhurbaşkanı'na da erken seçim önerisi sunacaklarını söylediğini anımsatan Soyer, ''Bugün Meclis'te bekledik, ama UBP'den öneri görmedik. Bunun üzerine biz 25 Aralık'ı önerdik'' diye konuştu. 
     
     SEÇİMLER NASIL YENİLENEBİLİR 
     Anayasa'nın 88. ve 106. maddeleri uyarınca, Cumhuriyet Meclisi seçimleri iki şekilde yenilenebiliyor. 
     Meclis, üye tam sayısının salt çoğunluğu ile seçim kararı alabilir veya Cumhurbaşkanı, Meclis çoğunluğuna dayalı hükümet atanmasına olanak bulunmaması halinde ilk görevlendirmeden itibaren 60 gün içerisinde seçimlerin yenilenmesine karar verebilir. 
     İlgili 60 günlük anayasal süreç, hükümetin istifasının hemen ardından Eroğlu'nun 21 Ekim'de hükümeti kurmakla görevlendirilmesiyle başlamıştı. Bu durumda 60 günlük süreç 20 Aralık'ta tamamlanacak. Bu süre sonunda hala hükümet kurulamamışsa Cumhurbaşkanı Meclis Başkanı, Başbakan ve parti liderleriyle görüşüp seçime karar verebilir. 
     
</TEXT>
</DOC>
