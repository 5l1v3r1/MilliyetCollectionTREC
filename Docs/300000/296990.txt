<DOC>
<DOCNO> 296990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun12.html </URL>
<DATE> 2004/12/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Der Spiegel Erdoğan cumhurbaşkanlığına hazırlanıyor 
</HEADLINE>
<TEXT>

     Alman Der Spiegel dergisi, Başbakan Recep Tayyip Erdoğan'ın gücünün arttığını belirterek, Erdoğan'ın Cumhurbaşkanlığı görevine hazırlandığını iddia etti. 
     Dergide, ''Batı'ya Yönelmiş Sultan'' başlığıyla verilen haberde, 17 Aralık'taki AB zirvesinde Türkiye ile üyelik müzakerelerine başlanması yönünde karar alındığı takdirde Başbakan Erdoğan'ın gücünün daha da artacağı kaydedildi. 
     Bazı çevrelerin ülkede ''muhafazakar bir devrim'' yapılmasından endişe ettikleri ifade edilen haberde, Türkiye'nin eski Bonn büyükelçisi CHP Milletvekili Onur Öymen'in, Erdoğan'ı muhafazakar çevreleri güçlendirmekle eleştirdiği, gazeteci Emin Çölaşan'ın da Erdoğan'ın devleti adım adım kendi kontrolü altına almaya çalıştığını iddia ettiği belirtildi. 
     Haberde ayrıca, ABD Başkanı George Bush'un İstanbul'a yaptığı ziyaret sırasında ABD'deki gibi bir başkanlık sisteminin Türkiye'de de uygulanması konusunda Erdoğan'ı ikna etmeye çalıştığı öne sürüldü. 
     Welt am Sonntag gazetesi de ''Modernliğe sıçramaya hazırlanan muhafazakar ülke'' başlığıyla verdiği haberde, Türkiye'de modern şehirlerin yanı sıra hala geri kalmış bazı şehirlerin bulunduğunu, ancak halkın büyük çoğunlukla AB'den beklentileri olduğunu yazdı. 
     Konya'daki bazı vatandaşların görüşlerine yer verilen haberde, vatandaşların, Türkiye'ye sadece AB perspektifi verilmesinin bile kentte büyük değişikliklere yol açtığını, çok daha özgür ve modern bir şekilde yaşamaya başladıklarını söyledikleri ifade edildi. 
     Bir vatandaş, ''AB'nin bizden istediği her şartı yerine getirdik. Kültürümüz değişmeyecek. AB artık, Müslüman bir ülkeyi almak isteyip istemediğine karar vermeli'' dedi. 
     Berliner Morgenpost gazetesi de ''Erdoğan AB'ye saldırıyor'' başlığıyla verdiği haberde, Erdoğan'ın, ''Bild am Sonntag'' gazetesine verdiği demecinde, AB'yi ayrımcılık yapmakla, Alman birlik partilerini de CDU CSU Türkiye'nin AB üyeliği konusunu iç politika malzemesi yapmakla eleştirdiği hatırlatıldı. 
     Alman Hıristiyan Sosyal Birlik Partisi CSU Genel Başkanı Edmund Stoiber de Erdoğan'ın demecine tepki göstererek, ''Frankfurter Allgemeine Sonntagszeitung'' gazetesine şunları kaydetti 
     ''Bay Erdoğan, 17 Aralık'ta Brüksel'de Türkiye ile müzakerelere gerçek anlamda 'ucu açık' şekilde başlanması için benim ve Angela Merkel'in CDU Genel Başkanı her türlü çabayı harcayacağımızı bilsin. Her halükarda 2006 yılında iktidara geldiğimizde Fransa gibi ortaklarımızla birlikte Türkiye'nin AB'ye tam üye olmaması için her türlü çabayı harcayacağız.'' Avrupa'daki insanların çoğunun Türkiye'nin AB üyeliğine karşı olduğunu öne süren Stoiber, ''Türkiye'nin tam üyeliği Avrupa'nın insanları tarafından önlenecektir. Avrupa'yı zorlamamak için hedefimiz imtiyazlı ortaklık'' dedi. 
     
</TEXT>
</DOC>
