<DOC>
<DOCNO> 282623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/siy07.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Sekreterliği müsteşarlık oluyor 
</HEADLINE>
<TEXT>


BARKIN ŞIK Ankara 


Dışişleri Bakanlığı, AB'ye üyelik müzakerelerinde koordinasyon görevini yürütmesi planlanan AB Genel Sekreterliği'nin müsteşarlık düzeyine çıkarılmasını öngören bir yasa taslağı hazırladı. Halen AB Genel Sekreterliği'nde genel müdürlükler yerine daire başkanlıklarının bulunması, diğer kamu kurum ve kuruluşlarıyla yapılacak çalışmalarda muhatap bulmayı zorlaştırıyor. Ancak AB Genel Sekreterliği, müsteşarlık düzeyine çıkarıldığında, teşkilat ve personel yapısında yapılacak değişikliklerle daha etkin bir kurum haline gelecek. Müsteşarlığın, AB ile ilişkilerden sorumlu olacak bir Devlet Bakanlığı'na bağlanması planlanıyor. Dışişleri Bakanlığı'nın hükümete, "müzakere heyeti başkanlığı" ve "başmüzakereci" için 2 alternatifli bir öneri sunduğu belirtildi. Her ikisinde de Müzakere Heyeti Başkanı'nın Dışişleri Bakanı Abdullah Gül olması önerildi. 


</TEXT>
</DOC>
