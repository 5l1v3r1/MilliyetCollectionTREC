<DOC>
<DOCNO> 290177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy08.html </URL>
<DATE> 2004/11/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hastaneye kaldırılan Ekenoğlu, Türkiye'ye gönderilebilir 
</HEADLINE>
<TEXT>

     Göğsündeki ağrı nedeniyle geçen çarşamba akşamı Lefkoşa Dr. Burhan Nalbantoğlu Devlet Hastanesi'ne kaldırılan ve yoğun bakım ünitesinde tedavi altına alınan Cumhuriyet Meclisi Başkanı Dr. Fatma Ekenoğlu'nun sağlık durumunun iyi olduğu, ancak anjiyo için Türkiye'ye gönderilebileceği açıklandı. 
     KKTC Sağlık ve Sosyal Yardım Bakanı Hüseyin Celal, Ekenoğlu'nu hastanede ziyaret ederek, sağlık durumu hakkında doktorlardan bilgi aldı. 
     Bakan Celal, ''Ekenoğlu'nun sağlık durumunun iyi olduğunu ve bazı tetkiklerin yapılabilmesi için hastanede tutulduğunu'' ifade ederek, ''kalp elektrosunda görülen birtakım aksaklıklar nedeniyle Ekenoğlu'nun yoğun bakım ünitesinde gözetim altına alındığını'' kaydetti. 
     Daha önce de benzer bir şikayetle hastaneye giden Ekenoğlu'nun muayenesinin sürdüğünü belirten Celal, gerekmesi halinde Ekenoğlu'na Türkiye'de anjiyo yapılacağını söyledi. 
     Ekenoğlu'nun tedavisini yürüten Kardiyolog Dr. Gülgün Göktuna Vaiz de, Ekenoğlu'nun durumunun iyi olduğunu, ancak tetkiklerin tamamlanması için hastanede tutulduğunu belirtti. 
     Dr. Vaiz, Ekenoğlu'nun gelecek pazar veya pazartesi günü anjiyo için Türkiye'ye gönderilebileceğini ifade ederek, ''Bundan ciddi bir durum olduğu anlaşılmasın. Sadece her durumu göz önünde bulundurup bütün kontrollerini yapmalıyız'' dedi. 
     
</TEXT>
</DOC>
