<DOC>
<DOCNO> 299935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo11.html </URL>
<DATE> 2004/12/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Atagün Yalçınkaya'nın hedefi, 2008 Pekin Olimpiyatları'nda şampiyonluk 
</HEADLINE>
<TEXT>

     2004 Atina Olimpiyatları'nda 48 kiloda finale yükselen ve Kübalı rakibi Yan Varela Berthelemy'e yenilerek gümüş madalya kazanan Atagün Yalçınkaya'nın hedefi, 2004 Pekin Olimpiyatları'nda altın madalya elde etmek. 
     Oyunlarda 17 yaşında final maçına çıkarak, efsane boksör Muhammed Ali'den sonra final karşılaşmasında mücadele eden en genç boksör unvanını alan ''Demir Yumruk'' Atagün Yalçınkaya, AA muhabirine yaptığı açıklamada, olimpiyatlar sonrası ilgi ve destekle birlikte omuzlarındaki yükün daha da ağırlaştığını, artık herkesin ondan daha büyük başarı kazanmasını beklediğini bildirdi. 
     Olimpiyatlardan önce gençlerde Avrupa Şampiyonu olduğunu, seçmeler sonrası Atina'ya giderken de antrenörlerinin, ''Senden derece beklemiyoruz, tecrübe kazan'' dediğini anlatan genç boksör, ''Ancak ben derece yapacağıma, madalya alacağıma inanıyordum'' görüşünü dile getirdi. 
     
     ''GELİRİM 3 KAT ARTTI'' 
     Yalçınkaya, olimpiyatlardaki başarısının ardından ilgiyle birlikte gelirinin de yaklaşık 3 kart artığını ifade ederek, ''Eskiden sadece kulübüm Fenerbahçe'den asgari ücretten biraz fazla maaş alıyordum. Şimdi bu maaşın yanısıra sponsorlardan gelir elde ediyorum. Ayrıca, Kadıköy Belediyesi'nde işe alındım. Belediye Başkanı Selami Öztürk'e teşekkür ediyorum. Gelirim iyice arttı'' diye konuştu. 
     Hergün sabah ve akşam olmak üzere 2'şer saat antrenman yaptığını belirten Yalçınkaya, boş zamanlarında müzik dinlediğini ayrıca amatörce bağlama çaldığını, bunun da kendisini çok rahatlattığını söyledi. 
     Yalçınkaya, Türkiye'de son yıllarda amatör sporlara karşı desteğin artmaya başladığını, başarılı olunması durumunda devletin de önemli ölçüde destek verdiğini belirterek, ''Şu anda herkes benimle çok yakından ilgileniyor. Kulüp başkanımız Aziz Yıldırım, her zaman beni arayıp halimi, hatırımı soruyor. Şu anda halimden memnunum. Amatör spora ilgi devam eder, gerekli olanaklar sağlanırsa profesyonel olmayı düşünmüyorum'' dedi. 
     Olimpiyatların ardından gündeme gelmenin sıkıntısını yaşadığını, kendisinden beklentilerin fazlalaştığını vurgulayan genç boksör, şöyle devam etti 
     ''Hedeflerim büyük ama sonuçta spor yapıyoruz. İyi olmak, daha büyük dereceler yapmak için çok çalışıyorum. Sporda iyiysen herkes iyidir, ama kötü olursan kimse yüzüne bakmaz. Olimpiyattaki derecem omuzlarımdaki yükü ağırlaştırdı, ama marifet bunun üzerinden gelebilmek. Çok çalışarak, hocalarımın da desteğiyle daha başarılı olmak uluslararası şampiyonalarda Türk bayrağını dalgalandırmak, İstiklal Marşı'nı dinletmek istiyorum. Bunun için yoğun bir tempoda antrenmanlarıma devam ediyorum.'' 
     
     ''FİNAL MAÇINA YORGUN ÇIKTIM'' 
     Yalçınkaya, Atina Olimpiyatları'nda Kübalı Yan Varela Berthelemy ile yaptığı final maçına yorgun çıktığını söyledi. 
     Kübalı Berthelemy'nin çok deneyimli bir boksör olduğuna değinen genç eldiven, ''Üzerimde daha önce oynadığım 3 zorlu müsabakanın yorgunluğu vardı. Kilo vermem gerekiyordu. Maç öğle saatlerinde olduğu için yeterince dinlenemedim. Karşılaşma akşam seansında yapılsaydı, daha farklı olabilirdi'' diye konuştu. 
     
     ''TÜRKİYE'DE ÇOK İYİ BOKSÖRLER VAR'' 
     Yalçınkaya, Türkiye'de son yıllarda çok iyi boksörler yetişmeye başladığını vurguladı. 
     Şampiyonalarda artık 51 kiloda dövüşeceğini dile getiren Atagün, ''Yeni kilomdaki rakiplerimi çok iyi bilmiyorum. Şu anda uluslararası başarıları değil, Türkiye'deki rakiplerimi yenmeyi düşünüyorum. Çünkü Türkiye'de çok iyi boksörler var'' görüşünü dile getirdi. 
     Genç boksör, boksu yalnızca spor olarak yaptığını, bunu kendisi için bir avantaj olarak hiçbir zaman kullanmadığını ifade ederek, küçük yaşlarda çok kavga ettiğini, ancak şimdi sakin bir kişiliğe sahip olduğunu, ağır tahrik olmadığı sürece kavgadan kaçtığını sözlerine ekledi. 
     
</TEXT>
</DOC>
