<DOC>
<DOCNO> 268823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur17.html </URL>
<DATE> 2004/09/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Rus turist Hakkari'de sünnet oldu .. 
</HEADLINE>
<TEXT>

     Hakkari'ye tatilini geçirmek için gelen ve Müslümanlığı seçen, 31 yaşındaki Niyaz Valıakhmetov, kaldığı otelde sünnet oldu. 
     AA muhabirinin aldığı bilgiye göre, İspanya'da inşaat boyacılığı yapan ve tatilini geçirmek için 5 gün önce Hakkari'ye gelen Valıakhmetov, Hakkari'de Müslüman oldu. 
     İslam dininin tüm şartlarını yerine getirmek için 31 yaşında sünnet olmayı göze alan Valıakhmetov, çocukluğundan beri İslam dinini benimsediğini ve İslamiyet'le ilgili bir çok konuda bilgi sahibi olduğunu söyledi. 
     Müslümanlığı seçer seçmez sünnet olmaya karar verdiğini ifade eden Valıakhmetov, İspanya'da sünnetin yasak olmasından dolayı Türkiye'ye geldiğini belirtti. 
     Türkiye'nin en doğusunda yer alan Hakkari'yi çok merak ettiği için tatilini burada geçirdiğini belirten Valıakhmetov, ''Kaldığım otelde arkadaşlarıma Müslüman olacağımı söyledim. Onlar da bana yardımcı oldu. Hem Müslümanlığı seçtiğim, hem de sünnet olduğum için çok mutluyum'' dedi. 
     
</TEXT>
</DOC>
