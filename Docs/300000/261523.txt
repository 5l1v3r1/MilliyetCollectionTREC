<DOC>
<DOCNO> 261523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun01.html </URL>
<DATE> 2004/08/08/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kamuoyu 'Kerry', ekonomi 'Bush' diyor... 
</HEADLINE>
<TEXT>

     ABD başkanlık seçimleriyle ilgili kamuoyu araştırmaları Demokrat Parti'nin başkan adayı Senatör John Kerry'yi önde gösterse de ekonomik göstergelere dayalı tahminlere göre, seçimlerden ABD Başkanı George W. Bush zaferle çıkacak. 
     New York Times gazetesi, yatırımcıların siyasal ve sosyal öngörülere göre yatırım yaptığı şirketler olan Iowa Electronic Markets ve Intrade verilerine göre, Cumhuriyetçi Parti başkan adayı Bush'un, 2 Kasım'daki başkanlık yarışını Demokrat rakibinden açık farkla önde tamamlayacağını yazdı. 
     2012 Yaz Olimpiyatlarının hangi şehirde yapılacağı gibi konular üzerinden bahis benzeri bir ticaret yapan Intrade'in 34 bin üyesi, cuma günkü son rakamlara göre, Bush'un seçimleri kazanması durumunda 1 dolar veren, kaybetmesi durumunda ise hiçbir şey ödemeyen şirket hisselerini 52,4 cent'ten satın aldı. 
     Gazeteye göre, bu sonuç, yatırımcıların Bush'un seçimleri kazanma şansını yüzde 52,4 olarak görmeleri anlamına geliyor. 
     Bu tahminin sıradan kamuoyu araştırmalarından çok daha güvenilir olduğunu ileri süren Intrade iletişim ve strateji direktörü Michael Knesevitch, ''Bizim verilerimiz herhangi bir kamuoyu anketinden daha yüksek tahmin değerine sahip, çünkü sıradan anketlerin aksine insanlar fikirleri doğrultusunda ortaya paralarını koyuyor'' dedi. 
     Kurulduğu 1988 yılından bu yana benzer bir çalışma sistemiyle Iowa Üniversitesi bünyesinde faaliyet gösteren Iowa Electronic Markets'in yetkilisi Prof. Thomas A. Rietz de Iowa'dan hisse alan yatırımcıların öngörüsünün, cuma günü verilerine göre, Bush'un yüzde 52 oyla yeniden seçileceği yönünde olduğunu söyledi. 
     Ekonomik verilere ve 1916 yılından bu yana yapılan bütün başkanlık seçimleri sonuçlarına dayalı karmaşık bir model kullanan Yale Üniversitesi ekonomistlerinden Ray C. Fair ise Bush'un 2 Kasım'da oyların yüzde 57,48'ini alacağını tahmin ediyor. 
     Profesör Fair'in modelinin ortalama hata payının yüzde 2,4 olduğu, ancak son iki seçimler için bu ortalamanın yüzde 1,3'e düştüğü kaydediliyor. 
     
</TEXT>
</DOC>
