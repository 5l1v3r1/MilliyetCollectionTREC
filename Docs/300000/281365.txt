<DOC>
<DOCNO> 281365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas20.html </URL>
<DATE> 2004/10/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hitler'in yeni ses kaydı... İlk kez konuşma tonu duyuluyor... 
</HEADLINE>
<TEXT>

     Adolf Hitler'in şimdiye dek varlığı bilinmeyen ve ilk kez normal konuşma sesiyle duyulan gizli bir ses kaydı ortaya çıktı. 
     İngiliz The Guardian gazetesinin haberine göre, Hitler'in üst düzey bir İskandinav askeri yetkiliyle konuşurken bir Fin ses mühendisi tarafından gizlice kaydedilen ses kaydı, 1942 yılına ait. 
     Finlandiya'da bir radyo istasyonunun önceki gün yayınladığı ses kaydında Hitler, normal bir konuşma tonuyla Alman askerinin Sovyetler Birliği'nde neden batağa battığını uzun uzadıya anlatıyor. 
     Nazi liderinin topluluklara hitap ederken ses kayıtlarının bulunmasına karşılık, yeni bulunan 18 dakikalık bu ses kaydının, özel konuşmalarının kaydedilmesini yasaklayan Hitler'in normal bir konuşma tonuyla duyulan tek örnek olması nedeniyle önemli olduğu belirtiliyor. 
     
</TEXT>
</DOC>
