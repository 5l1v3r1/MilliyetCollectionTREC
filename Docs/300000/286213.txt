<DOC>
<DOCNO> 286213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/dunya/axdun01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell gidiyor Rumsfeld kalıyor 
</HEADLINE>
<TEXT>


İkinci Bush yönetiminde, Powell'ın koltuğu bırakması kesin. Rumsfeld'in görevinde kalması ise Pentagon ağırlıklı bir dış politikanın habercisi 

Yasemin Çongar - Washington 


ABD Başkanı George W. Bush'un yeniden başkan seçilmesi, dikkatleri, ikinci Bush yönetiminin politikalarındaki olası değişikliklere ve yeni kabinenin kimlerden oluşacağına çevirdi. Bush'un yeni kabinesinde Savunma Bakanı Donald Rumsfeld'in koltuğunu koruyacağı ancak, Dışişleri Bakanı Colin Powell'ın görevde kalmayacağı öğrenildi. 
Dün düzenlediği basın toplantısında, kabinede değişiklik işareti veren Bush, ancak kimin gidip kimin kalacağı konusunda, "Daha bunu düşünmedim" diyerek sessiz kaldı. Bush ayrıca, "Demokratlar da özgür ve barışçı bir dünya istiyorlar" diyerek, Demokrat Partili bazı siyasetçilere de bakanlık önerebileceğini ima etti. İkinci döneminde, birçok politikayı hayata geçirmek için seçimlerde elini güçlendirdiğine işaret eden Bush, "Siyasi sermaye kazandım. Şimdi bu sermayeyi harcayacağım" dedi. 
Beyaz Saray çevresinden yansıyan haberlere göre, ikinci Bush yönetiminde koltuklarını bırakması beklenen yetkililer arasında Adalet Bakanı John Ashcroft ve İçişleri Bakanı Tom Ridge gibi terörle mücadelenin ön plana çıkmış isimleri var. Kabinenin en muhafazak r ismi olan ve Bush'a kişisel yakınlığı bilinen Ashcroft'un, sağlık sorunları nedeniyle görevi bırakması halinde, Adalet Bakanlığına eski New York Belediye Başkanı Rudy Giuliani'nin getirilebileceği kaydedildi. 

Pentagon ağırlığı 
Powell ve yardımcısı Richard Armitage'ın da görevde kalmayacaklarına kesin gözüyle bakılıyor. Ancak, Savunma Bakanı Rumsfeld'in koltuğunu koruyacağı beklentisi ön planda. Savunma Bakanlığı'nda özel bir siyaset ekibi kurarak, bu alanda Dışişleri Bakanlığı'ndan bağımsız çıkışlar yapan Rumsfeld'in yerinde kalması, Washington'da Pentagon ağırlıklı dış politikanın süreceğinin habercisi. Başkan'ın Ulusal Güvenlik Danışmanı Condoleezza Rice'ın da görevini bırakacağı belirtiliyor. Rice'ın adı, bir dönem Dışişleri Bakanlığı için geçmişti. 

Irak'ta ilk hedef Felluce 

İkinci Bush yönetiminde, Irak politikasında ciddi değişiklik beklenmiyor. ABD'nin ilk hedefi, Felluce'nin denetimini ele geçirmek ve Irak'ın ocakta seçimlerini nispeten güvenli bir ortamda yapmasını sağlamak. Irak güvenlik güçlerinin eğitimine hız verilmesi, yeniden inşa çalışmasının hızlandırılması ve bu ülkedeki ABD askerlerinin bir bölümünün bir iki yıl içinde geri çekilmesi hedefleniyor. İran'ın nükleer silahlanma çabasından vazgeçmemesi halinde, bu ülkeye yönelik sınırlı bir hava operasyonu da, Bush'un ikinci dönemde alabileceği kritik kararlar arasında. 


</TEXT>
</DOC>
