<DOC>
<DOCNO> 254453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur34.html </URL>
<DATE> 2004/07/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Dilek Koçak defnedildi, gözyaşları sel oldu 
</HEADLINE>
<TEXT>

     Uğur Koleji ve Ekol Dershaneleri Yönetim Kurulu Başkanı Kemal Koçak'ın trafik kazasında hayatını kaybeden üniversite öğrencisi kızı Dilek Koçak 21 , İstanbul'da toprağa verildi. 
     Bodrum'da dün meydana gelen trafik kazasında ölen Dilek Koçak için Ataköy 5. Kısım Camii'nde düzenlenen cenaze törenine, ailesi ve yakınlarının yanı sıra DYP Genel Başkanı Mehmet Ağar, İstanbul Valisi Muammer Güler, Emniyet Müdürü Celalettin Cerrah, eski bakanlardan Necdet Menzir, İstanbul İl Milli Eğitim Müdürü Ömer Balıbey, Bakırköy Belediye Başkanı Ateş Ünal Erzen, eski ANAP Genel Başkanı Ali Talip Özdemir ve çok sayıda vatandaş katıldı. 
     Milli Eğitim Bakanı Hüseyin Çelik ile çeşitli üniversite ve dershanelerin yöneticileri de törene çelenk gönderdi. 
     Cenaze töreninde taziyeleri kabul eden Çağrı Koçak, kız kardeşinin tabutu başında gözyaşlarını tutamadı. 
     Dilek Koçak'ın babası Kemal ve annesi Emine Koçak ise camiye ambulansla getirildi. Bir süre ambulansın içinde kalan Kemal ile Emine Koçak, cenaze namazı sırasında ise yakınlarında bulunan bir doktorun gözetiminde sandalyede oturup dua ettiler. 
     Koç Üniversitesi Endüstri Mühendisliği Bölümü'nde eğitim gören ve başarılı bir öğrenci olarak bilinen Dilek Koçak'ın cenazesi, daha sonra götürüldüğü Zeytinburnu Aile Mezarlığı'nda defnedildi. 
     
</TEXT>
</DOC>
