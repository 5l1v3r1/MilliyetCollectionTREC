<DOC>
<DOCNO> 293432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy05.html </URL>
<DATE> 2004/11/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yüksek Askeri Şura toplandı... 
</HEADLINE>
<TEXT>

     Yüksek Askeri Şura, Başbakan Recep Tayyip Erdoğan'ın başkanlığında, saat 09.15'te, Genelkurmay Başkanlığı Çakmak Salonu'nda toplandı. 
     Şura'nın yıllık olağan ikinci toplantısına, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeri, 1'nci Ordu Komutanı Orgeneral Hurşit Tolon, 2'nci Ordu Komutanı Orgeneral Şükrü Sarıışık, 3'ncü Ordu Komutanı Orgeneral Orhan Yöney, Ege Ordu Komutanı Orgeneral Işık Koşaner, Kara Kuvvetleri Komutanlığı Kurmay Başkanı Orgeneral Fethi Remzi Tuncel, Harp Akademileri Komutanı Orgeneral Faruk Cömert, Genelkurmay İkinci Başkanı Orgeneral İlker Başbuğ, Donanma Komutanı Oramiral Yener Karahanoğlu ile Kara Kuvvetleri Eğitim ve Doktrin Komutanı Orgeneral İsmail Koçman katıldı. Toplantıda, Genelkurmay J başkanları da hazır bulunuyor. 
     Yüksek Askeri Şura toplantısının gündemini, başta Türk Silahlı Kuvvetleri'nin TSK personel, eğitim, disiplin konuları olmak üzere planlı faaliyetleri ile TSK'yı ilgilendiren diğer konular oluşturuyor. 
     Öğle saatlerinde Başbakan Erdoğan başkanlığında Anıtkabir'i ziyaret edecek Şura üyeleri, çalışmalarını bugün tamamlayacak. 
     Şura üyeleri, Genelkurmay Başkanlığı Sosyal Tesisleri'nde Orgeneral Özkök'ün vereceği yemeğe de katılacak. 
     Cumhurbaşkanı Ahmet Necdet Sezer de, Şura üyelerine Çankaya Köşkü'nde kokteyl ve akşam yemeği verecek. 
     Şura kararları, Cumhurbaşkanı Sezer'in onayının ardından Genelkurmay Başkanlığı Genel Sekreterliği tarafından kamuoyuna açıklanacak. 
     
</TEXT>
</DOC>
