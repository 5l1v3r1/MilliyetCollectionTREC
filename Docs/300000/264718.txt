<DOC>
<DOCNO> 264718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko24.html </URL>
<DATE> 2004/08/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sabotajlar, Irak petrol gelirlerini düşürdü... 
</HEADLINE>
<TEXT>

     Irak'ın petrol ihraç gelirlerinin, ihraç boru hatlarına yönelen sabotajlar nedeniyle, olması gerekenden 2.7 milyar dolar düşük gerçekleştiği bildirildi. 
     Irak Petrol Bakanı Tamir Gadban, söz konusu zararın Irak'ın koalisyon güçlerince işgalinden bu yana geçen süreyi kapsadığını bildirdi. 
     İç petrol hatlarına yönelen saldırıların maliyetinin ise 3 milyar dolar olduğunu anlatan Gadban, ''Bu şekilde rafinerilerin üretimi düştü. Böylece fiyatlar yükseldi'' diye konuştu. 
     ''Sabotajlar son zamanlarda artış gösterdi'' diyen Irak Petrol Bakanı Gadban, bunda koalisyon güçlerine karşı ayaklanma başlatan Şii lider Mukteda Sadr taraftarlarının etkili olduğunu kaydetti. 
     Irak'ın güneyindeki petrol ihraç terminallerini besleyen 48 inç genişliğindeki ana petrol boru hattı, saldırılar ve tehditler nedeniyle 9 Ağustos'tan bu yana kapalı tutuluyor. 
     
</TEXT>
</DOC>
