<DOC>
<DOCNO> 254475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas13.html </URL>
<DATE> 2004/07/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rüzgar enerjisiyle kesintisiz haberleşme... 
</HEADLINE>
<TEXT>

     İzmit'in, Kul Mahmut Köyü'ndeki telefon santralından kesintisiz haberleşme sağlanması için ''Rüzgar Enerjisi'' sisteminin kurulduğu bildirildi. 
     Kul Mahmut Köyü Muhtarı İsmail Kamış, kış döneminde yaşanan elektrik kesintisi sırasında, 11 köyün haberleşmesini sağlayan telefon santralının devre dışı kaldığını anımsattı. 
     Telefon santralındaki arızanın 20 gün sürdüğünü, yollar kapalı olduğu için bir süre köyde mahsur kaldıklarını anlatan Kamış, ''Hiçbir yere haber veremedik. Türk Telekom, aynı sıkıntının yaşanmaması için 1500 watt elektrik üreten rüzgar enerjisi sistemi kurdu'' dedi. 
     Kurulan sistem sayesinde enerji kesintilerinden etkilenmeyeceklerini ifade den Kamış, ''Yolumuz kapansa bile haberleşme de sorun yaşamayacağımız için sevinçliyiz'' diye konuştu. 
     Kamış, telefon santralından toplam 482 telefon abonesinin yararlandığını sözlerine ekledi. 
     
</TEXT>
</DOC>
