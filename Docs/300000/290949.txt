<DOC>
<DOCNO> 290949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/ekonomi/eko03.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Euro güçlenecek, petrol 35 - 40 dolara oturacak' 
</HEADLINE>
<TEXT>


G - 20 toplantısının sonuç bildirgesine dolardaki değer kaybıyla ilgili bir kararın girmemesi, düşüşün sürebileceği beklentisine yol açtı. Petrol fiyatlarının ise orta vadede 35 - 40 dolara gerilemesi bekleniyor 

EKONOMİ SERVİSİ 

Almanya'nın başkenti Berlin'de düzenlenen G - 20 maliye bakanları ve merkez bankası başkanları yıllık toplantısı, kapanış bildirgesinin yayımlanmasıyla son buldu. Kapanış bildirgesinde G - 20'lerin dolardaki düşüşle ilgili ortak bir kararının olmaması sonucu, euronun değer kazanmasının sürmesi bekleniyor. Euronun değer kazanmasıyla Avrupa rekabet avantajını kaybederken, doların zayıflaması ABD'nin uluslararası alanda rekabet şansını artırıyor. Dolardaki değer kaybına ABD'nin cari açığının yol açtığı düşünülüyor. 

Arjantin vazgeçti 
Toplantının sonuç bildirgesinde ayrıca, global dengesizliklerin giderilmesi açısından, gelişmekte olan Asya ülkelerinin döviz kurlarını daha esnekleştirmesi, ABD bütçe açıklarının kontrol altına alınması ve Avrupa ile Japonya'da yapısal reformlar gerçekleştirilmesi çağrısında da bulunuldu. Çin Merkez Bankası Başkanı Zhou Xiaochuan ise yuan'ın dolara karşı gevşetilmesi konusunda konuşmak için çok erken olduğunu belirtti. 
G - 20 katılımcıları petrol fiyatlarının konjonktüre yönelik olumsuz etkilerinin de azaldığını kaydetti. G - 20 toplantılarında, petrol fiyatlarının orta vadede 35 ila 40 dolar arasına gerileyeceğinin tahmin edildiği açıklanmıştı. Ancak G - 20 ülkeleri, petrolde üretici ülkelerin ek kapasitesinin az olduğu ve bunun da 2010'a kadar sürebileceği görüşünde. Buna göre fiyatların beklenmedik arz-talep hareketlerine karşı sert tepki verebileceği belirtiliyor. 
G - 20 ülkeleri ayrıca, borcu yüksek olan ülkelere karşı izlenecek yeni kuralları da belirledi. Buna göre borçlu ve borç veren ülkeler arasında daha iyi bir diyalog oluşturulması kararlaştırıldı. 

Gelecek yıl Çin'de 
Ancak borçlarını ödeyemez hale geldiği için toplantıya katılmaktan son anda vazgeçen Arjantin'in, alınan kararları kabul etmemesi bekleniyor. Sonuç bildirgesinde, adil olmayan vergi uygulamalarına ve vergi sistemlerinin suiistimal edilmesine karşı ortak mücadele etme kararı alındığı da bildirildi. 
Etkili finans piyasaları denetimlerinin büyük öneme sahip olduğunu kaydeden katılımcı ülkeler, bu konuda merkezi bir denetim mekanizmasının kurulup kurulmaması konusunda görüş ayrılıklarının bulunduğunu bildirdi. Mali krizlerin olumsuz etkilerinin azaltılması için yerel sermaye piyasalarının oluşturulması konusunu da görüşen katılımcılar, konunun gelecek yıl Çin'de yapılacak G - 20 zirvesinde ele alınmasını kararlaştırdılar. Almanya Maliye Bakanı Hans Eichel de, Irak'ın borçlarının büyük ölçüde silinmesi ile ilgili Rusya'yla nihai bir anlaşma sağlanamadığını söyledi. 

IMF aralığa yetiştirecek Devlet Bakanı Ali Babacan, G - 20 toplantısı çerçevesinde düzenlediği basın toplantısında, IMF İcra Direktörleri Heyeti Başkanı Rodrigo Rato ile yaptıkları görüşme hakkında bilgi verdi. Babacan, "1 Aralık'ta AB'ye 3 yıllık ekonomik programımızı vermiş olacağız. Bu programın ana hatları konusunda kendilerine bilgi verdik. IMF heyeti ile süren görüşmelerimiz var. Önemli ilerlemeler kaydettik. Önümüzdeki dönemde yapısal reformlarla ilgili kararlarımızı verdikten sonra bir IMF heyetini Türkiye'ye davet edeceğiz ve son bir kez görüşmelerden sonra bu çalışmaları tamamlamış olmayı ümit ediyoruz" dedi. 

'AB istikrar getirecek' 
Babacan ayrıca petrol fiyatlarında yakın zamanda düşüş beklenmediğini belirterek, "Fiyatların 2003 yılına göre dalgalı ve yüksek seyredeceği tahmin ediliyor" dedi. Toplantılarda Türkiye'nin son 2 yılda katettiği mesafeden bahsettiklerini de kaydeden Babacan, "Hem bütçe, hem de para politikalarında sağladığımız istikrarla enflasyon düşerken bir yandan da güçlü bir büyümenin gerçekleşebileceğini Türkiye'de ispatladık. AB'nin Türkiye ile olan ilişkilerinin sağlayacağı istikrarı da dile getirdik" dedi. 



</TEXT>
</DOC>
