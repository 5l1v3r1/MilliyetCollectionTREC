<DOC>
<DOCNO> 276098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/aspo.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a mektup 
</HEADLINE>
<TEXT>


Haydi arkadaşlar, toparlanın. 24 kişilik ailesiniz. Arkanızda birazcık sizden kıvılcım bekleyen müthiş bir kitle var. Bunları beraberce aşarsınız. Bizlere, herkese cevabınızı sahada verin 

Rıdvan Dilmen 


Bizim çocukluğumuzda anneler - babalar "Aman top oynamayın, okuyun" derlerdi. Şimdilerde ise bütün aileler, çocuklarının futbolcu olması için uğraşıyor. Gazetelerde, televizyonlarda rakamları duydukça, çocuklarını ellerinden tuttukları gibi tesislere getiriyorlar, futbola teşvik ediyorlar. 
Şu anda Türkiye'de top koşturan lisanslı - amatör binlerce oyuncunun hedefleri hep üç büyüklerin formasını giymek. Büyüklerin, Anadolu takımlarıyla oynadığı maçlara bakın... Mücadele hep üst düzeyde olur, kazanma hırsı doruk noktaya tırmanır. Çünkü bu maçlar vitrindir. 
Ben de Anadolu takımlarında oynadım... Fenerbahçe, Galatasaray, Beşiktaş maçlarına hem fizik, hem de kafa olarak daha farklı hazırlanırdım. Hatta bunlar antrenörler için de geçerlidir. İşte son yaşananlar, görevde olan da, olmayan da Beşiktaş'ın başına geçmek istiyor. 

Aynaya bakın 
Beşiktaş 1903'te kurulan, tarihi başarılarla dolu bir kulüp. Çok büyük oyuncular geldi geçti. Bu böyle de devam edecek. Ligde düşmeye oynadığı zamanlar da oldu, uzun süre şampiyon olamadığı zamanlar da... Ancak büyüklüğünden bir şey kaybetmedi. 
Şu sıralarda tarihinin en kötü günlerini geçiriyorlar. Ne bizler, ne spor camiası, ne de mevcut başkan ve yönetim bu sorunların üstesinden gelebilir. Bu krizi, ancak ve ancak futbolcular aşabilir. 
Futbolcu arkadaşlar lütfen biraz çevrenize bakın... Herkes, Beşiktaş'ı yerden yere vuruyor... Kulübü değil sizleri... Tabii ki antrenörünüzü de. Del Bosque bugün var, yarın yok. Antrenör yanlış yapabilir, yapıyordur da. Hiçbir oyuncu başarısızlığın ardından antrenörünün gölgesine saklanmasın. Sahada icraatı sizler yapacaksınız. Hepiniz aynaya bakın, yatarken düşünün "Ben öyle yapıyordum" diye özeleştiride bulunun. Mutlaka yanlış yaptığınızı anlayacaksınız. 

Dostunuz var mı 
Kaderinize razı gibisiniz... Kapasitesiniz yok mu Var... En azından şu anki durumunuzun çok üzerinde sonuçlar alabilecek isimlersiniz. Yine bakın çevrenize... Kendinizden başka, taraftarınızdan başka dostunuz var mı Sizler kadar üzülüyorlar mı Bu sonuçlar özel hayatınızı ve aile hayatınızı ne kadar etkiliyor değil mi 
O halde haydi Beşiktaşlılar... Toparlanın... 24 kişilik ailesiniz... Arkanızda birazcık sizden kıvılcım bekleyen coşkulu, müthiş kitle var. Siz bunları beraberce aşarsınız. En azından kendinizi düşünün. Bizlere, herkese cevabınızı sahada verin. Bu güç var sizde. Norveç takımıyla oynayacağınız maç sizin için bir şans. Ben inanıyorum ki rakibi yerle bir edeceksiniz... 


</TEXT>
</DOC>
