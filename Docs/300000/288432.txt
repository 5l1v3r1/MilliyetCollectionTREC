<DOC>
<DOCNO> 288432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas01.html </URL>
<DATE> 2004/11/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
''Gılgamesh'' filminin tanıtımı yapıldı... ''Simha'', Özgü Namal... 
</HEADLINE>
<TEXT>

     Çekimleri Türkiye'de gerçekleştirilecek olan ve son hazırlıkları tamamlanan ''Gılgamesh'' filminin bazı oyuncuları, resepsiyonla tanıtıldı. 
     Conrad Otel'deki gecede konuşan filmin yapımcısı Beni Atoori, film yapmanın büyülü bir iş olduğuna işaret ederek, iyi bir ekip çalışması gerektiğini söyledi. 
     Atoori, daha sonra filmde ''Gılgamesh'' rolünü canlandıracak Max Ryan ile Costas Mandylor, Zuhal Olcay, Azra Akın ve ''Simha'' rolünü oynayacak Özgü Namal'ı sahneye çağırarak, tanıştırdı. 
     Filmin çekimlerinin iki hafta sonra başlayacağını dile getiren Atoori, Özgü Namal'ın Simha rolü için en uygun insan olduğunu düşündüğünü ifade etti. 
     Namal da bu rol için çok aday olduğunu bildiğini ve seçilmekten dolayı da mutlu olduğunu belirterek, oyuncu seçimi konusundaki çalışmaları da doğru bulduğunu dile getirdi. 
     Azra Akın, böyle bir filmde rol almaktan dolayı heyecanlı olduğunu söyledi. 
     Zuhal Olcay ise filmde ünlü oyuncu Ömer Şerif'in karısını canlandıracağını ve bunun heyecan verici olduğunu kaydederek, film konusunda ciddi bir çalışma yürüttüklerini anlattı. 
     Resepsiyona daha sonra katılan ve filmde ''Enkidu'' karakterini oynayacak Kenan İmirzalıoğlu, böyle bir filmin Türkiye'de çekilmesinin bir şans olduğunu, İngilizce çalışmalarını sürdürdüğünü söyledi. 
     Max Ryan da film yapmanın zor iş, ortaya çıkan gecikmenin de normal olduğunu dile getirdi. 

     
</TEXT>
</DOC>
