<DOC>
<DOCNO> 262756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko15.html </URL>
<DATE> 2004/08/12/ </DATE>
<TIME> 11.24 </TIME>
<AUTHOR>  </AUTHOR>
<HEADLINE>
Sigarada ÖTV değişikliği ne getirecek 
</HEADLINE>
<TEXT>

     Hüseyin TUNÇAY AA 

Sigarada kullanılan harmana göre maktu vergi konulması ve nispi vergi oranlarında yapılan indirim, şark tipi tütün ile üretilen Maltepe ve Samsun ve Türkü gibi şark tipi tütünle üretilen sigaraların vergisinde artışa yol açmazken, özellikle alt ve orta fiyat grubundaki yabancı harmanlı sigaraların vergi yükünde artışa neden olacak. 
     Hesaplamalara göre, şu anda 2 milyon liraya satılan bir sigarının düzenleme öncesi ÖTV'si yaklaşık 1 milyon 156 bin lira seviyesindeyken, yeni düzenleme ile bu rakam yaklaşık yüzde 35 artarak 1 milyon 560 bin liraya çıktı. 
     Yabancı harmanlı olan ve 2 milyon 300 bin liraya satılan bir sigarada 1 milyon 322 bin lira olan nispi ve maktu ÖTV de 1 milyon 644 bin liraya çıkıyor. Buradaki artış ise yaklaşık yüzde 24.4 olarak hesaplanıyor. 
     Üst fiyat kategorisinde yer alan 3 milyon 300 bin lira fiyatlı yabancı harmanlı sigaranın ÖTV'si ise 1 milyon 905 bin liradan yüzde 1'lik artışla 1 milyon 924 bin liraya çıkıyor. 
     Buna karşılık 1 milyon 250 bin liraya satılan ve şark tipi tütün Türk tütünü ile üretilen sigaradaki ÖTV tutarı yaklaşık 716 bin liradan 700 bin liraya geriliyor. 
     
     FİYAT DÜZENLEMESİ 

     Üretici firmaların yeni fiyat düzenlemesi üzerinde çalıştıkları belirtilirken, bunun 1-2 gün içinde açıklanabileceği ifade ediliyor. 
     Özellikle yabancı harmanlı, alt ve orta fiyat grubunda yer alan sigaraların fiyatlarında daha yüksek oranlı, üst fiyat grubunda yer alan sigaralarda ise daha düşük oranlı fiyat artışı olabileceği vurgulanıyor. 
     Öte yandan, fiyat düzenlemelerinin kademeli olabileceği, yapılacak düzenlemenin ardından kısa bir süre sonra yeni bir düzenlemenin gelebileceği kaydediliyor. 
     En büyük sigara üretici konumundaki TEKEL'in ise diğer üreticilerin hareketlerini bekleyeceği ifade ediliyor. 
     Bu arada, TEKEL'in sigaralarından TEKEL 2000 maktu vergi açısından diğer yabancı harmanlı sigaralarla aynı gruba girerken, TEKEL 2001 yüzde 25-50 bandında yer alan ikinci gruba giriyor. 

     
</TEXT>
</DOC>
