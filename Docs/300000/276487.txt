<DOC>
<DOCNO> 276487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko22.html </URL>
<DATE> 2004/10/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Eylül'de yatırımcı en yüksek getiriyi Borsa'dan sağladı 
</HEADLINE>
<TEXT>

     Eylül ayında başlıca tasarruf araçları içinde en yüksek getiriyi yüzde 8.6'yla Borsa sağladı. Kamu kağıtları, mevduat ve euro yatırımcısı da getiri elde ederken, dolara yatırım yapanlar yüzde 0.3 zarara uğradı. 
     ANKA'nın yaptığı belirlemeye göre, ağustos ayı sonunda 20 bin 218 olarak gerçekleşen İMKB endeksi, eylül ayını ise 21 bin 954'ten kapadı. Buna göre, endekste bir aylık getiri yüzde 8.6'yı buldu. 
     Borsa'ya yatırım yapanlar yılın ilk dokuz ayında ise yüzde 17.9'luk getiri sağladı. 
     İMKB, son bir yılda da en çok kazandıran tasarruf aracı oldu. Borsa yatırımcısının son bir yıldaki getirisi yüzde 68.2'ye kadar ulaştı. 
     
     MEVDUATIN GETİRİSİ 

     Eylül ayında Türk Lirası olarak açılan tasarruf mevduatlarında vadeye göre yüzde 1.6 ile yüzde 1.7 arasında değişen getiri oluştu. 
     TL mevduatın ocak-eylül dönemindeki getirisi yüzde 14- 17.8 arasında gerçekleşti. 
     Son bir yılda ise bir ay vadeli mevduattın getirisi yüzde 27, üç ay vadeli mevduatın getirisi yüzde 24.1, altı ay vadeli mevduatın getirisi yüzde 24.9, bir yıl vadeli mevduatın getiri yüzde 32 oldu. 
     
     KAMU KAĞITLARI 

     Kamu kağıtları da geçen ay getiri sağladı. Vadesi 3 aydan 15 aya kadar değişen devlet iç borçlanma senetlerinin DİBS aylık getirisi yüzde 1.5 ile yüzde 1.9 arasında oluştu. 
     İlk dokuz ayda kamu kağıtları yüzde 18.5 ile yüzde 19 arasında, son bir yılda ise yüzde 27 ile yüzde 36.9 arasında getiri sağladı. 
     
     EURO KAZANDIRDI, DOLAR KAYBETTİRDİ 

     Eylül ayında euroya yatırım yapanlar getiri sağlarken, dolar yatırımcısı zarara uğradı. Euro yatırımcısının geçen ayki getirisi yüzde 1.8 olarak gerçekleşti. Dolar yatırımcısının kaybı ise yüzde 0.3 oldu. Sözkonusu ay İngiliz Sterlini'nde değişim yaşanmazken, Japon Yeni yüzde 1.2 kaybettirdi. 
     İlk dokuz ayda euro yatırımcısı yüzde 5.2, dolar yatırımcısı yüzde 7.5, sterlin yatırımcısı yüzde 8.4, yen yatırımcısı yüzde 3.7 getiri sağladı. 
     Son bir yılda ise euroda yüzde 14.5, dolarda yüzde 8.2, sterlinde yüzde 16.5, yende yüzde 7.8 oranında getiri oluştu. 
     
     ALTIN 

     Altına yatırım yapanlar eylül ayında yüzde 0.1 oranında getiri elde etti. Altının ilk dokuz aydaki getirisi yüzde 5.9, son bir yıldaki getirisi ise yüzde 16 oldu. 

     
</TEXT>
</DOC>
