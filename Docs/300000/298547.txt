<DOC>
<DOCNO> 298547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur07.html </URL>
<DATE> 2004/12/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Er "Kızıltepe'de ele geçen 2 kalaşnikof da olay sırasında kullanılmış" 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, aralarında Leyla Zana ve arkadaşlarının da bulunduğu bazı kişilerin gazetelere verdiği ilanları, incelenmek üzere Yargıtay ve Mahalli İdareler Genel Müdürlüğü'ne gönderdiklerini belirtti. 
     Er, Mardin Kızıltepe'de Ahmet ve oğlu Uğur Kaymaz'ın ölümü ile sonuçlanan olayda, ele geçirilen silahların olay sırasında kullanıldığının tespit edildiğini bildirdi. 
     Haftalık bilgilendirme toplantısında gazetecilerin sorularını yanıtlayan Er, Leyla Zana ve arkadaşlarının, geçen hafta yurt dışında bazı gazetelere verdiği ilanla ilgili bir soru üzerine, konuyla ilgili Ankara Cumhuriyet Başsavcılığı'nın soruşturma başlattığını anımsattı. 
     Emniyet Genel Müdürlüğü'nün de söz konusu ilanın çevirisini yaptırdıklarını ifade eden Er, ilanda siyasi parti yöneticilerinin imzasının olması nedeniyle Yargıtay'a, yerel yöneticilerin imzasının bulunması nedeniyle ise İçişleri Bakanlığı Mahalli İdareler Genel Müdürlüğü'ne, incelenmek üzere gönderdiklerini vurguladı. 
     
     KIZILTEPE'DEKİ OLAY 
     Er, Mardin Kızıltepe'de geçen ay Ahmet Kaymaz ve oğlu Uğur Kaymaz'ın ölümü ile sonuçlanan olaydan sonra, olay yerinde elde edilen iki silahın, laboratuar incelenmesinin tamamlandığını belirtti. 
     Yapılan inceleme sonucu, kalaşnikof marka her iki silahın da olay sırasında kullanıldığının tespit edildiğini kaydeden Er, ayrıca silahlardan birinin, 7 Ağustos 2004 tarihinde, iki komiser ve iki polisin yaralanması ile sonuçlanan Yenişehir Polis Karakolu'na yapılan baskında kullanıldığının da belirlendiğini kaydetti. 
     Bu arada, Er, AB sürecinde, Türk polisinin yaptığı proje ve hizmet içi eğitimleri hakkında bilgi verdi. 
     Er, bu süreç içerisinde Türk polisinin 5 ayrı projeyi tamamladığını anlatarak, gelecek yıllarda AB kapsamında yeni projelerin hazırlanarak, çalışmaların devam edeceğini ifade etti. 
     Halen TBMM İçişleri Komisyonu'nda görüşülen Trafik Kanunu taslağı ile ilgili de bilgi veren Er, kanunla sürücü belgelerinin, AB mevzuatına uygun hale getirileceğini, maddi hasarlı kazalara sigorta görevlilerinin bakmasının sağlanacağını, trafik işlemleri için ''trafik müşavirliği'' uygulamasının getirileceğini anlattı. 
     
</TEXT>
</DOC>
