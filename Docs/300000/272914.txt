<DOC>
<DOCNO> 272914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonsiy02.html </URL>
<DATE> 2004/09/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Baykal "Başbakan tarikatlarla AB arasında sıkışmıştır" 
</HEADLINE>
<TEXT>

     CHP Genel Başkanı Deniz Baykal, Türkiye'nin önümüzdeki dönem açısından tarihi bir fırsat yakaladığını, bunun değerlendirilmesi gerektiğini ifade ederek, Türk Ceza Kanunu'nun TCK son iki maddesinin de ele alınarak yasa üzerindeki çalışmaların TBMM tatile girmeden önce tamamlanmasını önerdi. 
     Baykal, CHP Genel Merkezi'nde düzenlediği basın toplantısında, TCK'nın yürütme ve yürürlük olmak üzere sadece iki maddesinin kaldığını, Başbakan Recep Tayyip Erdoğan'ın aldığı kararla TBMM'nin bu emeğinin sonuçlandırılamadığını, bunun nedeninin de anlaşılamadığını ifade etti. 
     CHP Genel Başkanı Deniz Baykal, ''Önümüzdeki günlerde Türkiye TCK'nın içeriğiyle ilgili bazı maddelerde değişiklikler emrivakisiyle karşı karşıya kalacaksa, bu Türkiye'de çok büyük yeni sorunların çıkması sonucunu ortaya koyacaktır'' dedi. 
     Baykal, CHP Genel Merkezi'nde düzenlediği basın toplantısında, TBMM'nin tatile sokulmadan, TCK ile ilgili çalışmayı sonuçlandırması gerektiğini kaydetti. 
     Başbakan Recep Tayyip Erdoğan'ın aldığı ani bir kararla TCK'nın yürürlüğe girmesinin engellendiğini ifade eden Baykal, bu kararla TBMM'nin emeğinin sonuçlandırılmadığını kaydetti. 
     Konunun boyut değiştirdiğini, zamanlama konusu olarak düşünülen bu kararın Türkiye'nin AB ilişkilerini derinden etkilemeye başladığını, Başbakan Erdoğan'ın AB ile restleşme noktasına geldiğini anlatan Baykal, bunun ileri gerginliklere yol açmasından kaygı duyduklarını dile getirdi. 
     Baykal, yapay biçimde zina sorunu etrafında bir gerilim oluşturulmak istendiğini, bu gerilimin ciddi bir temeli ve yararının da bulunmadığını vurguladı. Baykal, ''Hükümet'in sağduyulu yeni bir değerlendirme yapmasına ihtiyaç vardır. Dün alınmış olan erteleme kararı, hem Türkiye'de siyasi uzlaşma ortamını, hem de Türkiye'nin AB ilişkilerini ciddi şekilde sarsmıştır'' dedi. 
     AB Komisyonu sözcüsünün TCK'nın yasalaşmamasının İlerleme Raporu'na aynen yansıyacağını söylediğini, Türkiye'nin durduk yerde kendi kendine sorun yaratmayı tercih etmesinin haklı nedeni olmadığını ifade eden Baykal, herkesi sorumluluğunu üstlenmeye çağırdıklarını bildirdi. Tasarının içeriğinin değişmeyeceğinin söylendiğini belirten Baykal, şöyle devam etti 
     ''Ama korkarım ki, bir süre sonra TCK'nin içeriğiyle ilgili yeni arayışlar, yeni girişmler, yeniden müzakere önerilerinin ortaya atılması gibi bir durumla karşı karşıya kalacağız. TCK'nın içeriğine de el atılmaya başlanacaktır. Bu durum, hem Türkiye'nin içinde hem de AB ilişkilerinde daha ciddi sorunların ortaya çıkmasına yol açabilecektir. Bu anlamsız süre uzatma yeni sorunların üretilmesi için çok tehlikeli bir ortamın şekillenmesine neden olmuştur. Tarihi bir yanlış yapılmaktadır. Buna bir an önce son vermek lazımdır. Bu inadın, bu ısrarın, bu dayatmanın bir anlamı yoktur. Bir an önce görüşülmüş olan kanunun sonuçlandırılması zorunluluğu açıkça görülmektedir.'' 
     
     ''REST AB'YE DEĞİL, TBMM'YE ÇEKİLMİŞTİR'' 

     Baykal, en kritik zamanda, İlerleme Raporu'nun açıklanmasına 20 gün kala içeriği boş bir gerilimin şekillendiğini, Başbakan'ın ''Türkiye AB'ye mecbur değildir'' diyerek rest çektiğini ifade ederek, şunları söyledi 
     ''Bu, Sayın Başbakan'ın içinde bulunduğu sıkıntıyı yansıtan bir söylemdir. Türkiye-AB ilişkilerinde böyle bir değerlendirme yapmayı gerekli kılacak bir tablo yoktur. Geride bıraktığımız dönemlerde alınmış olan kararlar, Türkiye'nin gösterdiği esneklikler dikkate alındığı zaman, bu noktada TBMM'de kabul edilmiş olan Ceza Kanunu'nun yürürlük ve yürütme maddelerini de sonuçlandırın talebi karşısında rest çekilmesinin hiçbir haklı temeli ve nedeni yoktur. İki maddenin içeriğinde Türkiye-AB ilişkilerini etkileyecek birşey mi var Onun dışındaki maddeleri TBMM kabul etti, benimsedi zaten. Bu anlamda Sayın Başbakan'ın çektiği rest, AB'ye değil, TBMM'ye çekilmiş bir resttir. TBMM o kanunları kabul etmiştir. Sonuçlandırma iradesi AKP yönetimince bize ifade edilmiştir. Yani Ceza Kanunu'nun çıkması konusundaki talebin Türkiye'nin bağımsızlığına yönelik bir tehdit olduğunu mu söylüyor Sayın Başbakan Sayın Başbakan, yanlış zamanda, yanlış bir konuda, yanlış bir üslubun içine girmiştir.'' TCK'yi erteleme ve geciktirmenin Türkiye'nin AB'ye karşı elini ve pazarlık gücünü zayıflatacağını, bunun Türkiye'nin yararına olmadığını kaydeden Baykal, ertelemenin Türkiye-AB ilişkileri konusunda olumsuzluklara davet anlamına geleceğini ifade etti. Baykal, ''Önümüzdeki günlerde Türkiye, TCK'nın içeriğiyle ilgili bazı maddelerde değişiklikler emrivakisiyle karşı karşıya kalacaksa bu Türkiye'de çok büyük yeni sorunların çıkması sonucunu ortaya koyacaktır. Yanlış olur. Bu noktada Hükümet'i uyarma gereğini duyuyorum. Böyle bir ihtimalin söz konusu olabileceğini gösteren işaretler vardır'' diye konuştu. 
     
     ''CHP'NİN SESİNE KULAK VERSİN...'' 

     ''Sayın Başbakan kendi çevresindeki çeşitli örgütlü çevrelerin telkinlerine kendisini kaptırmaktan kurtulsun, CHP'nin sesine kulak versin'' diyen Baykal, şunları kaydetti 
     ''Öyle anlaşılıyor ki Sayın Başbakan tarikatlarla AB arasında sıkışmıştır. Siyasetçiler böyle sıkışma durumlarında ülkenin geleceğini gözeterek doğru, cesaretli karar almak durumundadırlar. Sayın Başbakan'ın bu sıkışmanın etkisi altında gerekenden fazla kendisini kaptırdığını görüyorum. Ülkeyi yönetmek bu küçük baskıları aşmak demektir. Başbakan'ın bunu aşacak cesareti hızla göstermesine ihtiyaç vardır. Yoksa, Sayın Başbakan'ın parti içi konforu Türkiye'nin ulusal yararlarını tehdit edebilir. Derhal kendi etrafındaki dar çevrenin telkinlerini aşarak Türkiye'nin tarihi doğrultusunda ulusal yararlarını, dünyanın gidişatını görmesi ve onun gerektiği doğrultuda karar alması lazım.'' 
     
</TEXT>
</DOC>
