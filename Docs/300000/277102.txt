<DOC>
<DOCNO> 277102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun17.html </URL>
<DATE> 2004/10/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Schröder'den Türkiye'ye tam destek AB üyeliği gerçekleşecek 
</HEADLINE>
<TEXT>

     Hakkı Akduman bildiriyor 
Almanya Başbakanı Gerhard Schröder, Türkiye'nin AB üyeliği ile geriye dönüşü olmayacak şekilde Avrupa değerlerini üstleneceğini ve gelecekte güvenlik politikasının önemli bir unsuru olacağını söyledi. 
     Schröder, Alman özel televizyon kanalı SAT.1'e verdiği demeçte, iki önemli sebepten dolayı Türkiye'nin AB üyeliğini desteklediğini belirterek, ''Türkiye'ye 40 yıldır gerekli şartları yerine getirdiği takdirde üyelik sözü verildi ve bu konuda AB Komisyonu karar alacak. İkincisi de güvenlik konusu. Türkiye AB üyeliği ile geriye dönüşü olmayacak şekilde Avrupa değerlerini üstlenecek ve gelecekte güvenlik politikasının önemli bir unsuru olacaktır'' dedi. 
     AB Komisyonu'nun genişlemeden sorumlu üyesi Günter Verheugen de Südwestrundfunk radyosuna yaptığı açıklamada, Türkiye'nin 2015 yılından önce tam üye olamayacağını ve bu süre içinde eksikliklerin giderilmesi için yoğun çaba harcamaya devam etmesi gerektiğini söyledi. 
     Yasaların uygulanması konusunda hala zorlukların bulunduğunu belirten Verheugen, bu zorlukların düşünce, basın ve din özgürlüğü ile kadın ve sendikal haklar alanında olduğunu kaydetti. 
     Hıristiyan Demokrat Birlik Partisi CDU federal meclis grubu Avrupa politikası sözcüsü Peter Hintze ise Schröder'in Türkiye'nin AB üyeliğine ilişkin tutumunu eleştirerek, ''Schröder, Türkiye doğrudan hemen üye olabilecekmiş gibi bir politika izliyor. Bu gelişmeyi tehlikeli görüyoruz'' şeklinde konuştu. 
     Hintze, bu nedenle Alman hükümetinden, Türkiye ile üyelik müzakerelerine başlanması konusunda ne şekilde karar alınması gerektiğinin mecliste Bundestag ve Federal Eyalet Temsilcileri Meclisi'nde Bundesrat kararlaştırılmasını sağlamasını beklediklerini söyledi. 
     
</TEXT>
</DOC>
