<DOC>
<DOCNO> 264378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun44.html </URL>
<DATE> 2004/08/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Irak geçici ulusal konseyinin aday listeleri geçersiz sayıldı 
</HEADLINE>
<TEXT>

     Irak Ulusal Konferansı delegelerinin oyuna sunulması beklenen geçici ulusal konseyin adayların yer aldığı iki listenin, kadın aday sayısının yetersizliği nedeniyle geçersiz sayıldığı bildirildi. 
     Hakim Ahmed El Ararcı, Irak'ın başkenti Bağdat'ta yapılan Konferans'ta, ''Her iki liste de geçersiz, çünkü her bir listede 22 kadın yer alması gerekiyor. İlk listede sadece 20 kadın var, ikincisindeyse 6 ya da 8 isim eksik'' diye konuştu. 
     Hakim, yeterli kadın sayısının yer alacağı biçimde listelerin yeniden düzenlenmesini istedi. 
     Kadın adaylarsa dinci partilerin etkisiyle Mart ayında kabul edilen geçici anayasa uyarınca öngörülen sandalye sayısına ulaşamayacaklarından endişe duyduklarını belirtti. 
     100 sandalyeden 19'u doğal olarak koalisyon tarafından oluşturulan hükümet konseyi üyelerinin olacak. Bunlardan 3'ü kadın. 81 sandalye ise şöyle dağılacak 
     -Siyasi partilere 21, -Eyalet yöneticilerine 21, -Azınlık temsilcilerine 11, -Aşiret liderlerine 10, -Sivil toplum örgütleri temsilcilerine 10, -Bağımsızlara 8. 
     Konferans tüzüğüne göre, 81 delegeyi belirleyecek oylama blok listelerle yapılacak ve kazanan liste oyların mutlak çoğunluğunu kazanan liste olacak. 
     Irak'ın bütün bölgelerinden gelen bin kadar delegenin katılımıyla pazar gününden bu yana devam eden Ulusal Konferans'ın, bugün hükümeti kontrol edecek geçici konseyi seçmesi gerekiyor. 
     
</TEXT>
</DOC>
