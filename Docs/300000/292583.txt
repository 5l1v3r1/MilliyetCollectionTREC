<DOC>
<DOCNO> 292583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun02.html </URL>
<DATE> 2004/11/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yuşçenko Seçimin ikinci turu yenilenmeli... 
</HEADLINE>
<TEXT>

     Ukrayna'da pazar günü yapılan seçimlere katılan muhalif lider Viktor Yuşçenko, sadece seçimin ikinci turunun yenilenmesinin müzakere edilmesini kabul ettiğini söyledi. 
     Yuşçenko, rakibi Viktor Yanukoviç, Devlet Başkanı Leonid Kuçma ve yabancı arabulucuların katıldığı toplantının ardından yaptığı açıklamada, seçimin ikinci turunun yenilenmesinin müzakere edilmesini istediğini kaydetti. 
     Viktor Yuşçenko, seçim krizinin birkaç gün içinde çözümünün şart olduğunu belirtti ve eyleme geçmeden muhalefetin birkaç gün süre tanıdığını ifade etti. 
     Rakibi Başbakan Yanukoviç'in, seçimdeki usulsüzlükleri mahkemeye götürme önerisini de reddettiğini söyleyen Yuşçenko, Kiev'deki Bağımsızlık Meydanı'nda onbinlerce yandaşına hitaben yaptığı bu konuşmada, ''Başbakan sizin sesinizi duymuyor. Teklifleri, çözüme değil siyasi krize yönelik şeyler. Onunla sadece yeni bir seçimi müzakere ederiz'' dedi. 
     Toplantıya katılan AB Ortak Dış Politika ve Güvenlik Yüksek Temsilcisi Javier Solana da protesto eylemlerinin devam edeceğini, hükümet çalışmalarının da süreceğini kaydetti. 
     Solana, ''Her iki taraf, gösterilerin barışçı bir biçimde sürmesi, ancak bunların hükümetin icraatlarını engellememesi konusunda anlaştılar'' dedi. 
     Görüşmeye muhalefet lideri Viktor Yuşçenko ile Başbakan Viktor Yanukoviç'in yanısıra AB Yüksek Temsilcisi Javier Solana, Polonya Devlet Başkanı Aleksander Kwasniewski, Litvanya Devlet Başkanı Valdas Adamkus, Rusya parlamentosunun alt kanadı Duma'nın başkanı Boris Gryzlov ve Avrupa Güvenlik ve İşbirliği Teşkilatı AGİT başkanı Jan Kubis katılıyor. 
     
</TEXT>
</DOC>
