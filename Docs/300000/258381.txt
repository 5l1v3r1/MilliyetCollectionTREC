<DOC>
<DOCNO> 258381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/ekonomi/eko05.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'un sabit ücreti yargı yolunda 
</HEADLINE>
<TEXT>


Tüketiciler Birliği, Türk Telekom'un üç yeni tarifesindeki sabit ücretlerin yürütmesinin durdurulması ve iptali için Danıştay'a başvuracak 

ANKARA Mİlliyet 

Tüketiciler Birliği Ankara Şube Başkanı Üstün Bol, Türk Telekom'un TT yeni tarifelerinde yer verilen sabit ücretlerin herhangi bir hizmet karşılığı olmayan haksız uygulamalar olduğunu belirterek, "Yürütmenin durdurulması ve bu uygulamanın iptali talebiyle yargıya başvuruyoruz" dedi. 
Bol, yazılı açıklamasında, TT'nin 1 Ağustos 2004'ten itibaren geçerli olmak üzere "şirket hat, konuşkan hat, standart hat, hesaplı hat ve yazlık hat" adları altında beş ayrı tarife açıkladığını hatırlatarak, şunları kaydetti 
"Yapılan düzenlemeler incelendiğinde hesaplı hat ve yazlık hat tarifelerinde ödenen sabit ücret karşılığında ücretsiz kontör verildiği, şirket hat, konuşkan hat ve standart hat tariflerinde ödenen sabit ücretin ise herhangi bir hizmet karşılığı olmadığı görülmektedir. TT, standart hatta 11 milyon 500 bin lira, konuşkan hatta 20 milyon lira, şirket hatta ise 40 milyon lira sabit ücret uygulamaktadır. Şirket hat, konuşkan hat ve standart hat tarifelerinde yer verilen sabit ücretler, herhangi bir hizmet karşılığı olmayan haksız uygulamalardır. Yürütmenin durdurulması ve bu uygulamanın iptali talebiyle Danıştay'a başvuruyoruz." 


</TEXT>
</DOC>
