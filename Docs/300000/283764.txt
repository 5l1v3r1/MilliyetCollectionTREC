<DOC>
<DOCNO> 283764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko30.html </URL>
<DATE> 2004/10/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Özince Bankacılık sektörü gayet sağlıklı bir yapı almıştır 
</HEADLINE>
<TEXT>

     Türkiye Bankalar Birliği Başkanı Ersin Özince, ''TMSF'nin ileriye dönük, tasarruf mevduatını AB'deki limitler esasıyla sigortalamaktan başka bir amacı olmamalıdır. Bunda, BDDK'nın mutlak kontrolü ve yönlendirmesi olmalı ama onun çatısı altına girmemesi kanaatindeyim'' dedi. 
     Özince, İstanbul Teknik Üniversitesi Muhasebe Finasman Anabilimdalı ve Finans Bilim Platformu tarafından düzenlenen ''8. Ulusal Finans Sempozyumu''nda yaptığı konuşmada, Türkiye gibi istihdam konusunda beklentilerin fazla olduğu bir ülkede, ekonominin sanayiden çok finans başta olmak üzere, diğer alanlara yönelmesinde fayda bulduğunu söyledi. 
     Bugün milyar dolarlar seviyelerinde yatırım faaliyeterine şahit olunduğunu, ancak bunların çok büyük istihdam yaratmadığını ifade eden Özince, ''Bir çok gelişen Avrupa ülkesinin yaptığı gibi, serbest piyasa ekonomisi alanında çoğu başarısız yıllar geçiren Türkiye'nin finans ağırlıklı yönlenmesi hem ülkenin konumlanması açısından, hem de entellektüel sermaye yaratılmasına uygun insan unsuru değerlendirmesi açısından yararlı olur kanaatindeyim'' dedi. 
     Özince, makro ekonomik politika ile uzun dönem büyüme arasındaki en önemli ilişkinin fiyat istikrarı olduğuna dikkat çekti. 
     Günümüzde önemi çok iyi idrak edilen bir diğer hususun finansal istikrar olduğuna işaret eden Özince, ''Finansal işlemler hacmindeki hızlı büyüme, yeni ürünler, finans sektöründe yaşanan pahalı tecrübeler bu sektöre bakışı ve yaklaşımı çok etkilemiştir'' diye konuştu. 
     Finans istikrarında risk yönetminin çok önemli olduğunun altını çizen Özince, ''Biz bu konuda, ülke olarak bazı şeyler yapmakla beraber ipin ucunu tamamen kaçırmış durumdayız. Risk yönetiminin birey, kurum, ticari, finansal kuruluşlar, hatta devlet dahil olmak üzere çok iyi anlaşılması lazım'' diye konuştu. 
     Son 3 yıldır Türkiye'de hem fiyat istikrarı, hem de finansal istikrar konusunda ciddi çalışmalar yapıldığını belirten Özince, fiskal disiplinin göreceli olarak sağlandığını kaydetti. 
     
     ÇUKUROVA OLAYI 
     Özince, Türkiye'nin uluslararası piyasalarda kredi değerliliğini iyileştirmekte olduğunu dile getirerek, reformların her alanda kararlılıkla sürdürülmesi gerektiğini vurguladı. 
     Kayıtdışının mutlaka ve olabildiğince kısa sürede giderilmesi gerektiğini ifade eden Özince, şunları kaydetti 
     ''Haksız rekabete asla izin verilmemeli. Rekabetin tüm alanlarda, fertler seviyesinde dahi gelişmesi sağlanmalıdır. Girişimciliği destekleyen sermaye birikimi ve finansal sektörün büyümesini hızlandıran bir yaklaşım benimsenmelidir. Toplumun tüm kesimlerinin bu sürece katkıda bulunması sağlanmalıdır.'' Özince, benzer ülkelerle karşılaştırıldığında Türkiye'de finansal tasarrufların artması, finansal sektörün büyümesi ve derinleşmesinin beklendiğini ifade ederek ''Beklentiler iyileştikçe vadeler uzayacak. Risk primi düşecektir. Piyasa mekanizması daha iyi çalıştıkça da finansal sektörün işlevi artacaktır. Bu, finansal sektörün güçlenmesi demektir'' şeklinde konuştu. 
     Gazetecilerin sorularını da yanıtlayan Özince, ''Çukurova olayı Türkiye'de finansal sektörün yeniden yapılanmasını olumsuz etkileyecek'' görüşüne katılıp katılmadığı yönündeki soru üzerine, daha önce bankacılık sektöründe herhangi bir şekilde risk beklenmediğini ifade ettiğini anımsattı. 
     Özince, şöyle dedi 
     ''Bankacılık sektöründeki yeniden yapılanmada taşlar çoktan yerine oturdu. Bunun hiçbir şekilde, hiçbir olaydan, bundan sonra tetiklenmeyeceğini düşünüyorum. Yapılanlar 3 yılı buldu. Her geçen gün Bankalar Kanunu'da ufak tefek değişiklikler olması, Türkiye'nin bankacılık sektörünün yeniden yapılanmasının sonsuna kadar süreceği anlamında değil. Bankacılık sektörü gayet sağlıklı bir yapı almıştır.'' 
     
     ''YABANCI YATIRIMCILAR DAHA FAZLA GELECEKTİR'' 
     Özince, 17 Aralık tarihinden sonra finans sektörüne yabancı yatırımcı talebinin artıp artmayacağının sorulması üzerine de şunları söyledi 
     ''Tabii, artabilir. Bazı siyasi olayların yanı sıra Türkiye'de bir miktar daha dengelerin yerli yerine oturmasını bekliyoruz. Nedir o dengeler Kayıtdışılık, çok ciddi bir haksızlık. Vergi reformu. Vergi adeleti sağlandığında yerli yabancı yatırımcılar daha fazla gelecektir. Siyasi konuda istikrar görüyor, ama ekonomik alanda halen daha fazla istikrara ihtiyaç olduğu muhakkak.'' Özince, Bankalar Yeminli Murakıpları Kurulu'nun kaldırılmasına yönelik soru üzerine de bu konuda fazla bilgi sahibi olmadığını belirterek, ''Ancak, Bankalar Yeminli Murakıpları Kurulu'nun kaldırılması halinde yerine neyin konulacağını, ben 30 yıldır bu işin içinde çalışan insan olarak bilmiyorum. Kişisel kanaatim, banka murakabesi denetiminin çok fazla ihmal edildiği, geçmiş dönemlerde büyük ihmalleri olduğu yönünde değil'' yanıtını verdi. 
     Özince, TMSF ve BDDK'nın yeniden birleşmesi tartışmalarına yönelik olarak da TMSF konusunda AB uygulamaları neyi gerektiriyorsa onun yapılması gerektiğini ifade ederek, şöyle konuştu 
     ''TMSF kuruluşları özerk otoriteden genellikle ayrı. Sektörün temsilcilerinin de içinde bulunduğu ve görevi yalnızca tasarrufçuların tasarruf mevduatını belli limitlerle sigortalamak olarak örgütlemeli ve bunu amaçlamalıdır. 
     Ülkemizde bankacılık sektöründe yaşanan kriz ve bunun reel sektöre yansımaları nedeniyle şu anda TMSF'nin elinde çok büyük alacak portföyü var. Bunun, apayrı bir yönetimi gerektirdiği kişisel kanaatindeyim. TMSF'nin bundan tamamen bağımsız ele alınıp, ileriye dönük tasarruf mevduatını AB'deki limitler esasıyla sigortalamaktan başka bir amacı olmamalıdır. Bunda, BDDK'nın mutlak kontrolü ve yönlendirmesi olmalı. Ama, onun çatısı altına girmemesi kanaatindeyim.'' 
     
</TEXT>
</DOC>
