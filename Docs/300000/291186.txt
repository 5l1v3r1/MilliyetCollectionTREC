<DOC>
<DOCNO> 291186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur02.html </URL>
<DATE> 2004/11/22/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
İnönü cinayeti... Katil zanlısı suçunu itiraf etti 
</HEADLINE>
<TEXT>

     Beşiktaş-Çaykur Rizespor maçının devre arasında çıkan kavgada Cihat Aktaş'ın bıçaklanarak öldürülmesi olayına ilişkin gözaltına alınanlar arasında bulunan Fatih Sözüer cinayeti itiraf etti. 
     Futbolda son yıllarda yaşanan tribün terörü, sonunda bir cana maloldu. Beşiktaş ile Rizespor arasında dün İnönü Stadı'nda oynanan maçın ilk yarısının bitimine 20 dakika kala 16 yaşındaki taraftar Cihat Aktaş, kalbinden ve karnından aldığı iki bıçak darbesi sonucunda, kan kaybından hayatını kaybetti. 
     
     KAMERALAR KAYDEDEMEDİ 

     Fatih Sözüer'in, spor ayakkabısının içinde stada soktuğu ve olayda kullandığı sapı kartal amblemli 6-7 santimetre uzunluğundaki bıçağın da seyirci koltuklarının arasında ele geçirildiği belirtildi. 
     Stadın güvenlik kameralarında olay yerinin ''kör nokta'' oluşu nedeniyle kavgaya ilişkin herhangi bir görüntüye rastlayamayan güvenlik kuvvetlerinin, zanlıları, 5 görgü tanığının stad boşaltılırken yaptıkları teşhis sonucu yakaladığı kaydedildi. 
     
     BIÇAKLAYIP MAÇI İZLEMİŞ 

     Zanlıların sorgularında, ''maçın 10. dakikasında koridorda dolaşırken Cenk Özbulak'a vurulan bir omuz sonucu karşı grupla kavganın başladığını, yumruklaşma olduğunu, bu sırada bıçağı çeken Fatih Sözüer'in 2 darbeyle Cihat Aktaş'ı yaraladığını, bıçağı seyirci koltuklarının arasına attıklarını, ardından maçın devamını izlediklerini, ölüm olayını ise yapılan anonsla öğrendiklerini'' söyledikleri bildirildi. 
     
     OMUZ ATMA MESELESİ 

     Fatih Sözüer'in, olay sırasında maktul tarafının 7-8 kişi, kendisinin de 2 arkadaşıyla birlikte olduğunu belirterek, tartışmanın ''omuz atma meselesi''nden kaynaklandığını ve ardından yumruklaştıklarını söylediği öğrenildi. 
     Olayda kullandığı ve açılır-kapanır 7-8 santimetrelik bıçağı spor ayakkabısı içerisinde stada soktuğunu anlattığı belirtilen zanlının, olay sırasında bıçağı buradan alarak maktulü iki yerinden yaraladığını söylediği bildirildi. 
     
     BAYRAM TATİLİNE GELMİŞ 

     Öldürülen Cihat Aktaş'ın, ailesi Beyoğlu'nda yaşamasına rağmen, öğrenimini Adana'da sürdürdüğü, ancak bayram tatili için geldiği İstanbul'da amcasının oğlu Beytullah Aktaş ile maça gittiği öğrenildi. 
     Cihat Aktaş'ın babası, oğlunun koyu bir Beşiktaş taraftarı olduğunu söyledi. Daha önce, Aktaş'ın üzerinden Fenerbahçe amblemi olan bir kart çıktığı iddia edilmişti. 
     
     SUÇ DOSYASI KABARIK 

     Cinayet zanlısı Fatih Sözüer'in 22 , 3 ayrı suçtan sabıkalı olduğu ortaya çıktı. 
     Asayiş Şube Müdürlüğü'ndeki sorgusu süren Sözlüer'in, yapılan inceleme sonucunda, "adam yaralama", "darp" ve "toplantı ve gösteri kanununa muhalefet"ten 3 ayrı sabıkası bulunduğu ortaya çıktı. Uyuşturucu kullandığını itiraf eden Sözüer'in, 10 kişilik bir grubun, arkadaşları ve kendisine omuz atarak saldırdığını öne sürerek, "Bir arkadaşım 3 gün önce bana üzerinde kartal arması bulunan bir çakı hediye etti. Tartışma sırasında bu çakıyla olayı gerçekleştirdim." dediği öğrenildi. İlk ifadesi tamamlanan Fatih Sözüer'in, detaylı ifade için avukatının şubeye gelmesini beklediği ifade edildi. 
     Öte yandan cinayetle ilgili, kavgaya karıştıkları belirlenen 5 kişi daha gözaltına alındı. 
     Asayiş Şube Müdürlüğü'ne bağlı ekipler, Fatih Sözüer'in 22 ardından, kavgaya karıştıkları gerekçesiyle Cenk Özbudak 24 , Cihan Erdem 19 , Şafak Kalkan 23 ve Melih Işık'ı 21 da gözaltına aldı. Bu kişilerin şubedeki sorguları sürüyor. 
     
     YAKINLARI SALDIRDI 

     Katil zanlısı Sözüer, Şişli Etfal Eğitim ve Araştırma Hastanesi'nde sağlık kontrolünden geçirilmek üzere Asayiş Şube Müdürlüğü'nden çıkartıldığı sırada, Aktaş'ın 2 yakınının saldırısına uğradı. Aktaş'ın yakınları polis ekiplerince etkisiz hale getirildi. 
     Yaklaşık yarım saat süreyle sağlık kontrolünden geçirilen Sözüer, hastane çıkışında ağlamaklı halde ''Pişmanım. Kargaşa anında oldu'' dedi. 
     Sözüer, sorgusunun sürdürülmesi amacıyla Asayiş Şube Müdürlüğü'ne geri getirildi. 

     
     MAÇA BABASINDAN HABERSİZ GİTMİŞ 

     Taksim İlkyardım Hastanesi'ndeki işlemleri tamamlanan Cihat Aktaş'ın cenazesi, otopsi için Adli Tıp Kurumu'na gönderildi. İşlemler için Adli Tıp Kurumu'na gelen baba Seyfettin Aktaş, yakınlarının desteğiyle güçlükle ayakta durabildi. Gözyaşlarına hakim olamayan Seyfettin Aktaş, oğlunun, kendisinden habersiz maça gittiğini belirterek, "Oğlum fanatik Beşiktaşlıydı. Benim canım yandı, başkalarının canı yanmasın. Şu ana kadar kulüpten kimse aramadı" dedi. 
     Aktaş ailesinin yakınları da, Türkiye'de hayvanlara verilen değerin, insanlara verilmediğini ifade ederek, tepkilerini dile getirdi. 
     
     BEŞİKTAŞ CENAZE MASFARLARINI ÜSTLENDİ 

     Kıvanç Oktay, merhum Cihat Aktaş'ın cenazesinin, ailesi ile birlikte bugün Mardin'e götürüleceğini ifade ederek, ''Bütün masraflarını biz üstleniyoruz. Bunu Beşiktaş Kulübü'nün bir vecibesi olarak değil, insanlık adına yönetim kurulu arkadaşlarımızla birlikte yapıyoruz'' dedi. 

     
</TEXT>
</DOC>
