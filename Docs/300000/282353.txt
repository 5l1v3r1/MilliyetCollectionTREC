<DOC>
<DOCNO> 282353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/siyaset/axsiy01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'dan bildiri 
</HEADLINE>
<TEXT>


Yargıtay Büyük Genel Kurulu'ndan, yargıya yönelik baskı iddialarına 'etkili tepkide' bulunma kararı çıktı. Görevlendirilen 5 üye, toplantıyla ilgili bildiri hazırlayacak... 

GÖKÇER TAHİNCİOĞLU Ankara 


Yargıtay Başkanı Eraslan Özkaya'nın çağrısı üzerine toplanan Yargıtay Büyük Genel Kurulu'ndan, yargıya yönelik baskı iddialarına karşı "etkili tepkide" bulunma kararı çıktı. Özkaya, kendisinden MİT Yasası çerçevesinde istenen bilgileri yasal sınırlar içinde verdiğini söyledi. 
Alaattin Çakıcı dosyasına ilişkin MİT'e bilgi verdiği iddialarıyla başlatılan soruşturma kapsamında suçsuz bulunan Özkaya'nın başkanlığında toplanan kurula, 200'ü aşkın üye katıldı. 
Toplantının başında bir konuşma yapan Özkaya, hakkındaki iddialarla ilgili şu açıklamayı yaptı 
"MİT Yasası çerçevesinde benden bilgi istenildi. Ben de yasal sınırlar içerisinde bu bilgileri verdim. Benden davanın geciktirilmesi ya da davanın içeriğine ilişkin başka bir talep olmadı. Ben, burada ne anlatabilirim. Herhangi bir davaya etki edilmesinin mümkün olmadığını benim kadar biliyorsunuz." 

Çiçek'e tepki 
1.5 saat süren ve toplam 5 üyenin söz alarak konuştuğu toplantıda, konuşmacılar Özkaya'ya destek verdi. Özkaya sadece, Çakıcı'nın kaçırılmasının faturasının, "işini doğru yapan" Yargıtay'a kesilmesine sessiz kalmakla eleştirildi. 
Bir üye, yılda 400 bin dosyanın geldiği Yargıtay'da sadece 30 - 40 dosya için iddiaların ortaya atıldığını, bunların da öne sürüldüğü gibi sonuçlanmadığını belirterek, "Haklıyken, haksız duruma düştük" dedi. 
Başka bir üye de, "Bize destek olması gereken Adalet Bakanı Cemil Çiçek, tersine açıklamalar yaptı. Özkaya soruşturması sırasında 'İmam Laila'ya giderse olur mu ' dedi" diye konuştu. 
Yargıtay Başsavcısı Nuri Ok'u isim vermeden eleştiren bazı üyeler de, "Türkiye Başsavcılığı teklifi yargı bağımsızlığı ve yargıç güvencesi aleyhine kullanılabilir. Bazı açıklamalar yargıda çift başlılığa neden oluyor" şeklinde konuştu. 

5 üye görevlendirildi 
Toplantıda, yargıyla ilgili Anayasa değişikliği ve Yargıtay Başsavcılığı ile diğer iddilar konusunda, Yargıtay'ın önderliğinde yargının etkin ve etkili tepki göstermesi benimsendi. Basının, tek kaynaktan alınan haberlerle beslendiğine dikkat çekilen toplantıda, basınla iletişim kuracak bir organ oluşturulması kararlaştırıldı. Toplantıyla ilgili bildiri hazırlaması için görevlendirilen 5 üyenin bugün bir açıklama yapması bekleniyor. 


</TEXT>
</DOC>
