<DOC>
<DOCNO> 260903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur14.html </URL>
<DATE> 2004/08/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
YTL, öğrencilere maket ile tanıtılacak... 
</HEADLINE>
<TEXT>

     Yeni Türk Lirası'nın YTL ilköğretim öğrencilerine tanıtımı için maket para bastırılacak. 
     Milli Eğitim Bakanlığı MEB , Avrupa Birliği ülkelerinin ortak para Euro'ya geçişte uyguladığı yöntemi esas alarak bir çalışma hazırladı. 
     Çalışma ile ilköğretim öğrencilerinin, Türk Lirası'ndan 6 sıfır atılarak YTL'ye geçilmesi sürecine uyumu hedefleniyor. 
     Buna göre ilköğretim öğrencileri, Yeni Türk Lirası ve Yeni Kuruş piyasaya sürülmeden önce maketleriyle tanışacak. Parayı inceleme fırsatı bulacak olan öğrenciler, okulda kendi aralarında uygulama da yapacak. 
     Bunun için ilköğretim okullarında ''küçük pazarlar'' kurulacak. Öğrencilerin evden getirdikleri pasta, kek gibi yiyecekler ile eski eşyalar, kitaplar gibi materyallerin yer alacağı pazarda, öğrenciler parayı nasıl kullanacaklarını uygulamayla öğrenecek. 
     
     YENİ DERS KİTAPLARINDA YENİ TÜRK LİRASI 
     Milli Eğitim Bakanlığı, yenileme çalışmaları sürdürülen ilköğretim müfredatında Yeni Türk Lirası'na da yer verdi. 
     2005-2006 eğitim-öğretim yılında uygulamaya geçecek yeni ilköğretim müfredatı çerçevesinde hazırlanacak kitaplarda, Yeni Türk Lirası ve Yeni Kuruş bulunacak. Özellikle Matematik kitaplarındaki problemlerde bol sıfırlar yerini Yeni Türk Lirası ve Yeni Kuruş'a bırakacak. 
     Türk Lirası değerler 2005 Ocak ayında Yeni Türk Lirası'na dönüştürülürken, 1 milyon Türk Lirası'ndan 6 sıfır atılacak. Yeni Türk Lirası'nın alt birimi Yeni Kuruş olacak ve 1 Yeni Türk Lirası, 100 Yeni Kuruş'a eşit olacak. 
     YTL banknotları 1, 5, 10, 20, 50 ve 100 YTL ve Madeni Paralar 1, 5, 10, 25, 50 Yeni Kuruş ve 1 Yeni Lira'dan oluşacak. 
     
</TEXT>
</DOC>
