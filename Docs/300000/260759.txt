<DOC>
<DOCNO> 260759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun17.html </URL>
<DATE> 2004/08/05/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
BBC gizli kamerayla çekti Rüşvete suçüstü... 
</HEADLINE>
<TEXT>

     Bulgaristan Olimpiyat Komitesi ve Bulgaristan Futbol Birliği Başkanı İvan Slavkov, BBC televizonu tarafından rüşvet tuzağına düşürüldü. 
     Bulgaristan'da 1989 yılında devrilen komünist lider Todor Jivkov'un damadı olan Slavkov, ''Olimpiyat lobiciliği yapan işadamı'' kılığındaki BBC gazetecilerinin hazırladığı senaryoda gizli kamerayla çekildi. 
     Sofya'daki Radisson otelinde yapılan çekimlerde Slavkov, arkadaşı Sırp işadamı Goran Takaç ile birlikte, 2012 yılı yaz olimpiyatlarının Londra'da yapılması amacıyla Uluslararası Olimpiyat Komitesi IOC üyelerinin oylarının satın alınmasını öngören pazarlıklara katılırken gösterildi. 
     Takaç, İngilizce olarak yapılan görüşmede Slavkov'un sahip olduğu yetkileri ve sıfatlarını anlatırken, ''Slavkov bütün dünyayı gezebilir ve Londra'nın adaylığı için mükemel iş yapabilir'' diye konuştu. 
     Slavkov ise IOC üyesi olarak olimpiyatların ev sahipliği için kimi destekleyeceği konusunda henüz karar almadığını, ancak görüşmeye açık olduğunu belirtti. 
     Takaç, Slavkov'un yardımıyla IOC'nin 30 üyesinin oyunun satın alınabileceğini söyledi. Takaç'ın bu üyelerin adlarını saydığı, ancak kaydın bu bölümünün BBC tarafından silindiği belirtildi. 
     Bu arada, Slavkov, ''işadamı ve 20 yıllık arakadaşı'' olarak tanıttığı Sırp işadamı Takaç ile birlikte tuzağa düşürülmesinin ardından düzenlediği basın toplantısında, BBC gazetecilerini dava edeceğini söylemekle yetindi. Slavkov, avukatlarının tavsiyesi üzerine konuşmamayı tercih ettiğini açıkladı. 
     Slavkov'un IOC üyeliğinin, hakkında açılacak soruşturma süresince dondurulması bekleniyor. 
     Bulgaristan'daki hukuk uzmanları, ülkenin Ceza Kanunu'nun rüşvet almanın yanı sıra rüşvet verme veya teklif etmeyi de suç olarak nitelediğini, bunun cezasının da 3 yıla kadar hapis olabileceğini anımsattı. 
     
</TEXT>
</DOC>
