<DOC>
<DOCNO> 268268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas13.html </URL>
<DATE> 2004/09/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Titanik'ten kurtulanların görüntüleri bulundu 
</HEADLINE>
<TEXT>

     Hilal YILMAZ LONDRA, DHA 
EFSANE gemi Titanik'den kurtulan yolcuların kısa video görüntüsü 92 yıl sonra gün ışığına çıktı. Dev yolcu gemisinden sağ çıkmayı başaran yolcuların bitkin ve çaresiz haldeki görüntüleri tarihe tanıklık ediyor. Filmin ortaya çıkış hikayesiyse Hollywood senaryolarını aratmıyor. 
     1912'de bir buzul kütlesine çarparak okyanusa gömülen dünyanın en lüks ve en büyük yolcu gemisi Titanik'ten kurtulan yolcular, ilk kez kısa bir video görüntüsüyle belgelendi. 1500'ün üzerinde kişinin yaşamını yitirdiği faciada, Titanik'in batmasıyla yolcuları kurtarmaya gelen Carpatya adlı geminin New York'a yanaştığı sırada çekilen video kaydında, hayatta kalmayı başaran yaklaşık 705 kadar yolcunun oldukça yorgun ve üzgün oldukları gözleniyor. 
     92 yıl sonra ortaya çıkan kayıtta, dört günlük cehennem yolculuğunun ardından karaya ulaşan yolcuları yiyecek ve battaniyelerle karşılayan gönüllü vatandaşlarla, yolcularla röportaj yapmak için karada hazır bulunan gazetecilerin görüntülerin yanı sıra efsane geminin Belfast'tan yola çıkışı de yer alıyor. 
     Titanik efsanesinin ardından gizli kalmış bir çok detayı gün ışığına çıkaran filmin ortaya çıkış hikayesi Hollywood senaryolarını aratmıyor. Filmin, ilk kez Karpatya'nın New York'a ulaşmasının hemen ardından 18 Nisan 1912'de gösterildiği belirtiliyor. İlk gösterimin ardından filmin bir resepsiyonist tarafından 2 şilin ve 6 pens'e yani bugünkü rayiçle yaklaşık 28 milyon TL'ye satın alındığı ortaya çıktı. Resepsiyonistin, "Gelecekte büyük para edecek'' diyerek aldığı film, 1980'lerin ortasında resepsiyonistin ölümüyle kayıplara karıştı. Resepsiyonistin kimliği açıklanmayan oğluysa filmi, önümüzdeki günlerde bir film şirketine satmayı planlıyor. Tarihi filmi satın almak için bazı ünlü müzelerin de sırada olduğu belirtiliyor ancak, son derece pahalı olması beklenen filmi kimin satın alacağı şimdilik merak konusu. 
     
</TEXT>
</DOC>
