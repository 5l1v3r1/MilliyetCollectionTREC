<DOC>
<DOCNO> 292490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas14.html </URL>
<DATE> 2004/11/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alışveriş çılgınlığına çocuklar da kapıldı 
</HEADLINE>
<TEXT>

     BBC 

Küçük kızınız ya da oğlunuz bir dükkanın önünden geçerken fazla vakit harcamaya başladıysa dikkat edin, alışverişin cazibesine kapılmış olabilir. Ve siz onu kurtarmakta çok geç kalmış bile olabilirsiniz. 
     İngiltere'de Ulusal Tüketiciler Birliği'nin yaptığı yeni bir araştırma, 10 yaşındaki çocukların bile alışveriş hastalığına yakalanmış olduklarını ortaya koydu. 
     Reklamlar ve akranlarının etkisinden kalan pek çok çocuk, 10 yaşından itibaren alışverişten zevk almaya başlıyor. 
     Alışveriş aşkı, ergenlik dönemi boyunca artarak büyüyor, genç kadınlarda ise artık son derece yaygın. 
     Birliğin yaptığı araştırmaya göre, 10 - 19 yaşları arasındaki kızların yüzde 94'ü alışverişe çıkmanın bir tutku olduğunu itiraf ediyor. 
     Ulusal Tüketiciler Birliği'nin başkan yardımcısı Philip Cullum, "10 yaşına gelenler çoktan ünlü markaların cazibesine kapılmış oluyorlar ya da mutlaka alınması gereken şeyler listeleri var" diyor. 
     Cullum'a göre pek çok genç, büyüklerinin yaptığı alışverişi gereksiz görüyor, ancak iş kendilerine geldiğinde, alışveriş yapma arzularına engel olamıyorlar. 
     Anket, 10 ile 19 yaşları arasında bin gence uygulandı. 
     
</TEXT>
</DOC>
