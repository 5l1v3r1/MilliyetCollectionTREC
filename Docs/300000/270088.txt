<DOC>
<DOCNO> 270088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy11.html </URL>
<DATE> 2004/09/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
CHP'den iki yasa için kısmi iptal davası... 
</HEADLINE>
<TEXT>

     CHP, Sağlık Hizmetleri Temel Kanununda Değişiklik Yapılması Hakkında Kanun ile Kültür Yatırımları ve Girişimlerini Teşvik Kanunu'nun bazı maddelerinin iptali ve yürürlüğünün durdurulması istemiyle Anayasa Mahkemesi'nde dava açtı. 
     CHP Grup Başkanvekili Haluk Koç, dava dilekçelerini Anayasa Mahkemesi Genel Sekreterliği'ne verdikten sonra mahkemeden ayrılırken gazetecilere açıklamalarda bulundu. 
     Sağlık Hizmetleri Temel Kanununda Değişiklik Yapılması Hakkında Kanun'un, Sağlık Bakanlığı'na tahsisli hazine mülkiyetindeki taşınmazlar ile Sağlık Bakanlığı'nın kullanımda bulunan diğer taşınmazlardan gerekli görülenlerin satılmasında Maliye Bakanı'na yetki veren hükmünün iptalini istediklerini söyledi. Bu yetkinin ''keyfi'' olduğunu öne süren Koç, ''Hele bu yetki verilen Maliye Bakanı olursa...'' dedi. 
     Kültür Yatırımları Ve Girişimlerini Teşvik Kanunu'nun 11. maddesinin 2. fıkrasının iptalini ve yürürlüğünün durdurulmasını istediklerini ifade eden Koç, söz konusu hükmün denetim elemanlarının yetkilerini yönetmelikle belirlediğini, bunun da Anayasa'ya aykırı olduğunu savundu. 
     
     İSKENDERUN'DA BATAN GEMİ 
     İskenderun'da katı atık yüklü İspanyol gemisinin batmasıyla ilgili bir soru üzerine Koç, ''Çevre ve Orman Bakanı bu konuda hiç konuşmasa daha iyi. Bakan, Ulla gemisi gibi konuştukça batıyor'' dedi. 
     Çevre ve Orman Bakanı Osman Pepe'nin sabotaj ihtimalinden söz ettiğini anımsatan Koç, ''MV Ulla'' adlı geminin uzun süredir İskenderun'da bulunduğunu belirterek, neden daha önce İspanya'ya gönderilme konusunda girişimde bulunulmadığını sordu. 
     CHP'nin konuyla ilgili araştırma yapmak üzere bölge milletvekillerini görevlendirdiğini ve konuyu yakından takip edeceklerini kaydeden Koç, ''Sabotaj ihtimalinden söz ediliyor. Esas sabotaj iki yıldır soruna çözüm bulunamaması, çevreyi ve Türkiye'yi sabote etmektir. Pepe konuşmasa, fazla açıklama yapmasa daha iyi olur. Çevre Bakanı, Ulaştırma Bakanı al birini vur ötekine...'' diye konuştu. 
     
     MEMURLARA 2005'TE VERİLECEK MAAŞ ARTIŞI 
     Koç, kamu çalışanlarına önümüzdeki yıl yüzde 8 maaş artışı öngörüldüğünün anımsatılıp, görüşünün sorulması üzerine de, kamu sendikalarının 4 kişilik bir ailenin asgari geçim miktarını 900-940 milyon lira olarak açıkladıklarını söyledi. Bu rakama ulaşmak için 2005 yılında kamu çalışanlarına yüzde 15 zam yapılması gerektiğini ifade eden Koç, hükümetin, kamu sendikalarıyla 15 Eylül'de yapacağı görüşmelerde bunu dikkate alması gerektiğini söyledi. 
     Kamu çalışanları sendikalarının haklı taleplerine destek olacaklarını belirten Koç, 'üzerine bir bardak su için' denilen batık bankalardaki 37 milyar doların halkın parası olduğunu, bu paraların geri alınması gerektiğini söyledi. Koç, ''İşte yüzde 15 zam verememenin gerekçesi de budur. Hem parayı tahsil edemiyorsunuz, hem de çalışanların hakkını vermiyorsunuz. Bu para, sizin, benim, hepimizin parası...'' şeklinde konuştu. 
     
</TEXT>
</DOC>
