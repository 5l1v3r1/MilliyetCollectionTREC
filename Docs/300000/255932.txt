<DOC>
<DOCNO> 255932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo05.html </URL>
<DATE> 2004/07/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Alex oynamadı, Brezilya yenildi, hesaplar değişti 
</HEADLINE>
<TEXT>

     Copa America'da ilk tur maçları tamamlandı. C Grubu'nu lider bitirip yakındaki Tacna'da çeyrek final oynamayı planlayan Brezilya, Paraguay'a yenilerek ikinci oldu. Sambacılar 2 bin kilometre yol kat edecek. 
     Güney Amerika Futbol Şampiyonası Copa America'da ilk tur müsabakaları, C Grubu'nda oynanan maçlarla tamamlandı. Merakla beklenen maçta Paraguay, Brezilya'yı 2-1 yenerek hem grubu zirvede tamamladı, hem de güçlü rakibinin seyehat planlarını bozdu. 
     Fenerbahçeli Alex'in forma giymediği maçta, Galatasaray'ın eski orta saha oyuncusu Felipe, ilk 11'de oynadı. Grubu lider bitirmesi için en azından beraberliğe ihtiyaç duyan Sambacılar, 28. dakikada Julio Gonzalez'in golüyle yenik duruma düştüler, ancak bundan sekiz dakika sonra Luis Fabiano skora denge getirdi. 
     İkinci yarı daha etkili oynayan Paraguay, 71'de Fredy Bareiro'nun sayısıyla bir kez daha öne geçti. Bu golden üç dakika sonra Paraguaylı Emilio Martinez kırmızı kartla oyun dışı kaldı, ancak Brezilya kalan sürede gol bulamadı. 2-1'lik skorla Paraguay puanını 7'ye yükseltti ve çeyrek finalde B Grubu üçüncüsü Uruguay'la eşleşti. 
     Bu mağlubiyetle grubu ikinci sırada bitirip Meksika ile eşleşen Brezilya, maçın oynanacağı Piura kentine gitmeik için 2 bin kilometreden daha fazla yol kat etmek zorunda kalacak. 
     Brezilya Teknik Direktörü Alberto Parreira, "Bu, kritik bir maç değildi, zaten çeyrek finali garantilemiştik. Ancak grubu lider bitirip uzun yolculuktan kurtulma amacındaydık, olmadı. Paraguay daha istekli olan taraftı ve hak ettikleri bir galibiyet aldı" diye konuştu. Paraguay ise sadece 360 kilometre mesafedeki Tacna kentine gidecek. 
     
     Costa Rica son anda 

     Grubun diğer maçında ise Costa Rica, Şili'yi uzatma anlarında bulduğu golle 2-1 devirdi ve çeyrek final vizesi aldı. Tur atlamak içi galibiyete ihtiyacı olan iki ekibin mücadelesinde ilk öne geçe taraf, 39. dakikada Rafael Olarra'nın golüyle Şili oldu. Mücadeleyi bırakmayan Costa Rica, 59'da Mauricio Wright ile skora denge getirdi. Maçın bu skorla bitmesi beklenirken, 90 4'te sahneye çıkan Andy Herron Costa Rica'ya 2-1'lik galibiyeti getirdi. Orta Amerika ekibi, çeyrek finalde son şampiyon Kolombiya ile karşılaşacak. 
     Copa America'da çeyrek final maçları yarın başlayacak. Turnuvanın gol krallığı yarışında ise Arjantin'den Saviola ve Brezilya'dan Adriano üçer golle zirvede yer alıyor. 

     
</TEXT>
</DOC>
