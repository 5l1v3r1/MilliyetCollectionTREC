<DOC>
<DOCNO> 274455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/spor/spo15.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



E.Pilsen tam gaz 
YENİ sezon hazırlıklarını İtalya'da sürdüren Efes Pilsen, hazırlık maçında Sırbistan - Karadağ temsilcisi Buducnost'u 84 - 79'luk skorla devirdi. Lacivert - Beyazlılar'da 18 sayı atan Domercant yıldızlaştı. 

Beşiktaş finalde 
ARAS Cup Basketbol Turnuvası'nda Beşiktaş, Tuborg Pilsener'i 78 - 75 yenerek B Grubu'nda birinci oldu ve finale yükseldi. Siyah - Beyazlılar karşılaşmanın ilk yarısını ise 41 - 38 geride kapadı. 

Daçka Cup başlıyor 
DARÜŞŞAFAKA Kulübü'nün düzenlediği "Genç Daçka Cup Basketbol Turnuvası" bugün İstanbul'da başlayacak. Ayhan Şahenk Spor Salonu'ndaki turnuvanın ilk gününde E.Pilsen - Işıkspor 18.00 , Daçka - Ülker 20.00 karşılaşacak. 

Kartal uçuyor 
VOLEYBOL 1. Ligi'nde yeni sezonda zirve mücadelesi yapmaya hazırlanan Beşiktaş erkek ve bayan takımı, oynadıkları hazırlık maçlarını kayıpsız geçti. Erkekler Şişli'yi, bayanlar ise TED Kolejliler'i aynı skorla 3 - 1 yendi. 

Milliyet zirvede 
İNTERNETTE hizmet veren "www.medyaspor.com" sitesinin "En iyi spor sayfası" anketinde Milliyet zirveye çıktı. Okurlarının desteğiyle büyüyen Milliyet Spor, yüzde 22.61'lik oranla en fazla oy alan gazete oldu. 

Olimpik müjde 
OLİMPİYAT Stadı'nın ulaşım sorunu 29 Ekim'e kadar bitecek. Büyükşehir Belediyesi ile ortak yürütülen çalışmaların devam ettiğini belirten HDK yetkilileri, kuzey, doğu ve güney yönlerinde çevre yoluna çıkışı sağlayacak 4 bağlantının tamamlanmasıyla, ulaşım sorununun ortadan kalkacağını bildirdi. 

Büyük heyecan 
ULUSLARARASI Ritmik Cimnastik Turnuvası bugün İzmir'de başlayacak. Federasyon Başkanı Atilla Örsel, organizasyona Türkiye dışında 13 ülkeden 45 sporcunun katılacağını, ülkemizi ise 8 sporcunun temsil edeceğini açıkladı. 

Final için randevu 
GÜNEYDOĞU Avrupa Karting Kupası'nın final yarışı pazar günü İstanbul'da yapılacak. Tuzla Karting Pisti'nde gerçekleştirilecek organizasyonda altı ülke sporcuları birincilik için kıyasıya mücadele edecek. 

Ahmet umudu 
GALATASARAY maçının hazırlıklarını yoğun bir şekilde sürdüren İstanbulspor'da gözler Ahmet Dursun'a çevrildi. Göz küre kemiğindeki kırık nedeniyle sahalardan uzak kalan golcü futbolcunun tedavisi hızlandırıldı. Ahmet'in maskeyle oynaması gündeme geldi. 


</TEXT>
</DOC>
