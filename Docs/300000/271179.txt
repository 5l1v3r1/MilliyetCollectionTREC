<DOC>
<DOCNO> 271179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonspo03.html </URL>
<DATE> 2004/09/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gaziantepspor'da keyifler yerinde... 
</HEADLINE>
<TEXT>

     Zorlu rakibi Büyükşehir Belediyesi Ankaraspor'u 2-1 yenerek 3 puan almayı başaran Gaziantepspor'da keyifler yerinde. 
     UEFA Kupası'na katılıp Türk futbolunu yeniden Avrupa'da başarı ile temsil edebilmenin ince hesaplarını yapan kırmızı-siyahlı ekibin puanını 12'ye çıkartıp, sıralamada üçüncülüğe yükselmesi yönetim, teknik heyet ve taraftarı ilerisi için umutlandırıyor. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, zorlu bir engeli daha galibiyetle aşmayı başardıkları için çok mutlu olduklarını söyledi. 
     Büyükşehir Belediyesi Ankaraspor karşısında zor anlar yaşamış olmalarına karşın, özellikle maçın son 20 dakikalık bölümünde çok iyi mücadele ederek hak ettikleri 3 puanı aldıklarını ifade eden Sağlam, futbolcuların hırslı, istekli ve kararlı oyununun kendilerini sonuca götürdüğüne dikkat çekti. 
     Gaziantepspor'un her maça iyi futbol ve mutlak galibiyet için hazırlandığını anlatan Sağlam, ''Büyükşehir Belediyesi Ankaraspor maçında, golcü futbolcularımızın sakat olmasının sıkıntısını çektik. Lazarov, bu maçta sakatlığı nedeniyle forma giyemedi. Sakat olan Hasan Özer ise sonradan oyuna dahil oldu ve sakat sakat mücadele ederek, galibiyete ulaşmamıza büyük katkı sağladı. Gökhan Zan'ın ise hava toplarındaki hakimiyeti, bizi çok rahatlattı. Tarek ise bu karşılaşmada tek kelime ile harika oynadı'' diye konuştu. 
     
     GALİBİYET SERİSİ SÜRECEK 
     Sağlam, başarılı olmak ve Türk futbolunu daha önce olduğu gibi yine UEFA Kupası'na katılarak Avrupa'da en iyi şekilde temsil etmek istediklerini kaydederek, şöyle konuştu 
     ''Takım olarak, mükemmeli yakalamaya çalışıyoruz. Hedefimiz, galibiyet serisini sürdürüp yolumuza devam etmek. Bizim için hep bir hafta sonra yapacağımız maç önemlidir. Şu anda, Büyükşehir Belediyesi Ankaraspor maçını geride bıraktık. Şimdi önümüzde Trabzonspor maçı var. Tabi ki bu maçı düşünmeye başladık. 
     Gaziantepspor, büyük hedefleri olan, Türk futbolunun en renkli takımlarından biri olma özelliğine sahip. Tek düşüncemiz, başarılı olabilmek. Her maçımıza güzel futbol ve mutlak galibiyet için hazırlanıyoruz. Bu sezon, yapmış olduğumuz maçlardan aldığımız sonuçlar bizi iyi bir konuma getirdi. Şu anda 12 puanımız var ve lig sıralamasında üçüncü durumdayız. Lige, iddialı başladık ve başarılı olmak için çalışacağımızı söyledik. Şu ana kadar yapmış olduğumuz mücadeleler ve aldığımız puanlar, bunu başarmış olduğumuzu gösteriyor.'' Sağlam, milli maç nedeniyle gittiği ülkesinden sakat dönen Jaziri'nin, antrenman sırasında sakatlığının nüksetmesi nedeniyle Büyükşehir Belediyesi Ankaraspor maçında forma giyemediğini de sözlerine ekledi. 
     
</TEXT>
</DOC>
