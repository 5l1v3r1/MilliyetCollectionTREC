<DOC>
<DOCNO> 263905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur40.html </URL>
<DATE> 2004/08/16/ </DATE>
<TIME> 17.48 </TIME>
<AUTHOR>  </AUTHOR>
<HEADLINE>
İstanbul'da yağış şiddetini artıracak 
</HEADLINE>
<TEXT>

     İstanbul'da akşam saatlerinde kentin güney kesimlerinde etkili olan yağışın, ilerleyen saatlerde tüm kenti etkisi altına alacağı bildirildi. 
     İstanbul Meteoroloji Bölge Müdürü Mustafa Yıldırım, A.A muhabirine yaptığı açıklamada, akşam saatlerinde kentin güney kesimlerini etkili olan yağışın ilerleyen saatlerde etkisini artırarak Marmara Bölgesi ve İstanbul'a yayılacağını kaydetti. 
     Yağışın bu gece ve yarın etkili olmasının beklendiğini vurgulayan Yıldırım, yıldırım düşmesine karşı da vatandaşları, ağaç ve direklerin çevresinde durmamaları, güvenli, kapalı yerlerde bulunmaları konusunda uyardı. 
     Yıldırım, ''Bu gece ve yarın sel baskınları gerçekleşebilir. Umarım en az zararla atlatırız'' diye konuştu. 
     İstanbul'da Ağustos ayları ortalamasının metrekareye 23 kilogram olduğunu, bu ayın ilk 15 gününde ise metrekareye 46 kilogram yağış düştüğünü anlatan Yıldırım, 2002 yılı Ağustos ayının 136.5 kilogramla en fazla yağış alan, 2003 yılı Ağustos ayının da 0.1 kilogramla en az yağış alan dönem olduğunu belirtti. 
     1974 yılı Ağustos ayında İstanbul'un bir günde 72.1 kilogram yağış aldığını hatırlatan Yıldırım, bugün, yarın ve çarşamba günü gerçekleşmesi beklenen yağışlarla da metrekareye toplam 50-100 kilogram arasında yağış düşeceğinin tahmin edildiğini söyledi. 
     Yıldırım, ''İstanbul'un bir günde bir yıllık yağış alacağı'' şeklindeki söylemlerin de yanlış olduğunu, bir günde bu miktarda yağışın düşmesinin mümkün olmadığını kaydetti. 
     
     RADARA YILDIRIM DÜŞMESİ 
     Mustafa Yıldırım, İstanbul radarının, 2004 yılı başında meydana gelen yıldırım düşmesi sonucu şu an çalışmadığını da hatırlatarak, ''Ankara, Zonguldak ve Balıkesir radarları İstanbul'u kapsıyor. Buralardan alınan sonuçlar saat başlarında İstanbul Büyükşehir Belediyesi ve AKOM'a iletiliyor. Yağışın hangi semtlere doğru kaydığı bildiriliyor. Buradaki radarın arızalı olması herhangi bir aksaklığa neden olmuyor'' dedi. 
     Yıldırım, garanti kapsamında olan radarın birkaç aya kadar hizmete gireceğini de bildirdi. 
     
</TEXT>
</DOC>
