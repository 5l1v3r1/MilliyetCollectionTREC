<DOC>
<DOCNO> 273608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun33.html </URL>
<DATE> 2004/09/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kerry Türkiye gibi ülkelerde Bin Ladin ABD'den daha popüler 
</HEADLINE>
<TEXT>

     ABD'de kasım ayında yapılacak başkanlık seçiminin Demokrat Parti adayı John Kerry, Cumhuriyetçi Partili rakibi Başkan George W. Bush'un politikaları yüzünden Ürdün, Fas ve Türkiye gibi ılımlı Müslüman ülkelerde bile Usame bin Ladin'in Amerika'dan daha popüler olduğunu iddia etti. 
     Kerry, New York Üniversitesi'nde yaptığı konuşmada, ''Başkan'ın Irak'taki politikaları, bizim en eski ittifakımızı böldü ve Müslüman dünyasındaki konumumuzu serbest düşüşe bıraktı. 11 Eylül'den üç yıl sonra, Ürdün, Fas ve Türkiye gibi ılımlı Müslüman ülkelerde bile, Usame bin Ladin Amerika'dan daha popüler'' dedi. 
     Demokrat Parti Massachusetts senatörü Kerry, Amerikan Federal Haberler Servisi tarafından metni yayınlanan konuşmasında, ilk defa Irak'ın işgalinin yanlış olduğunu da söyledi. Kerry'nin Irak Savaşı'na ilişkin çelişkili beyanları dolayısıyla Cumhuriyetçi Parti çevreleri Demokrat Parti adayını ''yanar döner'' olarak adlandırıyor. 
     Kerry, Kongre'de senatör olarak Irak Savaşı'na destek oyu vermişti. Daha sonra Kerry, kitle imha silahları olmadığını bilse de, Irak işgaline karşı çıkmayacağını açıklamıştı. Bu sözlerinin Demokrat Parti içinde bile tepki alması ve ''O zaman Bush ile aranızdaki fark nedir '' sorusunu gündeme getirmesi üzerine Kerry, ''Ben Irak'ta her şeyi Başkan Bush'tan daha farklı yapardım'' demiş, terörizme karşı kendisinin ''daha duyarlı'' bir mücadele izleyeceğini söylemişti. Kerry'nin ''duyarlı mücadele'' sözleri, ABD Başkan Yardımcısı Dick Cheney tarafından açıkça alaya alınmış ve Cheney, ''Eminim bin Ladin, Kerry'nin bu sözlerinden çok etkilenmiştir'' demişti. 
     
</TEXT>
</DOC>
