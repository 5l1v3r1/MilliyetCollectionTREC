<DOC>
<DOCNO> 252277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur41.html </URL>
<DATE> 2004/07/01/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Konya'da Türk Hava Kuvvetleri Gerçek mermiyle atış yaptı... 
</HEADLINE>
<TEXT>

     Hava Kuvvetleri Komutanlığı'nın Konya'da gerçekleştirdiği hakiki mühimmat atışlarının ilk safhası başarıyla tamamlandı. 
     Konya Atış Sahası'nda gerçek mühimmatla yapılan atışları, Genelkurmay Başkanı Orgeneral Hilmi Özkök, Hava Kuvvetleri Komutanı Orgeneral İbrahim Fırtına, Deniz Kuvvetleri Komutanı Oramiral Özden Örnek ile diğer üst düzey komutanlar izledi. 
     Hakiki mühimmat atışları dolayısıyla gerçekleştirilen faaliyet kapsamında ilk olarak 3. Ana Jet Üs Komutanlığı'nda temsili kırmızı meydan taarruzu gerçekleştirildi. 
     Taarruz kapsamında 12 adet F-4 uçağı havadan yere taarruz ederek, düşmanı kaynağında imha etti. Taarruz sırasında düşmanın hava üssünü ve hava kontrol sistemlerini kullanmasına imkan verilmedi. 
     Taarruzun ardından Orgeneral Özkök ve beraberindekiler FOB hangarındaki havadan havaya ve havadan yere mühimmatların yer aldığı silah sergisini gezdi. 
     Buradan Anadolu Kartalı Eğitim Tesisleri'ne geçen Orgeneral Özkök, verilen eğitimler ve kullanılan sistemler hakkında brifing aldı. Brifingin ardından Konya Hava-Yer Atış Sahası'na geçildi. 
     Albay Aydemir Altın, burada verdiği brifingde, hava gücünün, özellikle son 10 yıl içerisinde ileri teknoloji ürünü çeşitli araçlarla harekat alanına farklı anlayışlar getirdiğini dile getirdi. 
     Lantırn, radarda görünmezlik, hassas güdümlü mühimmat ve gelişmiş bilgi aktarım teknolojileri ile hava harekatının yeni dinamikler kazandığını ifade eden Altın, bu paralelde harekatın zaman boyutunun değiştiği, hava harekatının 24 saate yayıldığı ve karanlığın düşmana koruma sağlamayacağı gerçeğinin ortaya çıktığını kaydetti. 
     Vurulmadan vuran, görülmeden gören, gece gündüz 24 saat harekat yapabilen ve çevresel hasarı minimuma indirerek, harbin hedefinin en kısa sürede elde edilmesine en büyük katkıyı sağlayacak bir hava kuvvetinin oluşturulması yolundaki çalışmaların süratle devam ettiğini belirten Altın, atışların Türk Hava Kuvvetleri'nin sahip olduğu gece harekat imkan ve kabiliyetinin sadece bir bölümünün göstergesi olduğunu söyledi. 
     Albay Altın, atışlarda F-16, F-4E ve modernize edilmiş F-4 2020 uçaklarının çoklu, klasik ve lazer güdümlü bombalar kullandıklarını belirtti. 
     Atışlara, Konya 3. Ana Jet Üs Komutanlığı'ndan 132. Filo, Diyarbakır 8. Ana Jet Üs Komutanlığı'ndan 181. Filo, Bandırma 6. Ana Jet Üs Komutanlığı'ndan 161. Filo, Malatya 7. Ana Jet Üs Komutanlığı'ndan 171. Filo, Eskişehir 1. Ana Jet Üs Komutanlığı'ndan 111 ve 113. filolara ait 9 jet uçağı katılıyor. 
     Atışlarda, MK 82, MK 84 genel maksat bombalarıyla AGM 65 G Maverik, GBU-12, GBU-10 modern mühimmatları kullanıldı. 
     Gerçek mühimmatlı atışların ilk safhasında bir adet F-4 2020 uçağı Çumra kasabası istikametinden atış alanına gelerek, 12 adet MK 82 bombasını salvo tekniğiyle hedefe attı. 
     Atışlar, gece şartlarında icra edilecek harekatla tamamlanacak. 
     
</TEXT>
</DOC>
