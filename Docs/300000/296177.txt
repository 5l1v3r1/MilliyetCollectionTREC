<DOC>
<DOCNO> 296177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun27.html </URL>
<DATE> 2004/12/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
'Çocuklarınız günde iki kez yüzünü yıkasın, yardım edelim' 
</HEADLINE>
<TEXT>

     Avustralya hükümeti, yerli halkın yaşadığı bir bölgeye benzin istasyonu kurulması karşılığında, ''çocukların günde iki kez yüzünü yıkaması'' şartını da içeren bir anlaşma önerdi. 
     Hükümet yetkilileri, Avustralya'nın batısındaki Mulan çöl bölgesine 130 bin dolara mal olacak bir benzin istasyonu kurulmasını, ''çocukların yüzlerinin günde iki kez yıkanması ve her gün banyo yapılması'' şartlarını da içeren bir anlaşma karşılığında kabul edeceklerini söyledi. 
     Bölgede yaşayan 170 Aborjinin imzalaması istenen anlaşma karşılığında kurulacak istasyon, yerlileri benzin alabilmek için 70 kilometre yol gitmekten kurtaracak. İstasyon sayesinde, bölgeye gelen turist sayısının da artması bekleniyor. 
     Hükümetin, yapılacak sosyal yardımlar karşılığında, ''Aborjinlerin yaşam standartlarını yükseltecek koşullar'' koyması, yerlileri ''aşağıladığı'' gerekçesiyle eleştirilere neden oldu. 
     İşçi Partisi yetkilileri, Mulan'daki bu anlaşmanın tek taraflı ve zorlayıcı olduğunu, asıl sorunu yoksulluk olan yerlilerin ''ihtiyaçları'' için pazarlık yapmak zorunda olmadığını belirtti. 
     Yerli halkla ilgili Bakan Amanda Vanstone ise anlaşma sayesinde, çocuklarda cilt hastalıkları ve parazitlerin azalacağını, bir yıl sonra olumlu sonuçlar alınınca eleştirilecek bir şey kalmayacağını söyledi. 
     
</TEXT>
</DOC>
