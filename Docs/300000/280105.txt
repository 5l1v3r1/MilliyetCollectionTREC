<DOC>
<DOCNO> 280105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur14.html </URL>
<DATE> 2004/10/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şakalaşırken çocukları oldu... 
</HEADLINE>
<TEXT>

     
     İsmail AKDUMAN SAMSUN, DHA 

     

SAMSUN'da geçen yıl 19 Mayıs Şenlikleri'nde tanıştığı lise 1'inci sınıf öğrencisi 14 yaşındaki Ş.T. ile cinsel ilişkiye girip hamile bırakan, DNA testi sonucunda da bebeğin babası olduğu kesinleşen lise son sınıf öğrencisi 17 yaşındaki A.E.A., 4 yıl 2 ay hapis cezasına çarptırıldı. 
     Samsun'daki Cumhuriyet Meydanı'nda geçen yılki 19 Mayıs Gençlik ve Spor Bayramı şöleninde tanışan ve ayrı liselerde okuyan Ş.T. ile A.E.A. arkadaş oldu. Birbirlerinden hoşlanan gençlerden Ş.T, ders çalışmak için A.E.A.'nın evine gitti. 
     Kimsenin olmadığı evde ders çalışırken şakalaşan gençler ilişkiye girdi. 8 ay sonra ise genç kızın, karın ağrısı şikayetiyle ailesi tarafından götürüldüğü hastanede hamile olduğu anlaşıldı. Bunun üzerine Ş.T.'nin ailesi kızını hamile bırakan A.E.A'dan şikayetçi oldu. 
     Tutuklanan A.E.A Samsun 1. Ağır Ceza Mahkemesi'nde 10 yıl hapis istemiyle yargı önüne çıktı. 5 ay tutuklu kalan genç, 2 ay önce tahliye edildi. Ş.T ise doğum yaptıktan sonra bebeği yetiştirme yurduna bırakarak başka bir şehire gitti. Yargılama sürecinde A.E.A., bebeğin kendisine ait olmadığını belirtti. İstanbul Adli Tıp Kurumu'nda ise DNA testi yaptırdı. Testte bebeğin babasının A.E.A olduğu ortaya çıktı. 
     Tutuksuz yargılanan A.E.A son kez çıktığı duruşmada, genç kızla kendi isteği doğrultusunda seviştiğini belirterek, ''Ders çalışırken, şakalaşıp birbirimize dokunuyorduk. İçimizden gelen isteklerimize engel olamayınca, elbiselerimizi çıkarıp seviştik. Cinsel ilişkiye girdik mi bilmiyorum. Çok heyecanlandığım için anlamadım. Ama ortada bir bebek var. Ve bu benim bebeğim, oda isterse evleniriz'' dedi. 
     Ancak duruşmaya katılmayan Ş.T yazılı ifadesinde A.E.A'nın kendisini kandırarak cinsel ilişkiye girdiğini, evlenmek istemediğini ve gençten davacı olduğunu belirtti. Mahkeme heyeti, A.E.A.'ya küçük yaştaki kızı isteği dışında cinsel ilişkiye girmek suçundan 4 yıl 2 ay hapis cezası verdi. Cezanın yargıtay tarafından onanması halinde genç cezaevine konulacak. 
     
</TEXT>
</DOC>
