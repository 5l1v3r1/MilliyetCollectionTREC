<DOC>
<DOCNO> 280284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun09.html </URL>
<DATE> 2004/10/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD'de lezbiyen tartışması... 
</HEADLINE>
<TEXT>

     ABD'de 2 Kasım başkanlık seçimi öncesinde iki aday arasında düzenlenen son tartışmada, Demokrat John Kerry'nin, Başkan Yardımcısı Dick Cheney'nin kızının ''lezbiyen'' olduğunu vurgulu şekilde söylemesi Amerikan siyasetini karıştırırken, Cheney ve eşi, Kerry'ye büyük tepki gösterdi. 
     Kerry, tartışmada eşcinsel haklarını savunarak homoseksüelliğin bir seçim değil doğuştan gelen özellik niteliği taşıdığını anlatırken, ''eğer Dick Cheney'nin lezbiyen olan kızına sorarsanız, size doğuştan öyle olduğunu söyler'' dedi. 
     Kerry'nin sözüne ağır tepki gösteren Cheney'nin eşi Lynne Cheney, gazetecilere, ''Söyleyebileceğim tek şey, bu kişinin Kerry iyi bir insan olmadığı. Tabii ki burada kızgın bir anne olarak konuşuyorum. Bu adam iyi bir insan değil. Ucuz bir siyasi numara yaptı'' dedi. 
     Cheney'nin büyük kızı Mary'nin eşcinsel olduğu uzun süredir bilinirken, yine de Kerry'nin bu sözü öncesinde siyaset sahnesinde bu konuya hiç üst düzeyde değinilmemişti. 
     Başkan Yardımcısı Dick Cheney de, Florida eyaletinde sürdürdüğü seçim kampanyası sırasında yaptığı açıklamada, ''Seçilebilmek için herşeyi söyleyebilecek, herşeyi yapabilecek bir adam gördünüz. Sadece kızgın bir baba olarak değil, sade bir vatandaş olarak da bunu söylüyorum. Kerry, kızımı bu duruma karıştırarak hiç uygun olmayan bir iş yaptı'' diye konuştu. 
     Kerry'nin, Mary Cheney'nin eşcinselliğine ilişkin sözü, ülke çapında muhafazakar çevrelerden de geniş tepki aldı. 
     Senatör John Kerry'nin yardımcıları ise, Dick Cheney'nin kızının eşcinselliğini gizlemediğini ve Demokrat başkan adayının sözünde yadırganacak bir durum olmadığını savundular. 
     Kerry'nin Yardımcısı ve ABD Başkan Yardımcısı adayı Senatör John Edwards'ın eşi Elizabeth Edwards da, Dick Cheney'nin eşi Lynne'i ''kızından utanmakla'' suçladı. 
     Elizabeth Edwards, ''Lynne Cheney, sanki utanılacak bir durum varmış gibi aşırı bir tepki gösterdi. Sanırım, Lynne'nin bu tepkisi, kızının cinsel tercihlerine ilişkin bir ölçüde duyduğu utanma duygusunun işareti. Lynne'nin bu tepkisine çok üzüldüm'' dedi. 
     
</TEXT>
</DOC>
