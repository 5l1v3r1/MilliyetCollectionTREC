<DOC>
<DOCNO> 285184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur06.html </URL>
<DATE> 2004/11/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Elazığ'da DHKP C mensubu 5 kişi yakalandı 
</HEADLINE>
<TEXT>

     Elazığ'da terör örgütü DHKP C mensubu 5 kişi ile bunlara yardım ettiği tespit edilen 3 kişi yakalandı. 
     Emniyet Müdürlüğü'nden verilen bilgiye göre, 28 Ekim Perşembe günü Tunceli'den geldikleri tespit edilen terör örgütü mensubu H.Ç, Z.K, K.İ, Ö.D, D.U, Elazığ Adliye Sarayı önünde eylem yapma ve bina yakma girişiminde bulundu. Emniyet Müdürlüğü Terörle Mücadele Şubesi ekiplerinin müdahalesiyle eylemlerini gerçekleştiremeyen örgüt mensupları, suç üstü yakalandı. 
     Gözaltına alınan örgüt mensuplarının sorgularında kendilerine yardım ettikleri belirlenen M.D, F.T ve M.T ise daha sonra yakalandı. 
     Bu kişilerin gösterdikleri yerlerde yapılan aramalarda, çok sayıda bildiri, bomba süsü verilmiş pankart, yasak yayın, örgütsel doküman, molotof kokteyli, eylemlerde kullanılan fular ve çok sayıda fotoğraf ele geçirildi. 
     Yakalanan ikisi kadın 8 kişi emniyetteki sorgularının ardından adli mercilere sevk edildi. 
     
</TEXT>
</DOC>
