<DOC>
<DOCNO> 293548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur28.html </URL>
<DATE> 2004/11/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bilecik Valisi Kardeşimin makam aracında olduğunu sonra öğrendim 
</HEADLINE>
<TEXT>

     Bilecik Valisi Ayhan Çevik, ''Kardeşimin tamir için Adapazarı'na götürülen makam aracında olduğunu, kazadan sonra öğrendim'' dedi. 
     Pamukova İlçesi yakınlarındaki hemzemin geçitte dün meydana gelen kazada kardeşi Osman Çevik'i kaybeden Vali Ayhan Çevik, cenaze için memleketi Tekirdağ'ın Hayrabolu İlçesi'ne bağlı Çıkrıkçı Köyü'ne geldi. 
     Çevik, AA muhabirine yaptığı açıklamada, kardeşi Osman Çevik'i kaybetmenin acısı içinde olduğunu, tüm yakınlarının büyük üzüntü yaşadığını söyledi. 
     Kendisini ziyaret etmek amacıyla Bilecik'e gelen kardeşi Osman Çevik'in dün saat 10.30'da İstanbul'a gitmek için otobüs bileti ayırttığını ifade eden Çevik, şöyle konuştu 
     ''Kardeşim benimle vedalaştı ve yanımdan ayrıldı. Vilayet binası çıkışında makam şoförüm Fatih Esin Ertürk ile kardeşim Osman karşılaşmış. Arızalanan makam araçlarından birini Adapazarı'na götürmek üzere olan Fatih Esin Ertürk, kardeşim Osman Çevik'e Bilecik'ten otobüse bineceğine Adapazarı'ndan bin. Beraber Adapazarı'na gidelim, oradan seni İstanbul'a yolcu ederiz demiş. Kardeşim Osman, makam şoförüm Ertürk'ün teklifi üzerine İstanbul'a Bilecik'ten otobüsle gitmek yerine Adapazarı'ndan gitmeyi tercih etmiş. Kardeşimin tamir için Adapazarı'na götürülen makam aracında olduğunu kazadan sonra öğrendim. Osman'ın makam aracına bindiğinden haberim yok.'' Vali Çevik, bazı yayın organlarında makam aracında vefat eden kardeşi Osman Çevik ile ilgili yapılan spekülasyonların gerçekle ilgisi bulunmadığını da sözlerine ekledi. 
     
</TEXT>
</DOC>
