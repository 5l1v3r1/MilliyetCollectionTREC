<DOC>
<DOCNO> 256106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun23.html </URL>
<DATE> 2004/07/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Washington Post FBI, Müslümanları sorguluyor... 
</HEADLINE>
<TEXT>

     ABD Federal Soruşturma Bürosu FBI ajanlarının, kasım ayında yapılacak başkanlık seçimlerinden önce düzenlenebilecek olası bir terörist saldırıyı engellemek için, ülkedeki Müslümanları ve Arap kökenli Amerikalıları sorguladığı bildirildi. 
     Washington Post gazetesinin haberine göre, adının gizli tutulmasını isteyen bir FBI yetkilisi, sorgulanan kişilerin şüpheli şahıslar olmadığını belirtti. 
     Gazetede, Kaliforniya ve Arizona eyaletlerinde birçok kişinin, yakın zamanlarda, El Kaide liderlerinin bulunduğu düşünülen Pakistan'ın Veziristan bölgesine giden kişileri tanıyıp tanımadıkları konusunda sorgulandığı belirtildi. 
     Gazete, Arizona Üniversitesi'nden Yemenli bir öğrencinin federal ajanların kendisine ''dostça ve nazikçe yaklaştığını'' ve Pakistan'dan ülkeye gelen kişileri tanıyıp tanımadığını sorduklarını anlattığını yazdı. 
     
</TEXT>
</DOC>
