<DOC>
<DOCNO> 258454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun07.html </URL>
<DATE> 2004/07/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Suriye Dışişleri Bakanı Şara ABD ile görüşmelerimiz devam ediyor 
</HEADLINE>
<TEXT>

     Suriye Dışişleri Bakanı Faruk El Şara, ABD ile görüşmelerinin devam ettiğini bildirdi. 
     El Şara, Suriye Gazeteciler Günü dolayısıyla düzenlediği basın toplantısında, ülkeyi ziyaret eden ABD Kongresi üyeleri ve ABD'nin Suriye Büyükelçisi ile görüşmeler yapıldığını, ABD Dışişleri Bakanı Colin Powell ile de mesaj alışverişinde bulunduklarını söyledi. 
     Açıklamasında ayrıntılara girmeyen El Şara, ''Amerikalılar'ın isteklerinin programlanmış olduğunu düşünüyorum. İsteklerin sayısında bir artış olmadı'' dedi. 
     Irak'a karşı açılan ''ABD-İsrail savaşını'' planlayan ABD yönetimindeki sertlik yanlılarının, kasımdaki başkanlık seçimlerini Cumhuriyetçiler kazansa bile ABD yönetiminden gideceğini umduğunu belirten Şara, ''Ancak o zaman ABD ile daha kolay ve daha olumlu ilişkiler kurabiliriz'' dedi. 
     ABD Başkanı George Bush'un, yabancı hegemonyasının olmadığı egemen ve bağımsız bir Lübnan istediğine ilişkin açıklamalarına memnun olduğunu ifade eden El Şara, ''Bu sözleri onaylıyoruz. Her zaman, Lübnan üzerindeki özellikle İsrail hegemonyasından endişe duyduk'' diye konuştu. 
     ABD, Suriye'den defalarca Lübnan'da görev yapan 20 bin dolayındaki askerini çekmesini istemişti. 
     
</TEXT>
</DOC>
