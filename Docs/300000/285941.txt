<DOC>
<DOCNO> 285941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/axspo01.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni büyükelçimiz 
</HEADLINE>
<TEXT>


Beşiktaş Teknik Direktörü Del Bosque, A'dan Z'ye herşeyi Milliyet'e anlattı. Türkiye'ye hayran olduğunu açıklayan İspanyol hoca, "Bu ülke için olumsuz konuşanlar kesinlikle cahil" dedi 

ÖZEL RÖPORTAJ BİLAL MEŞE 


'Asla pişman olmadım' 
"İSPANYA'DA bir çok insan "Neden gidiyorsun, orada ne işin var " diye sordu. Ben buraya geldiğim için asla pişman olmadım. Ailemle mutluysa sorun yok. Real Madrid'e 16 yaşında girdim, 52 yaşında çıktım. Herkes kariyerimi düşünüyordu. Ancak bana bu soruları soranlar Türkiye'ye hiç gelmemiş. Aslında iki ülke birbirine çok benziyor. İspanyol gazeteci Türkiye'yi maço olarak yorumlamış. Buna kızıyorum. Türkiye'yi bilmeden aleyhine konuşanlar bence cahil." 

'Para için gelmedim' 
"4 milyon Euro'luk tazminatımın olduğu sürekli gündeme geliyor. Böyle bir şeyin olup olmadığını başkana ya da yöneticilere sorun. Madrid'ten buraya 4 bin 500 kilometrelik yolu para için katetmedim. Hayatım boyunca paradan konuşmadım. Benim için her zaman ikinci planda oldu. Sadece değişiklik için Türkiye'ye seçtim. Belki beni antipatik gören insanlar bu konuları gündeme getiriyorlardır." 

'Lucescu ile buluştum' 
"TÜRKİYE'DE bana ilk yardımcı olan kişi Mircea Lucescu'ydu. Kendisiyle buluşup konuştum. Ancak asla futbolcularla ilgili ne negatif ne de pozitif bir görüşme yaptık. Kimseye ön yargım olmadı. Sadece kulüp yapısı ve Türkiye'nin futbola bakışını bana anlattı. Hiç bir oyuncum yüzünden hayal kırıklığı yaşamadım. Bir isim üzerine iyi veya kötü yoğunlaşmak benim tarzım değil. Bir çok hata yapabilirim ama sezon boyunca futbolcum ve hakem için konuşmayacağım." 

'Tayfur da yardımcım' 
"TÜRK antrenör konusu çok konuşuldu. Böyle bir ihtiyaç hissetmedik. Üç arkadaşımla birlikte artık rakiplerimizi tanıyoruz. Bu konuda doktoramızı tamamladık. Ayrıca Tayfur faktörü de var. Onunla ilişkimiz çok özel. Türk yardımcı aranıyorsa işte size Tayfur. Kendisinden sezon başından bu yana rakipler hakkında detaylı bilgiler alıyorum. Malatya maçıyla başladık, Fenerbahçe maçına kadar hep konuştuk. Bundan sonra bize katkısı olacak." 

'Emre çocukluk yaptı' 
"EMRE'NİN rakip futbolcuya herkesin önünde eliyle hareket yapması bence çocukluk. Spor anlayışı dışındaysa tabii ki cezasını çekmeli. Ancak bence Emre cezayı hak etmiyor. O pozisyonda dirseği ile vursaydı ya da tekme atsaydı bugün ben de onu eleştirirdim. Yapmaması gerektiğini kabul ediyorum. Bence bu çocukluk ve ufak bir hata olarak yorumlanmalı. Dünyanın her yerinde bu tür olaylar oluyor. İspanya'da da birkaç kez yaşadım. Ama ceza çıkmadı." 

'Taraftar inanılmaz' 
"BEŞİKTAŞ taraftarının bir benzerini görmedim. Haftalarca işler yolunda gitmemesine rağmen bizi yalnız bırakmadılar. Başka bir ülkede olsa tribünler bomboş kalırdı. Bizi destekleyerek ayağa kaldırdılar. Çok enteresanlar. Kulübe sevgileri çok büyük. Olaylara gelince. Gerçekten üzücü şeyler. Ancak bu binlerce kişiye mal edilmemeli. Bir kişi delilik yapıp insanların huzurunu bozabiliyor. Ben futbol aşığıyım. Bu tarz olaylardan rahatsız oluyorum." 

'Carew rakip olmasın' 
"CAREW özel futbolcu. Farklı yeteneklere sahip. Bize rakip olarak oynamasını istemem. Pancu'nun da aramızda olmasından memnunum. Sakatlık sorunu var. Onun da zamanı gelecek. Sergen de iyi çalışıyor. Sahada görevlerini yerine getiriyor. Şampiyonluk yarışında dezavantajlıyız, ancak bu yarışı bıraktığımızı göstermez." 

'Ersun Yanal haklı' 
"TÜM Türkiye'nin, Milli Takım'dan büyük beklentileri var. Her maçtan önce okunan Milli Marş beni şaşırtıyor. Milli Takım Teknik Direktörleri, hedef insandır. İşte Ersun Yanal örneği. Hakan Şükür'ü kadroya almadı diye tepki gördü. Gençleştirme adına doğru bir adım. Sonuçta birileri gidecek, yerine yenileri gelecek." 

'UEFA'nın önemi büyük' 

Urzaiz uyarısı 
BEŞİKTAŞ Teknik Direktörü Vicente del Bosque, bugünkü rakibi Athletic Bilbao ile benzer yanlarının olduğunu söyledi. Onların da ligdeki gidişatının iyi olmadığını vurgulayan Siyah - Beyazlı ekibin çalıştırıcısı, "Rakibimiz İspanya'da çok önemli bir kulüp. Urzaiz gibi hava toplarında çok iyi bir futbolcuları var. İki takım için de UEFA maçları büyük kıymet taşıyor. Fenerbahçe maçının hemen sonrasında bu karşılaşmayı düşünmeye başladık" dedi. 

'Başını düşünelim' 
BOSQUE, şöyle devam etti "Futbolda her maçı kazanabilir ya da kaybedebilirsiniz. Herkes 6 puanla turu geçeceğini düşünüyor. Biz maçların sonunu değil, başını düşünelim. Çok iyi konsantre olmamız gerekiyor. Artık ligde ve Avrupa'da puan kaybetmeden yolumuza devam etmeliyiz." Beşiktaş Teknik Direktörü, uzun bir süredir sakat olan Kolombiyalı kaleci Cordoba ile Pancu'nun da iyi olduğunu ifade etti. 

Demirören'den destek 

BEŞİKTAŞ Başkanı Yıldırım Demirören Fenerbahçe derbisinden önce olduğu gibi yine soluğu Ümraniye Tesisleri'nde aldı. Demirören, Bilbao maçı öncesinde futbolcularla bir araya gelip moral verdi. Beşiktaş Başkanı, "Fenerbahçe maçı artık geride kaldı. Önümüzde sonu yine zafer sayılabilecek bir maç var. Camianın mutluluğunu ikiye katlamak için kazanmanızı istiyorum. Size güvenimiz sonsuz" diye konuştu. Bu arada futbolculara primleri de ödendi. 

'Finalden farksız' 

A.Bilbao Teknik Direktörü Valverde, Beşiktaş yenmeleri durumunda gruptan çıkma ihtimallerinin artacağını söyledi. İspanyol hoca, "Bol gollü bir maç olacak" dedi 

'İyi futbol oynatır' 
ATHLETİC Bilbao'nun teknik patronu Valverde bugünkü Beşiktaş sınavıyla ilgili olarak basın toplantısı düzenlendi. Del Bosque'nin çalıştırdığı her takımın iyi futbol oynadığına dikkat geçen tecrübeli teknik adam, "Final gibi bir maç olacak. Üç puan alırsak gruptan çıkma ihtimalimiz artar. Bence bol gollü bir karşılaşma olacak. İlk dakikada bile gol atılabilir" dedi. 

Carew'e özel önlem 
VALVERDE, Carew'in İspanya'da oynarken kendilerine gol attığını açıkladı ve Norveçli yıldızı mutlaka durduracaklarını dile getirdi. Bilbao'nun teknik patronu şunları söyledi "Beşiktaş'ın üzerimize gelmesini bekleyeceğiz. Rakibimiz son zamanlarda toparlandı. Türkiye'deki futbol kalitesi çok yüksek. Bunların hepsini dikkate alıp, yolumuzu açmak istiyoruz." 

'Del Bosque tehlike' 

SÜLEYMAN HATISARU 

ATHLETİC Bilbao'nun yıldız ismi Urzaiz, Beşiktaş'ın en tehlikeli isminin teknik direktörü Vicente Del Bosque olduğunu söyledi. Golcü oyuncu, "Del Bosque ile birlikte çalışmıştık. Mükemmel insan ve futbolu çok iyi bilen bir teknik adam. Trabzonspor maçında Türk Futbolu'nu çok iyi öğrendik. Dikkatli olacağız" ifadelerini kullandı. 

Fener taktiği 

KARTAL, A.Bilbao ile oynayacağı UEFA Kupası Grup maçının hazırlıklarını dün basına kapalı yaptığı tek antrenmanla noktaladı. Teknik Direktör Del Bosque'nin, Fenerbahçe maçındaki taktiği bozmayacağı bildirildi. İspanyol teknik adamın tek sorunu sağ kanatta. Bosque, bu alanda Ali Güneş, Ahmed Hassan ve Tayfun arasındaki tercih son dakikada kullanacak. 

Medya isyanı 

BEŞİKTAŞLI futbolcular, kendileri hakkında kasıtlı, eleştiriyi aşan, çirkin ve küçük düşürücü yayınlar yaptığı gerekçesiyle bir medya grubuna tavır aldı. Tüm futbolcuların imzasını taşıyan bir deklarasyonla bunu açıklayan Siyah - Beyazlılar, bu grubun yayın organlarına sözlü veya yazılı beyanat vermeme kararı aldıklarını ifade etti. 

İspanyollar dilek tuttu 

SÜLEYMAN HATISARU 

BEŞİKTAŞ'IN rakibi Athletic Bilbao dün İstanbul turu attı. İspanyol kafilesi Sultanahmet ve Ayasofya'yı gezerek, tarihi mekanlar hakkında bilgi aldı. Futbolcular, Ayasofya'daki dilek taşının başında toplanıp, bu geceki maç için galibiyet dileğinde bulundu. Türk insanlarının misafirperverliğinden övgüyle bahseden Bilbaolu oyuncular, "Türkiye mükemmel" yorumunu yaptı. 

İspanyol krizi 

KARTAL, bugüne dek Avrupa kupalarında 6 kez İspanyol takımlarıyla eşleşirken bir kez tur atlamayı başardı. Siyah - Beyazlılar, oynadığı 12 maçın 2'sini kazanırken, 7'sinden hüsranla ayrıldı. 2000 - 01 sezonunda İnönü'de Barcelona önünde alınan 3 - 0'lık galibiyet ve 2002 - 03 sezonunda yaşanan Alaves zaferi tarihe altın harflerle yazıldı. 

PUAN DURUMU TAKIMLAR O G B M A Y P 1. S.Bükreş 1 1 - - 2 - 3 2. A.Bilbao 1 1 - - 2 - 3 3. BEŞİKTAŞ - - - - - - - 4. S.Liege 1 - - 1 - 2 - 5. Parma 1 - - 1 - 2 - 

Evinde tutulmuyor 

BEŞİKTAŞ, İnönü Stadı'nda oynadığı 48 Avrupa Kupası maçının 23'ünü kazanırken, yalnızca 12 kez yenildi, 13 de beraberlik aldı. Evinde rakip fileleri 65 kez havalandıran Beşiktaş, kalesinde 49 gol gördü. Siyah - Beyazlılar, İstanbul'da yaptığı son 28 maçta yalnızca Bayern , Milan, Lazio ve Valencia'ya yenilirken, 16 sınavdan zaferle ayrıldı. 

Çizme'de randevu 

UEFA Kupası'nda Beşiktaş'ın mücadele ettiği B Grubu'ndaki diğer karşılaşmada Parma, lider Steaua Bükreş'i ağırlayacak. TSİ 20.00'de başlayacak olan maçta İtalyan ekibi ev sahibi olmanın avantajını kullanıp üç puan arayacak. Bükreş ise zorlu deplasmandan puanla ayrılıp, zirvedeki iddiasını sürdürmek istiyor. 


</TEXT>
</DOC>
