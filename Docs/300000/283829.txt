<DOC>
<DOCNO> 283829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo36.html </URL>
<DATE> 2004/10/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Beşiktaş-Fenerbahçe derbisinde 4 bin polis görev yapacak... 
</HEADLINE>
<TEXT>

     İl Spor Güvenlik Kurulu, 30 Ekim Cumartesi günü Beşiktaş ile Fenerbahçe arasında yapılacak derbi maçla ilgili alınacak güvenlik tedbirlerini görüştü. 
     İstanbul Valiliği'nde Vali Muammer Güler Başkanlığı'nda gerçekleştirilen toplantıda Fenerbahçe Kulübü adına yöneticiler Murat Özaydınlı ve İlhan Ekşioğlu, Beşiktaş Kulübü adına da yönetici Hüseyin Yücel yer aldı. 
     Toplantıda Emniyet Müdürü Celalettin Cerrah, Futbol Federasyonu Başkanvekili Şekip Mosturoğlu, Gençlik ve Spor İl Müdürü Tamer Taşpınar ve bazı emniyet yetkilileri de hazır bulundu. 
     
     4 BİN POLİS GÖREV YAPACAK 
     Vali Güler, Beşiktaş-Fenerbahçe maçı için İstanbul Emniyet Müdürlüğü'nün 4 bin polis görevlendireceğini açıkladı. 
     BJK İnönü Stadı'nın çevresine bariyerler konulacağını belirten Vali Güler, bileti olmayan seyircilerin bariyerlerin içerisine alınmayacağını bildirdi. 
     
     FENERBAHÇE TARAFTARINA BİN 650 BİLET 
     Derbi maç için BJK İnönü Stadı'nda Fenerbahçeli taraftarlara bin 650 kişilik yer ayrıldı. 
     Fenerbahçeli taraftarların saat 12.00'dan itibaren Kadıköy Meydanı'nda toplanmaya başlayacağını anlatan Muammer Güler, sarı-lacivertlilerin vapurla stada getirileceğini ifade etti. 
     
     KAPILAR 13.00'DA AÇILACAK 
     Derbi maç öncesi stat çevresinde yığılmaları önlemek için tribün kapıları erkenden açılacak. 
     Beşiktaşlı taraftarlar saat 13.00'dan itibaren stada alınmaya başlanacak. 
     
     KÜFÜRLÜ TEZAHÜRAT KONUSUNDA UYARI 
     Vali Güler, son dönemde statlarda küfürlü tezahüratların arttığına dikkati çekerek, derbi maçta bu konu üzerinde önemle durulacağının altını çizdi. 
     Karşılaşmanın fair-play kurallarına uygun geçmesini temenni eden Vali Güler, şöyle konuştu 
     ''Spor Müsabakalarında Şiddet ve Düzensizliğin Önlenmesine dair kanunla getirilen yeni kuralların uygulanması bizim için çok büyük önem taşıyor. Son zamanlarda statlarımızda maalesef küfürlü tezahüratların çok yapıldığına şahit oluyoruz. Rakip takımlarla ilgili çok küfüre hakarete aşağılamaya varan ve kanunun suç saydığı fiiller işleniyor. Özellikle bu konuda taraftarları uyarıyorum. Benzer bir tezahürat olursa bunu yapanlar tespit edilecek. Onları bu tezahüratta bulunmaya sevkeden amigolarla ilgili olarak da gerekli cezai tedbirler kesinlikle uygulanacaktır.'' 
     
</TEXT>
</DOC>
