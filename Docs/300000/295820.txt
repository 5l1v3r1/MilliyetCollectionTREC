<DOC>
<DOCNO> 295820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun37.html </URL>
<DATE> 2004/12/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan'a 'Anadolu tüccarı' nitelemesi 
</HEADLINE>
<TEXT>

     Yunan basını, Başbakan Recep Tayyip Erdoğan'ı 'Anadolu Tüccarı' olarak nitelendirdi. 
     Antenna televizyonu, Erdoğan'ın kendi şartlarıyla Avrupa Birliği'ne girmek için 'Anadolu pazarlığı' yaptığı yorumuna yer verirken, Eleftrotopia gazetesi ise, Ankara'nın 17 aralık nihai bildirisi üzerinde sert pazarlık yaptığını yazdı. 
     Gazete, Erdoğan'ın 17 aralıkta olumlu sonuç alamaması durumunda, ordu müdahalesi tehlikesiyle karşılaşabileceğini öne sürdü. Gazete, Erdoğan'ın patrikhaneye yönelik tavrıyla da, Türkiye'deki milliyetçi kesime iyi görünmeyi amaçladığını savundu. 
     
     Etnos "Türkiye AB'ye baskı yapıyor" 
     Pasok yanlısı Etnos gazetesi, ABD'nin Türkiye'ye şartsız müzakere tarihi verilmesi için Avrupa Birliği'ne baskı yaptığını, Yunan hükümetinin ise olayların akışını etkileyemediğini iddia etti. 
     
     Kıbrıs tartışması devam ediyor 
     Yunanistan Dışişleri Bakan Yardımcısı Valinakis, ''Türkiye'ye ilişkin tüm üye ülkelerin farklı düşünceleri var'' derken, bakanlık sözcüsü Kumuçakos, ''aday bir ülkenin Avrupa Birliği üyesi bir ülkeyi tanımaması mantığa sığmaz'' diye konuştu. 
     Valinakis açıklamasında, kritik bir döneme girildiğini, farklı mesajlar gelse de Türkiye hakkındaki kararın tüm üye ülkeler tarafından ortak bir şekilde alınacağını belirtti. 
     
</TEXT>
</DOC>
