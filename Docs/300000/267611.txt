<DOC>
<DOCNO> 267611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo24.html </URL>
<DATE> 2004/08/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Dalaman Beşiktaş maçının havasından çıkamayınca yenildik... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Beşiktaş maçının havasından çıkamayınca, Büyükşehir Belediyesi Ankaraspor'a yenildiklerini belirtti. 
     Dalaman, her fırsatta futbolculara deplasmanda oynayacakları maçın önemini anlatmaya çalıştıklarını, ancak ortaya çıkan skorla bunda başarılı olamadıklarının görüldüğünü söyledi. 
     Türk futbolunda yaşanan genel durumun Denizlispor'un da başına geldiğini ifade eden Dalaman, ''Beşiktaş maçından hemen sonra futbolculara 'Büyükşehir Belediyesi Ankaraspor ile oynayacağınız maç çok önemli' diyerek, onlara rakibi anlatmaya çalıştık. Rehavete kapılmamalarını istedik. Ancak ortaya konulan futbol ve sonuca bakıldığında, bu konuda yetersiz kaldığımız anlaşılıyor. Futbolcularımız, Beşiktaş maçının havasından çıkamayınca yenildik'' dedi. 
     Dalaman, futbol olarak iyi görünmemelerine karşın yine de net gol pozisyonları yakaladıklarını, bunları cömertçe harcayınca Denizli'ye puansız döndüklerini sözlerine ekledi. 
     Bu arada, yeşil-siyahlılar, transferin son gününü değerlendirip bir yabancı futbolcuyu renklerine bağlamak istiyor. Bir problem yaşanmadığı takdirde, Finlandiya Ligi takımlarından Mypa'nın formasını giyen Ryan Botha, yarın Denizli'de olacak. 
     Öte yandan, milli maç nedeniyle bir hafta lige ara verilmesi üzerine, Denizlisporlu futbolcular çarşamba gününe kadar izin yapacak. 
     
</TEXT>
</DOC>
