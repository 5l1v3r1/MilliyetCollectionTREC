<DOC>
<DOCNO> 284494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas11.html </URL>
<DATE> 2004/10/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Dicle nehrinde 'timsah' var mı 
</HEADLINE>
<TEXT>

     Şeyhmus ÇAKAN DHA 

DİYARBAKIRLI Hasan Ayata, Dicle Nehri'nde kaybolan babasını ararken, timsah gördüğünü iddia eetti. 
     Yaklaşık 1.5 ay önce Dicle Nehri'nde kaybolan babası Ekrem Ayata'nın iki gün önce cesedini bulan Hasan Ayata, Dicle Köprüsü'nün üst tarafından nehirde arama yaptıkları sırada sazlık bölümde 2 timsah gördüklerini söyledi. Hasan Ayata, şunları anlattı 
     "Babamın nehirde boğulduğundan emin olunca, cesedini aramak için çok sayıda kişi suya girdi. Bu sırada adacık ve sazlıkların olduğu bölgeden garip bir ses duyduk. Yaklaşınca her biri en az 2 metre uzunluğunda 2 timsah gördüm. Korkudan geri gelerek benimle birlikte ceset arayan arkadaşlarıma haber verdim. Hep birlikte gittik ve onlar da gördü. Timsahlar daha sonra suya girip kayboldu. Arama sırasında cesedin timsahlar tarafından yenilmiş olabileceği olasılığını düşündük. Ancak, aramalarda cesede ulaştık. Timsahlar cesede herhangi bir zarar vermemişti.'' Dicle Üniversitesi Fen Edebiyat Fakültesi Zooloji Anabilim Dalı Başkanı Prof. Dr. Erhan ünlü, Dicle ve Fırat nehirlerinde bugüne kadar timsaha rastlanmadığını söyledi. Prof. Dr. Ünlü, "Dicle ve Fırat nehirleri timsahın esas yaşam alanı değil. Ancak, buraya bırakılmışsa yaşar. Son yıllarda diğer ülkelerden beslemek için getirilen, fakat besleyemediği için doğal hayata bırakılan hayvanlar gibi buraya da atılmış olabilir ve nehirde yaşamını sürdürebilir'' dedi. 
     
</TEXT>
</DOC>
