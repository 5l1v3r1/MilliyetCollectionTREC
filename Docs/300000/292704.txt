<DOC>
<DOCNO> 292704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonyas05.html </URL>
<DATE> 2004/11/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Kınalı Kar', kara saplandı 
</HEADLINE>
<TEXT>

     
     Recai GÜLER ULUDAĞ Bursa , DHA 
     

KANAL D ekranlarında yayınlanan ve izlenme rekonları kıran Kınalı Kar dizisinin çekimleri için Uludağ'a çıkan teknik ekibin içinde bulunduğu kamyonet, kara saplandı. Jandarma ekiplerinin de desteğiyle traktörlerle çekilen kamyonet, kurtarıldıktan sonra ekip, çekimlerini tamamladı. 
     Bursa'dan öğle saatlerinde iki araçla yola çıkan Yağmur Ajans'a bağlı Kınalı Kar ekibi, Uludağ yolunda Geyik Üretme İstasyonu yakınlarında kaza geçirdi. Dursun Kaplan'ın kullandığı 34 KUT 94 plakalı kamyonet, zeminin kaygan olması nedeniyle yoldan çıkarak, kara saplandı. Arkadan gelen sanatçıları taşıyan otobüs de kaza yerinde durdu. Malzemeleri taşıyan aracın devrilmesi nedeniyle olay yerinde duran Yönetmen Tanar Akvardar ile Cabbar Ağa'nın da aralarında bulunduğu sanatçı ekibi, Geyik Üretme İstasyonu önünde yardım gelmesini beklediler. Set ekibi, kamyonetin kardan çıkartılması için Bursa'daki yapımcılardan yardım talebinde bulundu. Bu sırada olay yerine gelen jandarma ekiplerinin de yardımıyla kara saplanan kamyonet, iki traktörle çekilerek kurtarıldı. 
     Yaklaşık 2 yıldır çekimleri Bursa'da devam eden ve önümüzdeki günlerde bitecek olan dizinin, son bölümü için bazı sahnelerin Uludağ'da çekilmesinin planlandığı belirtildi. 
     
</TEXT>
</DOC>
