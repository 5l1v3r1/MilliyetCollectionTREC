<DOC>
<DOCNO> 262443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy22.html </URL>
<DATE> 2004/08/11/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Sezer'den tren kazası mesajı "Eğitime özen gösterilmesi çok önemli" 
</HEADLINE>
<TEXT>

     Cumhurbaşkanı Ahmet Necdet Sezer, Kocaeli'nin Gebze İlçesi'ne bağlı Tavşancıl Beldesi'nde iki trenin çarpışması nedeniyle Ulaştırma Bakanı Binali Yıldırım ve Kocaeli Valisi Erdal Ata'dan bilgi aldı. Cumhurbaşkanlığı Basın Merkezi'nden yapılan açıklamaya göre, Sezer, konuya ilişkin bir de mesaj yayımladı. 
     Sezer'in mesajı şöyle 
     ''Kocaeli'nin Gebze İlçesi'ne bağlı Tavşancıl Beldesi'nde iki trenin çarpışması sonucu yurttaşlarımızın yaşamını yitirmesi ve yaralanmasından büyük üzüntü duydum. 
     Pamukova'daki olaydan kısa bir süre sonra yeni bir kaza meydana gelmesi Ulusumuzu derinden etkilemiştir. 
     Bir daha böyle üzücü olaylar yaşanmaması için alınan önlemlerin uygulanmasına ve eğitime özen gösterilmesi büyük önem taşımaktadır. 
     Ölü sayısının artmaması ve yaralılarımızın bir an önce iyileşmesi içten dileğimizdir. 
     Kazada yaşamını yitiren yurttaşlarımıza Tanrı'dan rahmet, ailelerine başsağlığı diliyor, yaralılarımıza da acil şifa dileklerimi iletiyorum.'' 
     
</TEXT>
</DOC>
