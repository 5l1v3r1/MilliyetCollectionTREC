<DOC>
<DOCNO> 290727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/dunya/adun.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'BM para dağıttı' 
</HEADLINE>
<TEXT>


Rum lider Papadopulos, "De Soto, mektup yazıp Rumların Annan Planı'na 'evet' demesi için Ada'ya gizlice para gönderdiklerini anlattı" deyince ortalık karıştı 

Yorgo Kırbaki - Atina 


Kıbrıs Rum Kesimi, Birleşmiş Milletler'in BM 24 Nisan'daki Annan Planı referandumunda Rumların "evet" demesini sağlamak amacıyla Ada'ya gizlice para gönderip dağıttığı şeklindeki iddiayla çalkalanıyor. İddiayı ortaya atan ise Rum Yönetimi'nin başındaki isim "Kıbrıs Cumhuriyeti Devlet Başkanı" Tasos Papadopulos. 
Rum gazetelerinin haberlerine göre Papadopulos, önceki gece Estonya'dan dönüşünde Larnaka Havaalanı'nda yaptığı açıklamada, "Genel Sekreter'in Kıbrıs Temsilcisi Alvaro De Soto bana gönderdiği bir mektupta, referandumun toplumlararası bir gayret olduğunu ve bu nedenle ekonomik açıdan desteklenmesi gerektiğini söyleyerek, BM ve başkalarının Kıbrıs'a para gönderdiğini doğruladı" dedi. 

'Bu işin makbuzu olmaz' 
Rum lider, kimin ne kadar para aldığını bilmediğini anlatmak için de, "Bu tür işlerde makbuz verilmez" ifadesini kullandı. 
Papadopulos, Rum Kesimi'nde bomba etkisi yaratan açıklamasında bahsettiği De Soto'nun mektubunu basına vermeyeceğini söyledi. De Soto'nun mektubundaki "Kıbrıs" ifadesi ile sadece Rum Kesimi'ni mi kastettiği, KKTC'de de para dağıtılıp dağıtılmadığı anlaşılmadı. 
Rumların 'hayır' dediği referandumda "evet"i destekleyen Birleşik Demokratlar Partisi Başkanı ve Rum Yönetimi eski lideri Yorgo Vasiliu, "BM'nin bütçesini ve harcamalarını bütün dünya biliyor. Kıbrıs vatandaşlarının vicdanını etkilemek için BM'nin rüşvet vermesi mümkün değil" diyerek, De Soto'nun mektubunun açıklanmasını istedi. 
Rum Kesimi'ndeki BM'den rüşvet skandalı, Komünist Akel Partisi Genel Sekreteri ve Parlamento Başkanı Dimtrios Hristofyas'ın kapalı bir toplantıda referandum öncesi "evet"i destekleyen Politis gazetesi sahibi ve muhabirlerini, "satılmış Amerikan ajanları" diye suçlaması üzerine patlak verdi. Politis gazetesi, referandum sonrası Papadopulos aleyhindeki yayın politikasını sürdürüyor. 

'Evet'in finansmanı 
Papadopulos'un açıklamasını, "şok" olarak duyuran Rum gazeteleri, haberi şu yorumlarla aktardı. 
Alithia "Papadopulos, kamuoyunun dikkatini sürekli olarak yaptığı gaflardan, çıkmazlardan ve içteki çözümsüz sorunlardan başka yöne çekmek çabasıyla başka bir cephe açmaya çalışıyor." 
Simerini "Şok açıklama... Tasos Evet, bazıları referandumda para aldı. Elimde De Soto'nun yazılı itirafı var." Simerini, "Papadopulos, De Soto'dan mektup aldığını söyleyerek, Annan Planı konusunda kendisiyle aynı düşünmeyenleri şaibe altında bıraktı ve cumhuriyeti alçıya aldı" yorumunu da yaptı. 


</TEXT>
</DOC>
