<DOC>
<DOCNO> 264250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/ekonomi/eko07.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları, Irak ihalelerinden pay istiyor 
</HEADLINE>
<TEXT>


İşadamları, Irak Devlet Başkanı'na Saddam dönemindeki gibi ihalelerde ayrıcalık görmek istediklerini söylediler 

EKONOMİ SERVİSİ 

Türk işadamları, Cumhurbaşkanı Ahmet Necdet Sezer'in davetlisi olarak Türkiye'ye gelen Irak Devlet Başkanı Gazi El Yaver'den devlet ihalelerinde ayrıcalık istedi. 
Dış Ekonomik İlişkiler Kurulu Türk - Irak İş Konseyi tarafından düzenlenen ve Devlet Bakanı Kürşad Tüzmen ile Türkiye Odalar ve Borsalar Birliği TOBB Başkanı Rifat Hisarcıklıoğlu'nun da katıldığı çalışma kahvaltısında Türk işadamları, Irak Devlet Başkanı El Yaver'e, Irak ile yaptıkları ticarette karşılaştıkları zorlukları aktardılar. Toplantının içeriği hakkında bilgi veren Türk - Irak İş Konseyi Başkanı Ercüment Aksoy, "Geçmişte olduğu gibi bazı devlet ihaleleri politik kararlarla bazı ülke firmalarına veriliyor. Devlet ihalelerinde Türk firmalarına eskisi gibi ayrıcalık tanınmasını istedik" dedi. 

Vizede kolaylık 
Devlet Bakanı Kürşad Tüzmen, Irak'ın vize uygulamayı planlandığını belirterek, "Türkiye için Irak çok önemli. Vize şartının Türkiye için uygulanmaması, illa gerekiyorsa kapıda verilmesini sağlamaya çalışıyoruz" dedi. El Yaver de, "Vize uygulamasının ticari ilişkileri engellemesine izin vermeyeceğiz" dedi. 

El Yaver Siyasetçi değilim, tüccarım SEÇKİN ÜREY Ankara 
Irak Cumhurbaşkanı Gazi El Yaver, "Tüccar gibi düşünüyorum" dedi. Türk işadamlarıyla sohbet eden Yaver, 1.5 aydır devlet başkanlığı yaptığını ve "geçici" olduğunu vurgulayarak, "Ben aslında tüccardım. Böyle bir görev düştüğü için kendimi siyasetin içinde buldum" dedi. Yaver, hala tüccar gibi düşündüğünü işadamlarına aktardı. Türk işadamlarının vize şikayeti üzerine toplatıya katılan Irak Dışişleri Bakanı Hoşyar Zebari, Türk işadamları için bir ayrıcalık formüle edeceklerini söyledi. 


</TEXT>
</DOC>
