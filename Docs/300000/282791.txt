<DOC>
<DOCNO> 282791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur24.html </URL>
<DATE> 2004/10/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tunceli'de terör saldırısı İki asker şehit 
</HEADLINE>
<TEXT>

     Terör örgütü PKK KONGRA-GEL üyeleri Tunceli'nin Nazimiye ilçe merkezinde konuşlanan askeri birliklere yönelik saldırı düzenledi. İlk belirlemelere göre saldırıda iki asker şehit oldu. 
     Saldırı sonucu özel harekat timlerinin konuşlandığı yatılı bölge okulu önünde nöbet tutan Jandarma Onbaşı Timur Atasever ile Emrah Duran şehit oldu. 
     Tunceli Valiliği, gece saat 01.45 sıralarında terör örgütü üyelerinin roketatar ve uzun namlulu silahlarla saldırıyı gerçekleştirdiğini açıkladı. 
     Olayın ardından kaçan teröristlerin yakalanması için bölgede hava destekli operasyon başlatıldı. 
     
     Muş’ta korucunun oğluna bombalı tuzak 

     Muş'un merkezindeki Kızılağaç beldesinde dün terör örgütü üyelerince bir köy korucusunun oğluna gönderilen bombalı paketin patlaması sonucu biri ağır dört kişi yaralandı. 
     Korucubaşı İsmet Şahin'in oğlu Muhterem Şahin'in evine, terör örgütü üyesi kişilerce Muş Valiliği adına bombalı paket gönderildi. Muhterem Şahin, babasıyla beraber paketi açtığı sırada bomba patladı. 
     Patlamada baba Şahin, Muhterem ve Güleser Şahin çifti ile çocukları Resul Şahin yaralandı. Muş Devlet Hastanesi'ne kaldırılan yaralılardan durumu ağır olan İsmet Şahin, Erzurum Araştırma Hastanesi'ne sevk edildi. 
     Olayın ardından bölgede arama çalışmaları başlatıldı. 
     
     ŞEHİT DÜŞEN BURSALI İKİ ERİN EVLERİNDE GÖZYAŞI DİNMİYOR 

     Tunceli'nin Nazımiye İlçesi'nde konuşlu bulunan Jandarma Özel Arama Kurtarma Komutanlığı Özel Harekat Tabur Komutanlığı'nın üs bölgesine, bir grup terörist tarafından yapılan roketli saldırıda şehit olan Bursalı iki erin evlerinde gözyaşı dinmiyor. 
     Bursa'nın merkez Yıldırım İlçesi'nde oturan Atasever ve Duran aileleri, terhisine 4 gün kalan Jandarma Komando Onbaşı Timur Atasever 21 ve terhisine 6 ay kalan Jandarma Komando Onbaşı Emrah Duran'ın 20 şehit edildiklerini sabaha karşı haber aldıklarını bildirdiler. 
     Askere gitmeden önce tekstil işiyle uğraştığı öğrenilen Timur Atasever'in babası Emrullah Atasever 50 , oğlunu kaybetmenin derin acısını yaşadığını belirterek, ''Terör Avrupalıların istediği zaman başlıyor, onların istediği zaman bitiyor. Çocuğumdan önce nice askerler bu vatan için canını verdi. Vatanımız, askerimiz, toprağımız sağ olsun. Bugün bizim ciğerimiz yanıyor'' dedi. 
     Atasever, oğlu ile son olarak iki gün önce telefonla konuştuklarını anlatarak, şunları söyledi 
     ''Timur 27 Ekim'de tezkeresini alacaktı. Sözlüsü kendisini karşılamak için Ankara'ya gitmişti. Şimdi şehit haberini aldık. Ziyaretine gittiğimizde diğer şehit olan arkadaşı Emrah Duran ile de görüşmüştük. Çok iyi arkadaşlardı. Onun da terhisine 6 ay vardı.'' Saldırıda şehit düşen Emrah Duran'ın babası Niyazi Duran da oğlunun 6 ay sonra vatani görevini tamamlayacağını belirterek, ''20 yaşındaki yavrumuzu acımadan öldürüyorlar. Tezkeresinden sonra düğününü yapacaktık. Devletimiz bu saldırının sorumlularını bulmalı ve cezalarını vermeli'' dedi. 
     Emrah Duran'ın annesi Medine Duran ise oğluyla son olarak ölümünden birkaç saat önce konuştuklarını ifade ederek, ''Tezkeresini beklerken ölüm haberi geldi. Yavruma nasıl kıydılar'' dedi. 
     Bu arada, Jandarma Genel Komutanlığı'ndan yapılan yazılı açıklamada, şehit erlerin cenazelerinin yarın Bursa Ulucami'de kılınacak öğle namazının ardından Pınarbaşı Şehitliği'nde defnedilecekleri bildirildi. 
     
</TEXT>
</DOC>
