<DOC>
<DOCNO> 269223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo02.html </URL>
<DATE> 2004/09/05/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
İşte sevindirici haber Yunanistan ve Danimarka da yıkıldı 
</HEADLINE>
<TEXT>

     Avrupa Şampiyonu unvanıyla ilk resmi maçına Tiran’da çıkan Yunanistan, Arnavutluk karşısında şok bir mağlubiyet aldı. İki yıldır sahasında yenilgi yüzü görmeyen ve Yunanistan’a karşı yenilgisi bulunmayan Arnavutluk taraftar desteğini de arkasına alarak maça hızlı başladı. 
     Dabizas’ın hatasında Murati henüz 3. dakikada takımını öne geçirdi. 11. dakikada da Aliaj’ın frikiğinde baraja çarpan top Yunanistan ağlarına gitti. 
     
     Briegel omuzlarda 

     Ancak 15. dakikada teknik direktör Rehhagel oyun anlayışını değiştirdi ve komşu sahada dengeyi kurdu. Özellikle Seitaridis sağ kanattan çok etkili toplar getirdi. 39. dakikada oyuna sonradan dahil olan Giannakapoulos arka direkte unutulunca kafayla farkı bire indirdi. İkinci yarı ise Arnavutluk oyunu kendi alanında kabul etti. Bitime 3 dakika kala Tsartas’ın şutu direkten döndü ve 90 dakika bu sonuçla tamamlandı. Karşılaşmanın bitiminde teknik direktör Briegel büyük sevinç yaşadı ve omuzlara alındı. 
     

STAT Tiran HAKEMLER Mejuto Gonzales Ituu Ralde, Pedro Hernandez Medina, Jivenes Juste İspanya ARNAVUTLUK Strakosha , Beqiri , Cana , Aliaj , Hasi , Duro , A. Beqiri Dk. 87 , Lala , Skela , Murati , Tare , Myrtaj Ndreka Dk.75 YUNANİSTAN Nikopolidis , Seitaridis , Fyssas Tsartas dk.33 , Dabizas Giannakapoulos Dk 16 , Kapsis , Basinas , Zagorakis , Katsouranis , Charisteas , Karagounis , Zisis Vryza Sarı kartlar Strakosha, Murati Goller Murati dk. 3 , Aliaj dk. 11 , Giannakapoulos dk. 39      Danimarka da şok yaşadı 
     Gürcistan beraberliğiyle kahrolduğumuz gecede rakiplerimizden gelen haberler bir nebze olsun yüreğimize su serpti. EURO 2004’te ortaya koyduğu performansla gözümüzü korkutan grubumuzun iddialı takımlarından Danimarka, Ukrayna’yla sahasında berabere kalarak şok bir puan kaybı yaşadı. 
     
     Goller her iki yarıda 

     Genelde iyi bir oyun sergileyen Vikingler, Ukrayna’nın kontratak futboluna karşı koyamadı ve 1 puana razı oldu. Maça hızlı başlayan Danimarka’ydı. Kırmızı-Beyazlı ekip, henüz 9. dakikada Jorgensen’le öne geçmeyi başardı ve ilk yarı bu skorla sona erdi. Husin 56. dakikada kaydettiği golle skoru belirledi. 
     
</TEXT>
</DOC>
