<DOC>
<DOCNO> 272640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko14.html </URL>
<DATE> 2004/09/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Doğan Holding hedeflerini açıkladı... 
</HEADLINE>
<TEXT>

     Dışbank CEO'su Tayfun Bayazıt, Dışbank'ta yabancılarla ortaklık konusundaki sürecin devam ettiğini belirterek, ''Bu işler vakit, zaman alıyor. Ama yatırım ortamı açısından Türkiye için çok daha olumlu bir ortam oldu. Trafikten, görüşmelerden, görüşmelerin dozundan, içeriğinden belli oluyor'' dedi. 
     Doğan Şirketler Grubu Holding'in yılın ilk 6 ayı faaliyet sonuçlarına ilişkin yatırımcıları bilgilendirme toplantısında soruları yanıtlayan Bayazıt, Haziran ayında Dışbank'ın yabancılarla ortaklığına ilişkin gelişmeler konusundaki bir soruya verdiği yanıtta, sektörde bugüne kadar banka evliliklerine ilişkin 10'dan fazla girişim yapıldığına, ancak, henüz birinin başarılı olduğuna işaret etti. 
     Bu süreçte, bu işe niyet edip yola çıktıktan sonra, nasıl başarılı olarak sona erdirileceği konusunda alınmış dersler bulunduğunu belirten Bayazıt, kendilerinin de bu deneyimden yararlanarak niyet ettikleri konuda, bu süreci başarıyla sonuçlandırmak istediklerini ifade etti. 
     Bankanın ana hissedarının Haziran ayında niyetini beyan ettiğini, kendilerinin de Borsa'ya açıkladığını anımsatan Bayazıt, yabancılarla ortaklık, stratejik işbirlikleri, satın alma, birleşme gibi konularda seçeneklerin araştırılması konusunda Dışbank Yönetim Kurulu'na yetki verildiğini, İcra Başkanı olarak çalışmaları yürüttüğünü söyledi. 
     Tayfun Bayazıt, şöyle devam etti 
     ''Şu anda onun ötesinde bir şey söylemem mümkün değil. Bundan sonra bu konuda yapacağımız açıklama, ya somut bir noktaya geldik ya da bu işten vazgeçtik olur. İkinci ihtimalin olması çok azdır ama sonuç olarak açıklama olur. Haziran'da yapılan açıklama da zaten daha fazla spekülasyona yol açmaksızın öyle bir sürecin başladığıyla ilgili açıklamadır. 
     Bu işler vakit, zaman alıyor. Ama yatırım ortamı açısından Türkiye için çok daha olumlu bir ortam oldu. Trafikten, görüşmelerden, görüşmelerin dozundan, içeriğinden belli oluyor. Şu anda söyleyebileceklerim bunlar.'' Doğan Şirketler Grubu Holding CEO'su Tufan Darbaz da aynı konuda ''acelemiz yok'' ifadesini kullandı. 
     Darbaz, yeni yatırım yapacakları alanlar bulunup bulunmadığının sorulması üzerine, esasında kendi işlerine odaklandıklarını bildirdi. 
     
     MİLLİ PİYANGO 

     Milli Piyango dışında kovaladıkları somut bir proje bulunmadığını belirten Darbaz, İdarenin bu konudaki yönteminin bir türlü netleşemediğini belirtti. 
     Milli Piyango ihalesi hazırlıklarında görüştükleri, piyangoyu bilen 10'un üzerindeki operatör sayısını 4'e indirdiklerini belirten Darbaz, ''Operatörlerin 4'ü ile de eşit mesafede duruyoruz. Yöntem belli olunca ortağımızı açıklayacağız'' dedi. 
     Petrol Ofisi ile ilgili bir soruyu yanıtlarken de Darbaz, 2005 yılında marjların yükseleceğini, bunun da faaliyetlerine olumlu katkısı olacağını söyledi. 2005 yılında sektörde ithalatın da tamamen serbest kalacağına işaret eden Darbaz, bundan en büyük avantajı Petrol Ofisi'nin sağlayacağını vurguladı. 
     Darbaz, ilk 6 ayda Doğan şirketler Grubu Holding'in, faiz, vergi ve amortisman öncesi karının EBITDA konsolide bazda 362.1 trilyon lira olarak gerçekleştiğini belirterek, geçen yılın tamamında 487.1 trilyon lira olan rakama yaklaştığına dikkat çekti. Darbaz, bunun şirketlerin ilk 6 ayda çok iyi performans gösterdiğini ortaya koyduğunu bildirdi. 
     
     STAR TV İHALESİ 

     Doğan Yayın Holding Finansman Grup Başkanı Soner Gedik de, Star TV ihalesi ile ilgili gelişmelerin sorulması üzerine, bununla ilgili takvimin Eylül sonuna kadar açıklanacağını kaydetti. 
     Gedik, şunları söyledi 
     ''Takvim ve şartname hazırlanacak diye biliyoruz ve dataroom'a veri bankası gelecek. Edindiğimiz bilgiye göre, bu işin Ekim'in 15-20'sinde finalize edilmesi lazım. Üzerinde hassasiyetle durduğumuz konu şeffaf bir ihale olmasıdır. Zaten TMSF'nin bu yönde düşündüğünü biliyoruz. Biz hazırlıklarımızı yapıyoruz. Yerli ve yabancı konsorsiyumla bu ihaleye katılacağız. Bu yöndeki çalışmalarımız devam ediyor. Bu işin Ekim'in sonuna kadar biteceğini tahmin ediyoruz.'' Gedik, ihaleye katılma konusunda mevcut yasal sınırlamaların dezavantaj oluşturup oluşturmadığına ilişkin bir soru üzerine, medyada, sadece görsel medyada bir sınırlama bulunduğunu belirtti. Buradaki sınırlamanın seyirci ratingi ile ilgili olduğunu kaydeden Gedik, izleme oranı yüzde 20'yi geçtiğinde kanaldaki ortaklık payının yüzde 50'nin altına indirilmesi gerektiğini kaydetti. 
     Soner Gedik, şöyle devam etti 
     ''Bizim 2 ulusal kanalımız var, Kanal D ve CNN Türk. Ratingimiz yüzde 18-19. Orta gelecekte de bu şekilde devam edeceğini tahmin ediyoruz. Dolayısıyla bizim oyun planımızda Star tv veya herhangi bir kanalı almak istediğimizde hisse oranımız yüzde 50'nin altında kalacak. Konsorsiyumda payımız yüzde 45 olacak.'' Gedik, açıklaması sırasında görsel medyada yabancılarla ilgili bir sınırlama bulunduğunu, herhangi bir yabancının kanaldaki hissesinin yüzde 25'i geçemediğini hatırlatarak, hazırlıklarını yüzde 45 Doğan Yayın Holding, yüzde 25 yabancı ortak ve yüzde 30 yerli konsorsiyum olarak yaptıklarını söyledi. 
     
     "ZARARIN, ŞİRKETLERİMİZİN FAALİYET PERFORMANSLARIYLA İLİŞKİSİ YOKTUR'' 

     Öte yandan Doğan Şirketler Grubu Holding'in yılın ilk 6 ayı için açıkladığı 9.2 trilyon lira zararın nedenlerinin, Uluslararası Finansal Raporlama Sistemi UFRS standartlarından kaynaklandığı, şirketlerin performanslarıyla ilişkisi bulunmadığı bildirildi. 
     Doğan Şirketler Grubu Holding tarafından düzenlenen yatırımcı bilgilendirme toplantısında dağıtılan basın bülteninde, yılın ilk 6 aylık konsolide mali tabloların, UFRS çerçevesinde hazırlanarak 10 Eylül tarihiyle açıklandığı anımsatıldı. 
     Buna göre şirketin konsolide bazda ilk 6 aylık gelirlerinin 3.1 katrilyon lira, vergi sonrası zararın ise 9.2 trilyon lira olduğu kaydedilen açıklamada, devamla şöyle denildi 
     ''Bu zararın oluşmasının iki temel nedeni vardır. Her iki neden de UFRS standartlarından kaynaklanmakta olup şirketlerimizin faaliyet performanslarıyla ilişkisi yoktur. Bunlardan ilki, iştiraklerimizin Dışbank'ın elindeki menkul kıymet portföyünün ve BDDK standartlarından farklı olarak UFRS tarafından piyasa rayiciyle değerlenerek sonucun kar-zarar tablosuyla ilişkilendirilmesidir. Eurobond'ların fiyatlarındaki aşırı olumsuz dalgalanmalar UFRS'nin bu prenbisiyle birleşince konsolide karlılığımıza olumsuz yansımıştır. 
     Konsolide zararın oluşmasında ikinci önemli unsur ise iştiraklerimizden Petrol Ofisi'nde, İş Doğan ile birleşmeden ötürü doğan ve yıllar içinde itfa edilecek şerefiye için, UFRS prensipleri çerçevesinde yeniden değerleme yapılarak karşılık ayrılmasıdır.'' 

     
</TEXT>
</DOC>
