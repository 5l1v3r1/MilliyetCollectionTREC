<DOC>
<DOCNO> 295303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur31.html </URL>
<DATE> 2004/12/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arkadaşlarıyla oynarken başına "mermi" isabet etti .. 
</HEADLINE>
<TEXT>

     Zonguldak'ta, arkadaşlarıyla sapanla kuş avladıkları sırada taşla yaralandığı sanılan çocuğun kurşunla yaralandığı, ameliyatla başındaki merminin çıkarıldığı bildirildi. 
     AA muhabirinin aldığı bilgiye göre, Çaydamar Mahallesi Kazım Karabekir Caddesi'nde, boş arazide arkadaşlarıyla kuş avlamaya giden Gazi İlköğretim Okulu 6. sınıf öğrencisi 11 yaşındaki Birol Aydın, aniden yere yığıldı. Arkadaşlarının, taş isabet ettiğini sandıkları Aydın'ın baygın vaziyette yatması üzerine yoldan geçmekte olan bir kadına haber verdiler. 
     Kadının kucağına alarak mahalledeki İl Emniyet Müdürlüğü Çevik Kuvvet Müdürlüğü'ne getirdiği çocuk, polisler tarafından Zonguldak Devlet Hastanesi'ne kaldırıldı. 
     Gözüne taş girdiği tahmin edilen ve Zonguldak Karaelmas Üniversitesi Tıp Fakültesi Hastanesi'ne sevk edilen Aydın'ın, burada çekilen filminde başında mermi çekirdeği olduğu belirlenerek, ameliyata alındı. 
     Hastane yetkilileri, başının arka kısmından isabet ederek gözünün yakınına kadar gelen merminin şans eseri Aydın'ın beynine zarar vermediğini, yoğun bakımda yatan çocuğun hayati tehlikesinin de bulunmadığını bildirdiler. 
     Oğlunun beyin filmi çekilene kadar gözüne taş gelmesi nedeniyle yaralandığını zannettiklerini anlatan iki çocuk babası Şenol Aydın, şöyle konuştu 
     ''Devlet Hastanesi'nde çocuğumun gözünde şişlik ile kafasının arka kısmında ufak bir delik tespit edildi. Ancak, başındaki kanamanın yere düşmesi nedeniyle olduğunu tahmin ediyorduk. Tıp Fakültesi Hastanesi'nde yaralanmasına mermi çekirdeğinin yol açtığını duyunca şok olduk. Doktorlar oğlumu hastaneye biraz daha geç getirseydik ölebileceğini bildirdiler. Çocuğun arkadaşları olayın olduğu sırada çok az ses duyduklarını söylüyorlar. Evladımın, çevik kuvvetin yakınlarında yaralanmasına neden olan kişilerin yakalanmasını bekliyoruz.'' İl Emniyet Müdürü Mustafa Öncül de olayın faalinin henüz belirlenemediğini, bölgede piknik yapan kişilerin tabancayla ateş etmesi sonucu çocuğun yaralanmış olabileceğini belirterek, mermi çekirdeğinin incelenmesinin ardından olayın aydınlanabileceğini söyledi. 
     
</TEXT>
</DOC>
