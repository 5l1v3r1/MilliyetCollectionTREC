<DOC>
<DOCNO> 252359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/spor/spo04.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan yönetime mesaj 
</HEADLINE>
<TEXT>


Trabzonspor Teknik Direktörü, transferlerin yetersizliğinden şikayet etti, "Eğer yeni katılımlar olmazsa, bizde yeni hedefler belirlemek zorunda kalırız" ifadesini kullandı 

ERGUN ATA 


Sıkıntı büyüyor 
TRABZONSPOR Teknik Direktörü Ziya Doğan, Almanya kampında çarpıcı açıklamalar yaptı. Bordo - Mavili takımın tecrübeli çalıştırıcısı, henüz istediği transferlerin gerçekleşmemesi nedeniyle sıkıntı yaşarken, "Eğer yeni katılımlar sağlanmazsa, yeni hedefler belirleriz" dedi. Kafile başkanı Sıtkı Hacisalihoğlu, bu çıkışa, "O hırsından böyle konuşuyor. Elimizden geleni yapıyoruz" karşılığını verdi. 

'Hazırlıklar iyi' 
KAMP çalışmalarını da değerlendiren Ziya Doğan, "Gerede'deki hazırlıklarımız eksik olmamıza rağmen oldukça iyi geçti. İkinci etap olan Almanya kampına ise Emre Aygün hariç tam kadro başladık. Burada geçireceğimiz kamp süresince oynayacağımız hazırlık maçları sonrası, Şampiyonlar Ligi'ne hazır bir takım oluşacak" ifadelerini kullandı. 

Yattara da katıldı 
BORDO - Mavililer'in Almanya'nın Bremen kenti yakınlarındaki Schneverdingen kasabasındaki hazırlık çalışmaları sürüyor. Gineli Yattara da kampa katılırken, Mehmet Yılmaz, Volkan, Erdinç düz koşu yaptı. Trabzonspor, 19 Temmuz'a kadar sürecek kamp boyunca, Almanya 1. Ligi şampiyonu Werder Bremen ile Bielefeld'in de aralarında bulunduğu takımlarla toplam 7 hazırlık maçı yapacak. 

Tomas kapıyı açtı 
YÖNETİMİN transfer gündeminde bulunan Fenerbahçe'nin eski futbolcusu Tomas'ın Bordo - Mavili kulübe mesaj gönderdiği belirtildi. Hırvat oyuncunun menajerinin Asbaşkan Nevzat Şakar'ı arayarak, "Eğer Tomas'ı istiyorsanız, masaya oturabiliriz" dediği öğrenildi. Şakar'ın ise konuyu hem yönetimle, hem de Ziya Doğan'la görüştükten sonra bu teklife yanıt vereceği kaydedildi. 

Orta saha isteği 
TRABZONSPOR'UN internet sitesinde yer alan ankete katılanların yüzde 66'sı, takımda orta alana oyuncu alınmasını istedi. www.trabzonspor.org.tr adlı internet sitesindeki "Sizce Trabzonspor bu yıl hangi mevkiye oyuncu almalı " sorusuna yüzde 3 kaleci, yüzde 10 savunma, yüzde 18 de forvet için oy geldi. 

Gözler Kartal'da 
BORDO - Mavililer, Beşiktaş'ın kadrosunda tutmayacağı oyuncuları beklemeye başladı. Serbest kalması halinde Tümer Metin, Ümit Aydın, Okan Koç ve Serdar Topraktepe'den ikisine talip olmayı planlayan yönetim, sağ kanat için İstanbulsporlu Musa Büyük için de çalışmalarına devam ediyor. 



</TEXT>
</DOC>
