<DOC>
<DOCNO> 255322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun25.html </URL>
<DATE> 2004/07/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
ABD, AIDS fonuna yardım etmiyor... 
</HEADLINE>
<TEXT>

     ABD, BM Genel Sekreteri Kofi Annan'ın küresel AIDS fonuna yıllık 1 milyar dolar katkıda bulunması çağrısına olumlu yanıt vermedi. 
     ABD'nin Küresel AIDS Koordinatörü Randall Tobias, Bangkok'ta düzenlenen 15'inci Uluslararası AIDS Konferansı'nda bir grup gazeteciye yaptığı açıklamada, Annan'ın çağrısıyla ilgili olarak ''Bu olmayacak'' dedi. 
     ABD Başkanı George Bush'un AIDS fonuna gelecek yıl için 200 milyon dolar aktarılmasını öngördüğünü ve bu miktarın Küresel Fon'un programlarını uygulamak için ihtiyaçlarını karşılamaya yeteceğini düşündüğünü söyledi. 
     Annan, dün ABD'ye, gelecek yıl için 3 milyar dolardan fazla paraya ihtiyacı olan AIDS, Tüberküloz ve Sıtma için Küresel Fon'a en az yıllık 1 milyar dolar katkı yapması çağrısında bulunmuştu. 
     BM Genel Sekreteri, dün BBC'ye yaptığı açıklamada da, ABD'nin terörizmle savaşta gösterdiği kararlılığı AIDS ile mücadelede de göstermesi gerektiğini söylemişti. 
     
</TEXT>
</DOC>
