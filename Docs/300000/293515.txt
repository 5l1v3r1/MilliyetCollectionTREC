<DOC>
<DOCNO> 293515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo47.html </URL>
<DATE> 2004/11/30/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Standard Liege, Beşiktaş'tan puan almayı hedefliyor... 
</HEADLINE>
<TEXT>

     UEFA Kupası B Grubu'nda yarın Beşiktaş ile karşılaşacak olan Belçika'nın Standard Liege takımının teknik direktörü Domenico D'Onofrio, hedeflerinin en azından 1 puan almak olduğunu söyledi. 
     D'onofrio, futbolcuları Oguchi Onyewu, Gonzague Van dooren ve Menajer Preud'homme ile birlikte BJK İnönü Stadı'nda düzenlediği basın toplantısında, Beşiktaş ile çok zor bir maç oynayacaklarını belirterek, ''En zor gruplardan birindeyiz. 4 takım da 6 puanda kalabilir. Standard'ın hedefi yarın akşam sahadan bir puan çıkarmak'' dedi. 
     Bu grupta 1 puanın bile çok önemli olduğunu vurgulayan D'Onofrio, ''Belki de gruptan çıkacak takımı averaj belirleyecek. Bükreş'te hak ettiğimiz halde galip gelemedik. Beşiktaş iyi bir ekip. Büyük bir tekniğe sahipler ve sahalarında çok iyi oynuyorlar. Herşeyden önce iyi bir maç olmasını ve hak edenin kazanmasını diliyorum'' diye konuştu. 
     
     FUTBOLCULAR... 
     D'Onofrio ile birlikte basın toplantısına katılan futbolcular da yarınki karşılaşmanın oldukça zor geçeceğini söylediler. 
     Standard Liege'in ABD'li futbolcusu Oguchi Onyewu, Parma galibiyetinden sonra Beşiktaş maçının öneminin arttığını belirterek, ''Gruptaki iddiamızı sürdürmek için buradan 1 puan çıkarmalıyız'' dedi. 
     Gonzague Van Dooren ise statta sıcak bir atmosfer olacağını, buradan alacakları 1 puanın kendileri için iyi olacağını ifade etti. 
     
     CONCEICAO'NUN PASAPORT SORUNU ÇÖZÜLDÜ 
     Standard Liege Menajeri Preud'homme, pasaportu olmadığı için Atatürk Havalimanı'nda sorun yaşayan Sergio Conceicao'nun bu sorununun çözüldüğünü söyledi. 
     Preud'homme, Beşiktaş Kulübü'ne bu konuda kendilerine yardımcı olduğu için teşekkür etti. 
     Beşiktaş-Çaykur Rizespor maçında bir taraftarın öldürülmesinden dolayı UEFA'ya başvurdukları ve maçın başka yerde oynanmasını istedikleri haberlerinin yalan olduğunu kaydeden Preud'homme, ''Kesinlikle böyle bir başvuruda bulunmadık'' dedi. 
     
</TEXT>
</DOC>
