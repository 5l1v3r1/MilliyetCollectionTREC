<DOC>
<DOCNO> 288633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/dunya/axdun01.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İntifada lideri aday oluyor 
</HEADLINE>
<TEXT>


Filistin'de devlet başkanlığı seçimlerinin 2 ay içinde yapılacağı sözü verildi. İsrail'de tutuklu Barguti, adaylığını duyurdu 

DIŞ HABERLER SERVİSİ 


Filistin Başbakanı Ahmed Kurey, Filistin lideri Yaser Arafat'ın ölümüyle boşalan mevkiyi doldurmak için 60 gün içinde seçim yapılacağı sözü verdi. İsrail'in ömür boyu hapis cezasına çarptırdığı intifada lideri Mervan Barguti ise devlet başkanlığına adaylığını koyacağını açıkladı. 
Ahmed Kurey, AB Ortak Savunma ve Dış Politika Yüksek Temsilcisi Javier Solana ile görüştükten sonra gazetecilere yaptığı açıklamada, seçimlerin 9 Ocak'tan önce yapılacağını söyledi ve Filistinli liderlerin bir araya gelerek kesin tarihi belirleyeceklerini kaydetti. Kurey, yerel seçimlerin gelecek ay, parlamento seçimlerinin de gelecek yılın ilk çeyreğinde yapılabileceğini ifade etti. 
İntifada lideri ve El Fetih örgütünün Batı Şeria sorumlusu Mervan Barguti'nin ise devlet başkanlığı seçimlerinde aday olmaya karar verdiği bildirildi. Adının açıklanmasını istemeyen bir kaynak, Barguti'nin, devlet başkanlığı seçimlerine adaylığını koyacağını, sadece El Fetih örgütünün kendi içinden bir aday seçmesi halinde bu yarıştan çekileceğini söylediğini kaydetti. 
Batı Şeria'nın El Fetih sorumlusu Barguti, halk tarafından çok sevilmesi nedeniyle Filistinlilerin tarihi lideri Arafat'ın halefi olarak görülüyor. 
Filistin'de, Yaser Arafat'ın lider seçildiği 1996'dan bu yana seçim yapılmıyor. 





</TEXT>
</DOC>
