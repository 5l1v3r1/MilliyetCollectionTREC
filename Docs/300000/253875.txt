<DOC>
<DOCNO> 253875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo01.html </URL>
<DATE> 2004/07/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mehmet Okur, manken Yeliz Çalışkan ile hayatını birleştirdi... 
</HEADLINE>
<TEXT>

     Amerikan Profesyonel Basketbol Ligi'nin NBA son şampiyonu Detroit Pistons takımında forma giyen milli basketbolcu Mehmet Okur, nişanlısı Yeliz Çalışkan ile İstanbul'da evlendi. 
     Swiss Otel'de düzenlenen nikah ve düğün töreninde Mehmet-Yeliz Okur çifti dünyaevine girdi. 
     İstanbul Büyükşehir Belediye Başkanı Kadir Topbaş'ın kıydığı nikah töreninde, çiftin nikah şahitliğini Devlet Bakanı ve Başbakan Yardımcısı Mehmet Ali Şahin, Basketbol Federasyonu Başkanı Turgay Demirel ile sinema sanatçısı Kadir İnanır yaptı. 
     Bakan Şahin, nikah töreninden sonra yaptığı konuşmada, yeni çiftin evliliğine tanıklık ettiklerini belirterek, ''İnanıyorum ki burada olmayan milyonlarca insan da bu nikahın şahididir. Mehmet, Türk basketbolunda artık bir simge oldu. Hem milli takımdaki başarıları, hem de ABD'de Türkiye'yi başarıyla temsil etmesi hepimizi gururlandırdı. İnanıyorum ki Yeliz de ABD'de Türk kadınını en iyi şekilde temsil edecektir'' dedi. 
     Bakan Şahin, evlilik cüzdanını kime vereceği konusunda ise ''2002 yılına kadar aslında bu konu düşünülmezdi. Ama 2002'de erkeğin aile reisi olmaktan çıkmasıyla bu konu da gündeme geldi. Ben bu cüzdanı en iyi şekilde saklayacağına ve gerektiğinde göstereceğine inandığım Yeliz'e verilmesini istiyorum. Cüzdanı vermek üzere de Türk sinemasının ünlü üstadı Kadir İnanır'a teslim ediyorum'' diye konuştu. Bakan Şahin daha sonra evlilik cüzdanını İnanır'a, İnanır da Yeliz'e verdi. 
     
     NOTLAR 
     
</TEXT>
</DOC>
