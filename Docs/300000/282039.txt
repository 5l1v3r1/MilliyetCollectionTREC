<DOC>
<DOCNO> 282039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/magazin/amag.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arap Bacı' bu kez güldürmedi 
</HEADLINE>
<TEXT>


Uzun süredir kanser tedavisi gören usta tiyatro sanatçısı Tevfik Gelenbe, tüm çabalara rağmen kurtarılamadı 

İSTANBUL Milliyet 

Uzun süredir kanser tedavisi gören Tevfik Gelenbe 73 , 3 gün önce bilinç kaybı nedeniyle kaldırıldığı Acıbadem Hastanesi'nde son nefesini verdi. 
Durumu ağırlaştığı için önceki gün yoğun bakım servisine alınan Gelenbe, dün 11.20'de tüm çabalara rağmen hayatını kaybetti. Türk Tiyatrosu'nun 'Arap Bacı'sı Gelenbe, 1960'ta İstanbul Şehir Tiyatroları'nda sanat yaşamına başladı. 1969'da Tevfik Gelenbe Tiyatrosu'nu kurdu. 
Tiyatroya 44 yılını veren Gelenbe, yaklaşık 22 yıldır genç oyunculara ücretsiz eğitim veriyordu. 

Cenazesi bugün 
Gelenbe, tiyatro oyunlarının yanı sıra radyoda yayımlanan ve yıllar sonra televizyon dizisi olarak da çekilen 'Uğurlugil Ailesi'ndeki 'Bacı Kalfa' tiplemesiyle gönüllerde taht kurmuştu. 
Oğlu Arkın Gelenbe, cenazenin bugün 10.30'da Kadıköy Haldun Taner Sahnesi'nde düzenlenecek törenin ardından Söğütlüçeşme Camii'nde öğleyin kılınacak namazdan sonra Merdivenköy Mezarlığı'nda toprağa verileceğini bildirdi. 




</TEXT>
</DOC>
