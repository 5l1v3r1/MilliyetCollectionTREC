<DOC>
<DOCNO> 257439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur36.html </URL>
<DATE> 2004/07/22/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
İran askerleri, Türk kaçakçıyı öldürdü... 
</HEADLINE>
<TEXT>

     Van'ın Başkale İlçesi'nden İran topraklarına geçmek isteyen Türk kaçakçı, İran askerlerinin açtığı ateş sonucu öldü. 
     İl Jandarma Alay Komutanlığı'nın Asayiş Bülteni'nde yer alan bilgiye göre, ilçeye bağlı Gelenler Köyü'nde oturan ve 'kaçakçılık' yaptığı belirtilen Mehmet Salih Acar, önceki gece Sultançayır Hudut Takım Komutanlığı sorumluluk sahası içerisinde bulunan 321 ve 322 nolu sınır taşlarını ihlal ederek, İran topraklarına geçti. 
     İran askerlerinin ''dur'' ihtarına uymayan ve kaçmaya çalışan Acar, açılan ateş sonucu ölürken, cesedi Türk sınırından yaklaşık 70 metre içeriye bırakan İran askerleri, olayı telefon ihbarıyla Türk güvenlik güçlerine bildirdi. 
     Jandarma ekiplerinin ihbar üzerine bölgede yaptığı kontrollerde, Acar'ın cesedi Türkiye sınırları içinde bulunarak, otopsi yapılmak üzere Başkale Devlet Hastanesi morguna kaldırıldı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
