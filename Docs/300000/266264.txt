<DOC>
<DOCNO> 266264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko11.html </URL>
<DATE> 2004/08/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
YTL'ye geçiş, kumbaracıları umutlandırdı... 
</HEADLINE>
<TEXT>

     Gelecek yıl liradan 6 sıfır atılmasından sonra kullanılacak çoğu kuruş değerindeki madeni paralar, kumbara satıcı ve üreticilerini de umutlandırdı. 
     Hazine'ye bağlı Darphane ve Damga Matbaası Genel Müdürlüğü'nce 1 Ocak 2005 tarihinden itibaren piyasaya sürülecek 1 milyar 200 milyon madeni para, sandıklardaki kumbaraları yeniden açığa çıkartıyor. 
     Enflasyondaki düşüş kadar heyecan yaratan paradan sıfır atılması işleminde sona yaklaşılırken, bu uygulama bazı esnafın da işlerinin açılmasını sağlayacak gibi görünüyor. 
     1900'lü yılların ortalarında moda olan pantolonlardaki ''kuruş'' ceplerini yeniden yapmaya başlayan terzilerden sonra bankalar tarafından bile tanıtımlarda kullanılan kumbaralar piyasaya sürülmeye hazırlanıyor. 
     Adana'nın merkez Seyhan İlçesi Sarıyakup Mahallesi'nde soba, mangal, kumbara gibi metal işleri yapan esnaf, bugünlerde Yeni Türk Lirası'nın YTL heyecanı yaşıyor. 
     Teneke eşya üreticisi Hilmi Ünalben, çevredeki teneke eşya üreticilerinin yıllardır talep sıkıntısı çektiğini, teknolojik yapı gelişimiyle birlikte metal soba gibi kumbaraların da devrini kapattığını söyledi. 
     Ünalben, kumbara üreticilerinin her geçen gün sayılarının azaldığını, kendisinin de bu işi 10 yaşında iken babasından öğrendiğini belirtti. 
     Ünalben, 10 yaşında başladığı kumbara üretimini yıllardan beri yapmadığını, hatta elindeki 3-4 kumbarayı bile satamadığını kaydederek, ''Son 15 yıldır neredeyse hiç satış yapmadık. Bazen dar gelirli vatandaşların çocukları merak ettikleri ve heveslendikleri için almak istiyor'' dedi. 
     YTL'nin piyasaya sürülmesiyle gelecek yıldan itibaren satışların artacağına inandıklarını ifade eden Ünalben, şöyle konuştu 
     ''Çocukluğumda yapmayı öğrendiğim ve çok sevdiğim kumbaranın yeniden gündeme gelmesi bile beni heyecanlandırıyor. Eskiden babalar çocuklarının ellerinden tutarak kumbara almaya gelirlerdi. Onların yüzündeki neşe ve para biriktirme azmini son yıllarda bizler göremez olduk. Çünkü, artık banka hesapları ve kartlar kumbaraların yerlerini aldı. Ancak, kuruş sisteminin gelmesiyle birlikte sayısı çoğalacak madeni paralar kumbaraları yeniden vitrine çıkaracak.'' 
     
     İŞ BANKASI ''KUMBARA''YA DEVAM EDİYOR 

     Kurulduğu yıllardan itibaren logolarında, amblemlerinde ve reklamlarında kumbara simgesini kullanan Türkiye İş Bankası da müşterilerine kumbara dağıtmaya devam ediyor. 
     Türkiye İş Bankası Genel Müdür Yardımcısı Ömer Turhan, bankalarının Cumhuriyetin kuruluş yıllarından itibaren tasarrufu özendirmek amacıyla kumbara üretip dağıttığını hatırlattı. 
     YTL'ye geçiş sırasında kumbara dağıtımıyla ilgili yeni bir projeleri olmadığını kaydeden Turhan, İş Bankası aracılığıyla üretilen kumbaraların halen talep eden hesap sahibi müşterilere verildiğini belirtti. 
     Turhan, müşterilerinden verilen bu kumbaralar karşılığı ücret alınmadığını söyledi. 

     
</TEXT>
</DOC>
