<DOC>
<DOCNO> 288859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/guncel/gun01.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin mektubu rektör yazmış 
</HEADLINE>
<TEXT>


AYDIN HASAN Ankara 

Yargıtay, 2 yıl önce Kırıkkale Üniversitesi Rektörlüğü'ne aday olan Prof. Dr. Bedriye Saraçoğlu'nun kadın kimliğini aşağılamaya yönelik dedikodularla dolu mektubun arkasındaki ismin Rektör Prof. Dr. Tahsin Nuri Durlu olduğu yönünde karar verdi. Kırıkkale Üniversitesi İktisadi ve İdari Bilimler Fakültesi Dekanı Prof. Dr.Saraçoğlu, 28 Ocak 2002'deki rektörlük seçiminde aday oldu. Ancak bu süreçte, Saraçoğlu'nun kadın kimliğini aşağılayan ifadelerle dolu imzasız bir mektup, Kırıkkale ve Gazi üniversitelerinde bazı öğretim üyelerine postalandı. 
Saraçoğlu da, "Deli Bedriye'nin Kırıkkale Maceraları" başlıklı mektubu gönderdiğini iddia ettiği Durlu, hakkında dava açtı. Ancak mahkeme, mektubu Durlu'nun gönderdiğinin kanıtlanmadığı yönünde karar verdi. Yargıtay 4. Hukuk Dairesi ise mahkemenin kararını, "Tanıkların beyanları ve mektubun, davacının davalıya karşı rektörlüğe aday olmasından sonra gündeme gelmesi dikkate alındığında, bu mektubun davalı tarafından verildiği anlaşılmaktadır" diyerek bozdu. 
Hakaret içeren mektupta şu ifadeler yer alıyordu "Misafirhanede yattığı gecenin sabahında yatağı neden kan gölüne döndü Makam odasında hangi şeriatçı profesörle uygunsuz vaziyette basıldı Otomobiline aldığı otostopçu gence hangi çirkin teklifte bulundu Genç, 'hayır' deyince onu yola nasıl attı " 


</TEXT>
</DOC>
