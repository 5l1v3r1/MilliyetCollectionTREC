<DOC>
<DOCNO> 261141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo01.html </URL>
<DATE> 2004/08/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ve Juanfran resmen Beşiktaş'ta... 
</HEADLINE>
<TEXT>

     Beşiktaş'ta transferi adeta ''yılan hikayesine'' dönen Juanfran'ın transferi nihayet gerçekleşti. 
     Faks aracılığıyla 3 yıllık sözleşme imzalanan İspanyol futbolcunun bugün İstanbul'a geleceği açıklandı. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, AA muhabirine yaptığı açıklamada, İspanyol futbolcunun kulübü Celta Vigo ile yapılan görüşmelerin bu gece sonuçlandığını ve transferin resmiyet kazandığını söyledi. 
     Oktay, bu transfer nedeniyle Celta Vigo kulübüne 3,5 milyon euro bonservis bedeli vereceklerini, Juanfran'a ise yıllık 1,1 milyon euro ödeyeceklerini açıkladı. 
     İstanbul'a öğle saatlerinde geleceği açıklanan Juanfran, sağlık kontrolünden geçirilecek. İspanyol futbolcunun, Beşiktaş'ın Malatya yolculuğu öncesi zaman bulunması halinde kulüp binasında basına tanıtılacağı belirtildi. 

     
</TEXT>
</DOC>
