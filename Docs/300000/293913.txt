<DOC>
<DOCNO> 293913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur34.html </URL>
<DATE> 2004/12/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hırsızlık için girdiler, bal yediler .. 
</HEADLINE>
<TEXT>

     Denizli'de, bir iş hanındaki 5 büroya girip para kasalarını kıran ve bazı eşyaları çalan hırsızlar, son bürodan çıkarken buzdolabındaki balı yediler. 
     Alınan bilgiye göre, Emniyet Müdürlüğü ekipleri, işyerlerinden hırsızlık yapıldığı ihbarı üzerine, Bankalar Caddesi'ndeki Ömerağa İş Hanı'nda inceleme yaptı. 
     Ekipler, 2. ve 3. katlardaki 5 bürodan hırsızlık yapıldığını belirledi. 3 bürodaki çelik para kasasını kıran hırsızların para bulamayınca bürolardaki çeşitli süs eşyalarını çaldığı tespit edildi. 
     İş hanının 3. katındaki Mali Müşavir Nilüfer Kavlak'ın bürosuna giren hırsızlar, buzdolabındaki balı Kavlak'ın masasında yedi. 
     Kavlak, iş hanının yılda ortalama 2 kez soyulduğunu, bu nedenle, büro sahiplerinin, kıymetli eşyalarını burada bırakmadıklarını söyledi. 
     Hırsızların kullandığı çatallar incelenerek hırsızlara ulaşılmaya çalışıldığı bildirildi. 

     
</TEXT>
</DOC>
