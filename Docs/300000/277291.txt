<DOC>
<DOCNO> 277291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas16.html </URL>
<DATE> 2004/10/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Belçika'da Türkiye Sanat Festivali başlıyor... 
</HEADLINE>
<TEXT>

     Brüksel Güzel Sanatlar Sarayı'nda düzenlenecek olan Türkiye Sanat Festivali, Belçika basını ve kamuoyu tarafından önemli ve kapsamlı bir etkinlik olarak değerlendiriliyor. 
     AB Komisyonu'nun Türkiye raporunu açıklayacağı 6 Ekim gününde başlayacak ve 4 ay sürecek olan Türkiye Sanat Festivali çerçevesinde ilk etkinliği, ''Analar, Tanrıçalar ve Hanım Sultanlar'' isimli sergi oluşturuyor. ''İlkçağ'dan Osmanlı İmparatorluğu'nun sonuna kadar Türkiye'de kadın'' temalı sergide, Anadolu Medeniyetleri Müzesi, Topkapı Sarayı, İstanbul Arkeoloji Müzesi ve Avrupa'nın çeşitli müzelerinden getirilen eserler sunulacak. 
     Brüksel Güzel Sanatlar Sarayı yöneticileri konuya ilişkin şu değerlendirmeyi yaptılar 
     ''Bu sergi fikri, Türkiye'nin ve Batı Avrupa'nın en büyük müzeleri arasında işbirliği neticesinde doğdu. Sadece Osmanlı sultanlarının yaşam mekanı olan Topkapı Sarayı'ndan gelen koleksiyon bile bu sergiyi görülmeye değer kılıyor. Louvre'dan ve Viyana'daki Sanat Tarihi Müzesi Kunsthistorisches Museum ile Berlin ve Türkiye'nin en önemli müzelerinden gelen 350'den fazla eşsiz eser, serginin zengin dekorunu tamamlayacak. Böylesine hazinelerle dolu bir sergi, batı ve doğu uygarlıklarının temellerine inmek ve çağdaş Türkiye'yi daha iyi anlamak isteyen tüm ziyaretçiler için önemli bir fırsat. 9000 yıllık bir yolculuk, Anadolu tarihine damgasını vurmuş halk ve kültürlerin keşfine götürecek Hitit, Antik Yunan ve Roma uygarlıkları, Bizans ve Osmanlılar... Başlıca 4 dönemden oluşan bu tarihi yolculuk boyunca, kadınlar her zaman yol gösterici bir unsur olmuş. Tarih boyunca tüm bu farklı kimlikler altındaki Türk kadını, ülkesinin kaderini etkiledi.'' Güzel Sanatlar Sarayı Müdürü Paul Dujardin, Türk ve Belçika hükümetlerinin katkılarıyla düzenlenen festivalde amacın Türkiye'nin AB'ye katılımı konusunda tavır almak olmadığını belirterek, ''Her vatandaşın bu konuda bir fikir edinmesi lazım. Bu tür bir sanat festivali düşünce ufukları açabilir'' diye konuştu. 
     Türkiye Sanat Festivali'nin katılımcıları arasında Fazıl Say, Sezen Aksu, Candan Erçetin, Sertab Erener, Neşet Ertaş, Gülsen Kutlu, Tahir Aydoğdu gibi sanatçılar, müzik ve tiyatro grupları, edebiyatçılar da bulunuyor. 
     Festival çerçevesinde çağdaş Türk kadınının yer ve rolünü irdeleyen bir açık oturum da düzenlenecek. 
     Türkiye Sanat Festivali ocak ayı sonuna kadar devam edecek. 
     
</TEXT>
</DOC>
