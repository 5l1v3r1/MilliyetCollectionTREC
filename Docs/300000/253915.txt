<DOC>
<DOCNO> 253915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur04.html </URL>
<DATE> 2004/07/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Artık kadınlar da müftü yardımcısı olabilecek... 
</HEADLINE>
<TEXT>

     Diyanet İşleri Başkanlığı'nın tarihinde ilk kez kadınlar da müftü yardımcısı olabilecek. 
     Diyanet İşleri Başkan Yardımcısı Fikret Karaman, AA muhabirine yaptığı açıklamada, kadınların müftü yardımcısı olabilmelerini ve öncelikle nüfusu yoğun olan illerde atamalarının yapılmasını amaçladıklarını söyledi. 
     Karaman, bunun için Diyanet İşleri Başkanlığı Sınav Atama Nakil Ve Görevde Yükselme Yönetmeliği'nde teknik değişiklik yapılacağını bildirdi. 
     Karaman'ın verdiği bilgiye göre, kadınların müftü yardımcılığına atanabilmesi için Diyanet'te belirli bir süre çalışmış olması ve İlahiyat Fakültesi mezunu olma şartı aranacak. 
     Kadınların müftü yardımcısı olabilmeleri için ayrıca yapılacak mülakatta başarılı olmaları gerekecek. 
     Kadın müftü yardımcıları ilk etapta Ankara, İstanbul, İzmir başta olmak üzere nüfusu yoğun olan 10 veya 15 büyük ilde görevlendirilecek. 
     Diyanet İşleri Başkanlığı Sınav Atama Nakil Ve Görevde Yükselme Yönetmeliği'ne göre, il müftü yardımcısı olabilmek için 4 yıllık dini yüksek öğrenim yapmış olmak, vaizlik ve üstü sayılan görevlerde fiilen toplam beş yıl görev yapmış ve bu sürenin en az üç yılını fiilen ilçe müftüsü veya eğitim merkezi müdürü olarak geçirmiş olmak gerekiyor. 
     Ancak, 2 Ağustos 2003 tarihli Resmi Gazete'de yayımlanan karara göre, kadınlarda Başkanlık teşkilatında veya İlahiyat Fakülte fakültelerinde 7 yıl görev yapmış olanlarda bu şart aranmayacak. 
     Doğu ve Güneydoğu illerine atanacak kadın müftü yardımcılarına ilişkin yönetmelik değişikliği, daha sonraki yıllarda buralarda çalışacak olan ve görev süreleri yeterli olmayan İlahiyat Fakültesi mezunları ile Kuran Kursu öğreticilerinin hizmet sürelerinde düzenlemeyi kapsayacak. 
     
</TEXT>
</DOC>
