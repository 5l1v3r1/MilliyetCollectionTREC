<DOC>
<DOCNO> 287994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun34.html </URL>
<DATE> 2004/11/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kaddumi "İsrail ile görüşürüz ancak silahlı mücadele sürecek" 
</HEADLINE>
<TEXT>

     Filistin lideri Yaser Arafat'ın ölümü üzerine bugün El Fetih örgütünün liderliğine getirilen Faruk Kaddumi, İsrail ile barış görüşmelerine başlamaya hazır olduklarını, ancak bunun başarısız olması halinde silahlı mücadeleye devam edeceklerini söyledi. 
     Kaddumi, Hizbullah'a ait El Menar televizyonuna yaptığı açıklamada, ''Direniş, siyasi bir çözüme varmanın yoludur'' dedi. 
     ''İsrail ordusunu yenecek durumda olduğumuzu söylemiyorum'' diyen Kaddumi şöyle devam etti 
     ''Ancak bu politika, kardeşimiz şehit Ebu Ammar Arafat , 1974'te Birleşmiş Milletler önünde, 'Bir elimde silah diğer elimde zeytin dalı tutacağım. Elimden zeytin dalını almayın' dediği vakit bu politika FKÖ tarafından belirlenmişti. 
     Şunu demek istiyorum Siyasi görüşmeler için hazırım, ancak görüşmeler yoldan saparsa, o zaman silahı taşımaya devam edeceğiz. Bu 1974'ten beri çok açık.'' 
     
</TEXT>
</DOC>
