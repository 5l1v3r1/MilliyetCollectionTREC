<DOC>
<DOCNO> 285956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yasam/yas01.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de dayak kriteri 
</HEADLINE>
<TEXT>


İngiltere'de çocuklara dayak atmayı suç kabul eden yasa 'yumuşatıldı'. Artık, 'iz bırakmadan' dayak serbest 

NEVSAL ELEVLİ Londra 

İngiltere'de anne babaların çocuklarını 'iz bırakacak' şekilde dövmesi, parlamentoda kabul edilen yasayla suç haline getirildi. 
İngiliz Avam Kamarası'ndaki oylamada milletvekilleri, anne babanın çocuğunu dövmesini 'tümüyle yasaklayan' tasarıyı 75'e karşı 424 oyla reddetti. Hafif bir tokatla, çok acıtmadan ve fiziksel iz bırakmadan çocuğun cezalandırılmasına ilişkin yasa tasarısı ise 208'e karşı 284 oyla kabul edildi. Çıkarılan yasayla, çocuklarını döverek vücutlarında çürüklere veya birkaç saat süren kızarıklıklara yol açan ebeveynler cezalandırılabilecek. 

Tepki yağıyor 
Yasanın bu hali ise, çeşitli kesimlerden tepki topladı. Polis teşkilatı yetkilileri, hiçbir polis memurunun atılan tokatın şiddeti konusunda hüküm veremeyeceğini belirtti. 
Çocuk haklarını korumak üzere kurulmuş 350 ayrı sivil toplum kuruluşunun yayımladığı ortak açıklamada da, yasa sert şekilde eleştirildi. Yasayı, 'son derece kafa karıştırıcı ve tehlikeli' bulan sivil toplum kuruluşları, çocuğun aldığı darbenin şiddetine kimin karar verebileceği sorusuna yanıt aranması gerektiğine dikkat çekti. 




</TEXT>
</DOC>
