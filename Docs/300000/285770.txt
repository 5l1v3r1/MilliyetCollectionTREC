<DOC>
<DOCNO> 285770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy19.html </URL>
<DATE> 2004/11/03/ </DATE>
<TIME> 18.08 </TIME>
<AUTHOR>  </AUTHOR>
<HEADLINE>
Yazıcıoğlu "Türkiye'de yeni azınlıklar üretmeye çalışanlar var" 
</HEADLINE>
<TEXT>

     Büyük Birlik Partisi BBP Genel Başkanı Muhsin Yazıcıoğlu, ''Türkiye'de yeni azınlıklar üretmeye çalışanlar var'' dedi. 
     Yazıcıoğlu, Balıkesir'in Susurluk İlçesi yakınlarında geçirdiği trafik kazasında yaşamını yitiren Abdullah Çatlı'nın, memleketi Nevşehir'deki mezarı başında düzenlenen anma törenine katıldı. 
     Yazıcıoğlu, burada gazetecilere yaptığı açıklamada, ''Abdullah Çatlı'nın, Anadolu'nun saf ve temiz ruhunu temsil eden milliyetçi bir genç'' olduğunu söyledi. 
     Türkiye'nin önemli bir kavşak noktasından bulunduğunu ifade eden Yazıcıoğlu, şöyle konuştu 
     ''Türkmen soyundan gelen ve İslam dairesi içerisinde bulunan Alevi vatandaşlarımızı bile azınlık yapmaya çalışanlar var. Biz Türk'ü, Kürt'ü, Boşnak'ı, Azeri'si ile Lozan'da kendimizi Müslüman bir millet saymışız ve adına da Türk milleti demişiz. Bir devlet kurmuşuz ve tüm dünyaya da Türkiye Cumhuriyeti Devleti'ni kabul ettirmişiz. Türk beyleri, Çerkez ve Kürt beyleri de aynı dini, aynı duyguyu paylaşmışlardır. Türkiye'yi vatanı, devleti, milleti ile bölünmez bir bütün olarak kabul etmişlerdir. 
     Şimdi bunu bölme, parçalama, yeni azınlıklar üretme ve Türkiye'yi Türkiye Cumhuriyeti Devleti yerine 'Türkiyeli Devleti'ne', oradan da Azınlıklar Federasyonuna dönüştürme çabaları var. Bu çabalar boşunadır. Çünkü, bu vatan, bu devlet ve bu millet sahipsiz değildir. Biz dışarının kamçısına gerek olmadan, demokrasiyi, inanç özgürlüğünü, düşünce hürriyetini sonuna kadar götüreceğiz. Türkiye tam demokratik bir ülke olacak. Türkiye devleti ve milleti ile bölünmezliğini koruyacak. Kendi varlığını ve birliğini koruyarak ebed yaşayacaktır. Başta Abdullah Çatlı olmak üzere tüm ülkücüler bu değerler için mücadele ettiler. Bu değerler için hayatlarını verdiler.İstismar edilmedik mi Edildik'' 
     
     ''KANDİL DAĞI'NDA YAZILDI İMRALI'DA ONAYLANDI'' 
     Başbakanlık İnsan Hakları Danışma Kurulu'nun hazırladığı rapor ile ilgili bir soru üzerine de Yazıcıoğlu, ''Bu rapor, Kandil Dağı'nda hazırlanmış, İmralı'da onaylanmış Başbakanlık koridorlarında okunmaya kalkışılan bölücü bir rapordur. Bu ne ilmen ne de fikren doğrudur. Bu rapor Türkiye'nin nereye götürülmek istendiğini gösteriyor. Biraz da el ense çekme diye görüyorum, ama bu milleti kimse denemeye kalkmasın'' diye konuştu. 
     Yazıcıoğlu, Abdullah Çatlı için Kurşunlu Camii'nde okutulan mevlüte de katıldı. 
     
</TEXT>
</DOC>
