<DOC>
<DOCNO> 255463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur22.html </URL>
<DATE> 2004/07/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Van'da şüpheli paket ihbarlarında artış... 
</HEADLINE>
<TEXT>

     Van Emniyet Müdürü Tacettin Kurt, Vali Hikmet Tan'a yönelik bombalı saldırının ardından şüpheli paket ihbarlarının arttığını söyledi. 
     Kurt, makamında gazetecilere yaptığı açıklamada, 2 Temmuz'da Tan'ın hedef alındığı bombalı saldırıdan sonra vatandaşların şüpheli paketlere büyük duyarlılık gösterdiğini, bunun kendilerini çok mutlu ettiğini belirtti. 
     Kurt, bombalı saldırıdan sonra, günde ortalama 5 şüpheli paket ihbarı yapıldığını kaydetti. 
     İki haftalık sürede vatandaşların şüpheli gördüğü her şeyi 155 Polis İmdat telefonuna bildirdiğini ifade eden Kurt, şöyle konuştu 
     ''Saldırının ardından hemen her gün şüpheli paket ihbarı alıyoruz. Vatandaşlar, şüpheli paketleri nerede görse bize bildiriyor. Bu konuda bizim de vatandaşlardan taleplerimiz var. Bize ihbar geldikten sonra ekiplerimiz çevre güvenliğini sağladıktan sonra bomba imha uzmanları çeşitli yöntemlerle paketleri patlatarak imha ediyor. Günde ortalama 5 civarında şüpheli paket ihbarı alıyoruz. Şimdiye kadar şüpheli paketlerde herhangi bir şey çıkmadı ama vatandaşlarımızın gösterdiği duyarlılık bizi son derece memnun ediyor. Çünkü dikkatten kaçan bir şey, yarın, geçmişte olduğu gibi insanların hayatına mal olabilir. Bu nedenle, bizler de her ihbarı ciddiye alıp değerlendiriyoruz.'' 
     
</TEXT>
</DOC>
