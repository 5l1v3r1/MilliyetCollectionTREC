<DOC>
<DOCNO> 279159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo10.html </URL>
<DATE> 2004/10/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Diyarbakırspor, Beşiktaş maçından puanla dönmek istiyor... 
</HEADLINE>
<TEXT>

     Diyarbakırspor Kulübü Başkanı Ahmet Göksu, Beşiktaş maçından puanla ayrılmak istediklerini söyledi. 
     Çarşamba günü oynayacak Danimarka maçını izlemek üzere milli takım kafilesiyle bu ülkeye gitmek üzere İstanbul'a geçen Göksu, hafta sonu deplasmanda oynayacakları Beşiktaş maçının hazırlıklarını sürdürdüklerini bildirdi. 
     Takımında sakat ve cezalı oyuncu bulunmadığını, oyuncularının çalışmalarda son derece hırslı olduğunu ifade eden Göksu, şöyle konuştu 
     ''Beşiktaş maçından puanla dönmek istiyoruz. Rakibimizin durumu bizi ilgilendirmiyor. Biz kendi işimize bakıyoruz. Günde çift antrenmanla çalışmalarımızı sürdürüyoruz. Lige verilen arayı iyi şekilde değerlendirdiğimizi düşünüyoruz. Bunu Beşiktaş maçında ispatlayacağız. Hedefimiz kesinlikle puan almaktır. Mütevazı bir bütçeyle ligde kalmayı hedefleyen bir kadro oluşturduk. Bunu başaracağız. Taraftarlarımızın İstanbul'da bizi desteklemesini istiyoruz.'' 
     
</TEXT>
</DOC>
