<DOC>
<DOCNO> 250990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/gun03.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali, 'anlayış' istedi 
</HEADLINE>
<TEXT>


İstanbul Valisi Güler, güvenlik riskini sıfıra indirecek önlemler aldıklarını belirterek, "Risk inerse sıkıntılar o kadar artar"dedi 

İSTANBUL Milliyet 

İstanbul Valisi Muammer Güler, Milli Savunma Bakanı Vecdi Gönül'ün kendisini ziyareti sırasında, basın mensuplarının patlamaya ilişkin sorularını yanıtladı. NATO Zirvesi'nin İstanbul'da yapılmasının bir prestij olduğunu ve Türkiye'nin itibarına, İstanbul'un prestijine gölge düşürecek hiçbir hareketin olmaması için büyük bir hassasiyetle çalıştıklarını vurgulayan Güler, önlemlerin güvenlik riski sıfıra indirilecek şekilde yapıldığını bildirdi. 
Güler, "güvenlik riski ne kadar aşağıya indirilirse, günlük hayatla ilgili sıkıntıların da o denli artacağını" ifade ederek, vatandaşlardan anlayış beklediklerini söyledi. "Nafile çabaları kaale almıyoruz" diyen Güler, Türkiye'nin huzurunu bozmak isteyen, devletin bölünmez bütünlüğüne kast eden insanlar bulunduğunu ifade etti. 

Kısıtlama yok 
Güler, NATO karşıtı gösterilere de değinerek, "Hem zirve devam edecek, hem de zirvenin devamı sırasında demokratik hak ve özgürlüklerin kullanılmasına hiçbir kısıtlama getirmeyeceğiz. Ama kanunsuz eylemlere ve şiddet eylemlerine kesinlikle izin vermeyeceğiz" şeklinde konuştu. 
Güler, "Zirve öncesi birtakım huzursuzluklar yaratılmak isteniyor. Masum insanlar ölüyor, yaralanıyor. İnsanlık idealinin hiçbiri ile bağdaşmayan haince bir hareket" diye konuştu. 


</TEXT>
</DOC>
