<DOC>
<DOCNO> 284349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun35.html </URL>
<DATE> 2004/10/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Le Monde Referandum yüzünden Chirac Raffarin'i görevden alabilir 
</HEADLINE>
<TEXT>

     Fransa'da yayımlanan Le Monde gazetesinin yarınki sayında çıkacak bir haberde, ''Cumhurbaşkanı Jacques Chirac'ın AB anayasasıyla ilgili referandum için duyduğu endişe yüzünden Başbakan Jean-Pierre Raffarin'ı görevden alabileceği'' yorumu yapıldı. 
     ''Başbakan Raffarin'ın ülkedeki popülaritesinin oldukça düşmesinin Chirac'ı giderek kaygılandırdığını'' yazan Le Monde, ''Chirac, Raffarin'ın bu yüzden AB anayasasının referandumda kabul edilmesi için gerekli kampanyayı yapamadığını düşünüyor'' ifadesini kullandı. 
     ''Raffarin'ın kendi geleceğinin belirsizliği konusunda endişe içinde olduğunu'' belirten Le Monde, Başbakan'ın geçen ay yapılan seçimlerde senatoya seçilmesini de bu kaygının açık bir işareti olarak değerlendirdi. 
     Gazete, Maliye ve Ekonomi Bakanı Nicolas Sarkozy'nin, bakanlık görevini yakın bir zaman içinde bırakarak, Alain Juppe'den boşalacak iktidardaki Halk Hareketi Birliği'nin UMP başına geçecek olmasının da ''hükümet içinde ciddi bir değişiklik olacağı'' yolundaki Raffarin'ın kaygısını körüklediğini bildirdi. 
     Sosyalist Parti delegeleri içinde AB anayasasıyla ilgili yapılan ve 1 Aralık'ta açıklanacak referandum sonucunun da Chirac tarafından yakından izlendiği hatırlatılan haberde, parti içi referandumda ''evet'' çıkmasının Chirac'ın ''anayasanın Fransa'da kabul edilmesine yönelik kaygılarını da hafifleteceği, aksi takdirde farklı bir strateji izlemek zorunda bırakacağı'' yorumunu yaptı. 
     
</TEXT>
</DOC>
