<DOC>
<DOCNO> 288256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/yasam/axyas01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlanmak için çok genç 
</HEADLINE>
<TEXT>


Erken yaşlanma hastalığına yakalanan 3 yaşındaki küçük Yasin'in 'hızlı akan hayatı', Almanya'da hem bir kitaba hem de Stern dergisine konu oldu... 

ŞENOL ÇALABAKAN Frankfurt 

Dünyada çok ender rastlanan 'erken yaşlanma' Progerie hastalığına yakalanan 3 yaşındaki Türk çocuğu Yasin Sancar'ın hayatı, yaşadığı yer olan Almanya'da, yazar Michael Schophaus'a konu oldu. Almanya'nın Münster kentindeki özel bir klinikte tedavi gören Yasin'i 2 yıldır izleyen Alman yazar, Sancar ailesinin hüzünlü öyküsünü, 'Yaşlı olmak için çok genç' adlı kitabıyla ölümsüzleştirdi. 10 milyonda bir görülen hastalık nedeniyle saçları dökülen Yasin'in 'yaşlı' bedeninin altında, 'gerçek' yaşına özgü o bildik çocuk ruhu taşıdığını vurgulayan kitapta, Yasin'in ailesinin verdiği mücadele de anlatılıyor. Yasin'in öyküsü, Alman Stern dergisinde de, 'Bir çocuk zamana karşı savaşıyor' başlığıyla verildi. Haberde, Yasin'in hayatından kesitler sunuldu. 




</TEXT>
</DOC>
