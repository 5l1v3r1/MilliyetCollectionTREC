<DOC>
<DOCNO> 269436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko19.html </URL>
<DATE> 2004/09/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hazine'den iki tahvil ihalesi... 
</HEADLINE>
<TEXT>

     Hazine Müsteşarlığı, yarın, 455 gün vadeli TL cinsinden ve 364 gün vadeli ABD Doları cinsinden olmak üzere iki ayrı iskontolu devlet tahvili ihalesi düzenleyecek. 
     İhalede satılacak her iki kağıdın ihraç tarihi ise 8 Eylül 2004 olarak belirlendi. 
     Hazine tarafından yarın yapılacak ihalede satılacak 455 gün vadeli TL cinsinden iskontolu devlet tahvillerin geri ödemesi, 7 Aralık 2005'te gerçekleştirilecek. 
     
     ABD DOLARI CİNSİNDEN DEVLET TAHVİLİ 

     Aynı gün satılacak 364 gün vadeli ABD Doları cinsinden iskontolu devlet tahvillerinin geri ödemesi ise 7 Eylül 2005'te gerçekleştirilecek. 
     Piyasa Yapıcılığı Sistemi çerçevesinde, bazı devlet iç borçlanma senetleri, söz konusu iki ihalede değişim işlemine konu olabilecek. 
     Hazine, bu hafta toplam 4 katrilyon 832 trilyon lira iç borç ödemesi gerçekleştirecek. 
     Hazine, Eylül ayında toplam 15 katrilyon 78 trilyon lira iç borç ödemesi yerine getirecek. 
     
</TEXT>
</DOC>
