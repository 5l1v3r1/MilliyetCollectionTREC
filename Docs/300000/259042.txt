<DOC>
<DOCNO> 259042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy09.html </URL>
<DATE> 2004/07/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Vorkink "Türkiye'de 1994-2002 arasında yoksulluk aynı oranda kaldı" 
</HEADLINE>
<TEXT>

     Dünya Bankası Ülke Direktörü Andrew Vorkink, Türkiye'de 1994-2002 yılları arasında yoksulluğun aynı oranda kaldığını, aşırı yoksulluk oranının ise düştüğü bildirdi. 
     Devlet Bakanı Güldal Akşit, Dünya Bankası Ülke Direktörü Vorkink'i kabul etti. 
     Akşit, kabulde yaptığı konuşmada, Vorkink'i ağırlamaktan mutluluk duyduğunu kaydetti. 
     Dünya Bankası ile ortak projeler geliştirilmesinin önemli olduğunu belirten Akşit, bugüne kadar sürdürülen iyi ilişkilerin devam edeceğini söyledi. 
     Akşit, Dünya Bankası ile sosyal hizmetler, kadın-erkek eşitliği ve engelliler konusundaki çalışmaların süreceğini sözlerine ekledi. 
     Vorkink de Akşit'le görüşmelerinde Türkiye'de yaşam standartlarının geliştirilmesi ve özürlüler konusunu ele alacaklarını söyledi. 
     Dünya Bankası ekibi ile DİE'nin yoksulluk araştırması üzerinde çalıştıklarını kaydeden Vorkink, bu çalışmada olumlu sonuçlar görüldüğünü, görüşmede bu konuya da değinileceğini ifade etti. 
     Türk hükümeti tarafından yürütülen birçok projeden memnun olduklarını belirten Vorkink, ''Şartlı para transferi programı, Doğu Anadolu'daki sosyal kalkınma programı bunlara örnektir'' dedi. 
     
     ''YOKSULLUK ORANI DÜŞTÜ'' 
     Vorkink, gazetecilerin, ''yoksulluk araştırması''na ilişkin soruları üzerine şunları kaydetti 
     ''Rapora göre, 1994-2002 yılları arasında Türkiye'de yoksulluk aynı oranda kalmıştır. Yani yüzde 27 oranında. Aşırı yoksulluk oranında ise düşme var. Bu oran yüzde 1'di. Daha aşağı düştü. 
     Ancak, 1994 ve 2002 yılları, Türkiye'de ekonomik güçlüklerin yaşandığı yılların hemen ardından gelen dönemlerdir. 
     Türkiye'de 2002'de yüzde 7.9, 2003'te yüzde 5.9 büyüme oldu. Büyüme, yüzde 27 olan yoksulluk oranında bir düşüşe yol açtı. 
     DİE ile 2002'den sonra nelerin değiştiği üzerinde çalışıyoruz. Yoksulluk oranlarının aşağı inmesi, Türkiye'de gerçekleşen ciddi büyümeye ve Türk hükümetinin sürdürdüğü politikalara bağlı.'' Vorkink, ''Türkiye'de hazırlanacak 3 yıllık yeni ekonomik planda, Dünya Bankası'nın sosyal hizmetler ve engellilerle ilgili yeni proje önerisi var mı '' sorusuna ise şu yanıtı verdi 
     ''3 yıllık plan, devamlı olarak büyümeyi destekleyecek politikaların sürdürülmesiyle ortaya çıkmıştır. Sürdürülecek diğer programlarda yoksulluk oranının daha da düşmesini beklemekteyiz. Büyük düşüş şu anlama gelmektedir 2 yıllık dönemde yaklaşık yüzde 20-30 civarında ortaya çıkacak bir düşüş... Ancak, geçen son 2 yıl içindeki dinamikleri anlayabilmek için bu alanda çalışma yapmamız gerekli.'' Vorkink, Akşit'le, Türkiye'de büyümenin etkilerinden direkt etkilenemeyenlere sosyal destek ve yardımın nasıl sağlanabileceği konusunu da görüşeceklerini söyledi. 
     
</TEXT>
</DOC>
