<DOC>
<DOCNO> 250588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo15.html </URL>
<DATE> 2004/06/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Alman basını Biz Avrupa'nın aptallarıyız 
</HEADLINE>
<TEXT>

     Almanya Milli Takımı'nın Euro2004'ten elenmesini Alman gazeteleri öfkeli başlıklarla manşetlerden duyurdu. 
     Bild Gazetesi, ''Bitti-Rudi, biz Avrupa'nın aptallarıyız'' başlığıyla milli takımın Çek Cumhuriyeti karşısındaki yenilgisine yer verirken, B.Z ve Berliner Kurier gazeteleri de haberi ''Bitti'' başlığıyla aktardılar. 
     Die Welt Gazetesi de Almanya'nın yenilgisini ilk sayfadan verirken, Berliner Morgenpost Gazetesi ise, eski ünlü futbolcu Günter Netzer'in ''Alman futbol yeterli değildi'' biçimindeki sözlerini başlığa çıkarttı. 
     Almanya İçişleri Bakanı Otto Schily de maçla ilgili yorumunda, ''Son baskı eksikti. Gol atan bir kişi gerekiyor. Ancak yaşam böyle, kimi zaman yitirmek de lazım'' dedi. 
     Bu arada Hamburg kentinde olay çıkartan yaklaşık 24 taraftar da geçici süre gözaltına alındı. 

     
</TEXT>
</DOC>
