<DOC>
<DOCNO> 286029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun49.html </URL>
<DATE> 2004/11/04/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
İsrail'de güvenlik alarmı... 
</HEADLINE>
<TEXT>

     İsrail, Filistin Devlet Başkanı Yaser Arafat'ın sağlık durumunun kötüleştiği haberleri üzerine, ülke çapında güvenlik önlemlerini arttırdı. 
     İsrail hükümeti ve askeri yetkilileri Arafat'ın sağlık durumunu yakından izlerken, İsrail polisi de ülke çapında güvenlik önlemlerini artırdı. 
     İsrailli hapishane yetkilileri, muhtemel gelişmeleri dikkate alarak 4000 dolayında Filistinli tutuklunun bulunduğu İsrail hapishanelerinin güvenliği için ülke çapında alarma geçti. Hapishanelerden sorumlu Başkomiser Ya'akov Ganot, Arafat'ın ölmesi durumunda, Filistinli tutukluların liderlerinin yasını tutmalarına izin verileceğini belirtti. 
     İsrail cezaevlerindeki Filistinli tutuklular arasında Filistin intifadasının lideri, milletvekili Mervan Barguti 44 de bulunuyor. 
     2 yıldır cezaevinde bulunan ve İsrail'in 26 kişinin ölümünden sorumlu tuttuğu Barguti'nin, hapisteyken Filistinli örgütler arasında arabuluculuk yaptığı ve geçici ateşkesin sağlanmasında etkili olduğu biliniyor. 
     Öte yandan, İsrailli yetkililer, Arafat'ın ölümüyle birlikte, İsrail'in cenaze hazırlıkları için her türlü insani desteği vereceğini, ancak Arafat'ın Haremüşşerif'e gömülmesine izin verilmeyeceğini tekrarladılar. 
     İsrail Dışişleri Bakanı Silvan Şalom, daha önce yaptığı açıklamada, Arafat'ın babasının, kız kardeşinin ve bir erkek kardeşinin Gazze'de gömüldüğünü hatırlatarak, Arafat'ın da Gazze'ye defnedilebileceğini belirtmişti. 
     
</TEXT>
</DOC>
