<DOC>
<DOCNO> 285342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun11.html </URL>
<DATE> 2004/11/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Son anketler 'Kerry', son bahisler 'Bush' diyor 
</HEADLINE>
<TEXT>

     Salih ZEKİ WASHINGTON, DHA 

Dünyanın sonucunu merakla beklediği ABD Başkanlık seçimlerinde artık finale yaklaşılırken, bahisçilerin favorisi Cumhuriyetçi aday George W. Bush. Her ne kadar son anketler, Demokrat aday John Kerry'nin birkaç puan önde olduğunu gösterse de, ekmeğini bahisten çıkaranlar 'Bush kazanacak' diyor. 
     Değerlendirmelerinde geçen seçim sonuçlarını doğruya en yakın şekilde bilen Zogby şirketinin verilerini esas alan http www.electoral-vote.com sitesinin analizinde Kerry, Cumhuriyetçi rakibi Bush'un hayli önünde. Son anketler, Demokratların Florida ve Ohio eyaletlerinde de seçimi alacağını ve Kerry'nin, eyaletlerden gelip başkanı belirleyecek olan seçici delegeler bazında Bush'a 298'e 231 üstünlük sağlayacağını gösteriyor. 
     Ancak seçim için paralarını ortaya koyan bahisçiler, siyasi manipülasyon amacıyla da kullanıldığı bilinen anketlerden çok farklı bir tahminde bulunuyor. Genellikle spor karşılaşmaları için bahis oynatan 13 büyük bahis sitesinde ABD başkanlık seçimi için oynatılan bahislerde Bush'a 1 dolar koyanlar 1.53 ile 1.62 dolar arasında, Kerry'ye 1 dolar yatıranlar ise 1.81 ile 2.38 dolar arasında kazanacak. Kerry'nin daha çok kazandırması, kaybetme riskinin yüksek olduğu, başka bir ifadeyle kazanma ihtimalinin az olduğu anlamına geliyor. 
     
</TEXT>
</DOC>
