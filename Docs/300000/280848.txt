<DOC>
<DOCNO> 280848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/dunya/adun.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Coni, Irak'ta kazan kaldırdı 
</HEADLINE>
<TEXT>


Sünni üçgenindeki Taji'ye yakıt ikmali yapılması emrine, 'Yolda saldırıya uğrarız' diye uymayan 19 Amerikan askeri tutuklandı 

Sema Emiroğlu - New York 


Irak'ta "güvensiz ve tehlikeli" olduğu gerekçesiyle Bağdat'ın güneyindeki Talil'den, kuzeydeki Sünni üçgeninde yer alan Taji'ye yakıt ikmali yapmayı reddeden bir grup Amerikalı asker tutuklandı ve "emre itaatsizlikten" dolayı haklarında soruşturma başlatıldı. 
Savunma Bakanlığı Pentagon ve askerlerin ailelerince verilen bilgiye göre, üsleri Güney Carolina'da bulunan 343. İaşe Bölüğü'ne bağlı 19 asker, Taji'deki üsse benzin kamyonlarını götürme emrine, "Bu bir intihar görevi" diyerek karşı geldi. 
Bunun üzerine silah tehdidiyle tutuklanan askerlerin 2 gün gözetim çadırlarında kaldıkları belirtildi. 

5 yıl hapse çarptırılabilirler 
İaşe Bölüğü'nden 3'ü kadın, geri kalanı erkek olan askerler, ailelerine geçtikleri mesajlarda, yakıt, su ve yiyecek taşıyan kamyonların son derece kötü durumda olduklarını, kimisinin miyadının dolduğunu, bazılarının 60 km'nin üzerinde hız yapamadığını belirttiler. Köhne kamyonlardan oluşan ikmal konvoyunun zırhlı Humvee ve helikopterler tarafından da korunmadığını kaydeden isyancı askerler, kendilerine verilen çelik yeleklerin de işe yaramaz olduğunu ileri sürdüler. 
Askerler bu şartlarda söz konusu görevin başarıyla tamamlanması şansının yüzde 1 olduğunu savunarak, " Iraklı direnişçilerin Pusu kurup bizi avlayacakları çok açık" dediler. Tutuklanan askerlerin 2 gün sonra serbest bırakıldığı, ancak orduda emre itaatsizlik suç sayıldığı için disiplin cezası alabilecekleri ya da askeri mahkemeye çıkarılabilecekleri bildirildi. İsyancılar, yargılanmaları halinde ordudan haklarından mahrum bırakılarak kovulabilir veya 5 yıl hapis cezasına çarptırılabilir. 
Öte yandan Irak'ın başkenti Bağdat'ın güneybatısında dün 2 ABD askeri nakliye helikopteri düştü, 2 asker öldü. Batıdaki Kaim kasabası yakınlarında da önceki gün düzenlenen intihar saldırısında 4 ABD askeri öldü. 

İngilizlere SOS mesajı 

ABD'nin, Bağdat'ı da içine alan ve "Sünni üçgeni" olarak adlandırılan bölgede mevcut birlikleriyle bir türlü kontrolü sağlayamaması üzerine, ülkenin görece sakin olan güneyinde konuşlanan İngiliz ordusundan yardım istediği ortaya çıktı. Güç kaydırması konusunda İngiliz ve Amerikalı yetkililer arasında dün Londra'da görüşmeler başlatıldı. 
İngiltere Savunma Bakanlığı'nda yapılan görüşmeler sonucu varılacak kararın önümüzdeki hafta ortalarından itibaren Savunma Bakanı Geoff Hoon tarafından Avam Kamarası'nda yapılacak bir konuşmayla açıklanabileceği kaydediliyor. 
Bu arada İngiliz askerinin Basra ve çevresindeki görev bölgesinden ABD denetimindeki Bağdat ve Felluce'ye gönderilmesi halinde kimin komutasında olacağı konusunun da tartışmalara yol açabileceği ifade ediliyor. BBC'nin haberinde, ABD'nin bu bölgelerde İngiliz askerine komuta hakkı vermeyeceğine dikkat çekiliyor. 


</TEXT>
</DOC>
