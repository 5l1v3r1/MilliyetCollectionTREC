<DOC>
<DOCNO> 264857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun00.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2131 birinci açıkta kaldı 
</HEADLINE>
<TEXT>


ÖSS'de sınavı geçerli her 10 adaydan 7'si bir yükseköğretim programına yerleşemedi. Devlet fen liseleri, bu yıl da üniversitelere öğrenci yerleştirmede en başarılı okul oldu 

ANKARA Milliyet 

2004 ÖSS'de sınavı geçerli sayılan her 10 adaydan 7'si herhangi bir yükseköğretim programına yerleşemezken, lisede büyük başarı gösterip birinci olan 2131 aday üniversiteye giremedi. Tercih yapma hakkı elde eden adaylardan yarısından fazlası tercih formu doldurmayarak gelecek yıl da ÖSS'ye girme haklarını korudu. Devlet fen liseleri, bu yıl da üniversitelere öğrenci yerleştirmede en başarılı okul oldu. 
ÖSYM Başkanı Prof. Dr. Savaş Küçükyavuz, bu yıl yerleştirme sonuçlarına ilişkin basın toplantısı düzenlemezken, kurumdan yapılan açıklamaya göre, sınavı geçerli sayılan 1 milyon 727 bin 957 adayın 1 milyon 683 bin 134'ü tercih hakkı kazandı, 320 bin 925 aday sınavsız geçiş hakkı elde etti. 
Tercih gönderme hakkına sahip lise mezunlarının yüzde 48.6'sı meslek lisesi mezunu olup sınava girenlerin yüzde 56.9'u, meslek lisesi mezunlarından sınavsız geçiş yapabileceklerin yüzde 45.2'si tercih formu gönderdi. Tüm adaylarda tercih formu gönderme oranı yüzde 49.3 oldu. Adayların yüzde 50.7'si tercih gönderme hakkını kullanmadı. 

574 bin 867 üniversiteli 
Örgün yükseköğretim programlarında toplam 391 bin 752 kontenjan ayrıldı. Tercih yapan toplam 830 bin 245 adaydan örgün yükseköğretim programlarına 356 bin 883 aday, AÖF programlarına 217 bin 984 aday yerleştirildi. Sınavı geçerli sayılan adaylarndan 1 milyon 153 bin 90'ı herhangi bir yükseköğretim programına yerleşememiş oldu. 574 bin 867 aday üniversitede okuma hakkı kazandı. 
Devlet üniversitelerinde 28 bin 248, vakıf üniversitelerinde 781, KKTC üniversitelerinde 4841, diğer devletlerdeki üniversitelerde 999 olmak üzere toplam 34 bin 869 kontenjan açık kaldı. 
6530 okul birincisinden 4399'u herhangi bir yükseköğretim kurumuna yerleşti. 3711 okul birincisi lisans programlarına, 596'sı önlisansa, 92'si de açıköğretim programlarına girdi. 2131 okul birincisi puanları yeterli olmadığı için açıkta kaldı. 

Devlet fen liseleri en başarılı 
Devlet fen liseleri bu yıl da üniversitelere öğrenci yerleştirmede en başarılı okul oldu. Genel liselerin başarılarındaki düşüklük dikkat çekti. Devlet fen lisesi mezunlarından yüzde 64.8'i üniversiteye girerken, genel lise mezunlarının yüzde 21.4'ü yükseköğretim programına yerleşebildi. Devlet fen liselerini, yüzde 61.9'la özel fen liseleri izledi. Üniversiteye öğrenci yerleştirmede 3. sırayı yüzde 57.2'yle sekreterlik meslek liseleri aldı. Bunda ön lisans ve açıköğretim fakültesi programlarına yerleşmelerindeki başarı oranının yüksekliği etkili oldu. Lisans, önlisans ve açıköğretim programlarına yerleşme oranlarına göre, güzel sanatlar lisesi yüzde 7.8 ile en düşük başarıyı gösterdi. Diğer lise türlerinden yerleşen adayların yüzdeleri şöyle 
Öğretmen liseleri yüzde 55.5, yabancı dil ağırlıklı eğitim yapan özel liseler yüzde 50.6, sağlık meslek liseleri yüzde 50.4, anadolu liseleri yüzde 49.2, çok programlı lise yüzde 22.1, kız meslek lisesi yüzde 26.9, akşam liseleri yüzde 27, özel akşam liseleri ile açıköğretim liseleri yüzde 32.3, polis koleji 33.3. 

Sonuçlar nereden öğrenilecek 

Sınav sonuç belgeleri, 23 Ağustos Pazartesi gününden itibaren adayların adreslerine postalanacak. Kayıtlar, 6-15 Eylül arasında yapılacak. Adaylara gönderilecek sınav sonuç belgesinde, adayın yerleştiği yükseköğretim programının adı ve puan türü, bu programa hangi tercih sırasına göre yerleştiği, kaydının yapılacağı adres ve tarihlerle istemişlerse yurt yerleştirme bilgileri yer alacak. 
Adaylar, sınav sonuçlarını ÖSYM'nin ilgili internet adresleri, 900'lü telefon hatları ve wap uyumlu cep telefonlarından öğrenebilecekler 
"http osys.osym.gov.tr, http osys2004.osym.gov.tr, 0 900 309 1997, 0 900 309 1999, http wap.osym.gov.tr." 

Şampiyonların tercihi mühendislik 
Eşit Ağırlık EA ikincisi Betül Küçükakarsu BÜ Elektrik - Elektronik Mühendisliği 
Sayısal üçüncüsü Gürkan Yılmaz ODTÜ Elektrik-Elektronik Mühendisliği 
Sayısal birincisi, sözel üçüncüsü Serhat Karahan Boğaziçi Üniversitesi BÜ Elektrik - Elektronik Mühendisliği 
Sözel birincisi Eren Eraslan Bilkent Üniversitesi Elektrik-Elektronik Mühendisliği 
Yabancı Dil Sınavı YDS birincisi Eray Karakuzu Bilkent Üniv. Uygulamalı Yabancı Diller Yüksekokulu Mütercim Tecümanlık 
Sayısal ikincisi Onur Ergün Hacettepe Üniversitesi HÜ Tıp Fakültesi İngilizce Tıp Bölümü 
Eşit Ağırlık EA ikincisi Veli Tayfun Kılıç Bilkent Üniversitesi Elektrik Elektronik Mühendisliği 
Eşit Ağırlık EA birincisi, sözel ikincisi Fatma Başak Aydemir BÜ Bilgisayar Mühendisliği 
Sayısal ikincisi Erdal Sağ Hacettepe Üniversitesi HÜ Tıp Fakültesi İngilizce Tıp Bölümü 
Yabancı Dil Sınavı YDS ikincisi Selma Savlak BÜ Yabancı Diller Yüksekokulu Mütercim-Tercümanlık 
Sayısal ikincisi Akansel Coşkun Bilkent Üniversitesi Elektrik Elektronik Mühendisliği 
Yabancı Dil Sınavı YDS üçüncüsü Deniz Eyüce Galatasaray Üniversitesi İletişim Fakültesi 


</TEXT>
</DOC>
