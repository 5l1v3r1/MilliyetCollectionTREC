<DOC>
<DOCNO> 289905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur08.html </URL>
<DATE> 2004/11/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tartıştığı babasının kafasına saksıyla vurdu 
</HEADLINE>
<TEXT>

     Hasan BÖLÜKBAŞ DHA 

AKSARAY'da annesiyle ziyaret için gittikleri komşularından dönünce babasını evde bulamayan 20 yaşındaki Şanize Şaşmaz, tartıştığı babası 58 yaşındaki Mehmet Şaşmaz'ı başına saksı vurarak yaraladı. 
     Aksaray'a bağlı Yuva Kasabası'nda önceki akşam meydana gelen olayda, eşi Mehmet Şaşmaz'ı evde bırakan 50 yaşındaki Fatma Şaşmaz, kızı Şanize Şaşmaz ile birlikte komşularına gitti. Evde bir süre oturan Mehmet Şaşmaz ise sıkılarak kapıyı kilitledi ve kahvedeki arkadaşlarıyla görüşmek için dışarı çıktı. 
     Ziyaretlerini tamamlayan anne- kız saat 21.30 sıralarında eve dönerken evin kapısının kilitli olduğunu ve Mehmet Şaşmaz'ın evde olmadığını gördü. Anahtar olmadığı için eve giremeyen Fatma ile Şanize Şaşmaz kapının önünde baba Mehmet Şaşmaz'ı beklemeye başladı. Bu sırada eve gelen Mehmet Şaşmaz ile kızı arasında kapıyı kilitleyerek kahveye gittiği için tartışma çıktı. Baba- kız arasındaki tartışmanın kavgaya dönüştü. Bu sırada Şanize Şaşmaz babasının başına saksı ile vurdu. Mehmet Şaşmaz ağır yaralanarak bayıldı. 
     Daha sonra gelen 112 Acil Servis ekipleri tarafından ilk müdahalesi yapılan Mehmet Şaşmaz, Aksaray Devlet Hastanesi'ne götürüldü. Yaralı baba hastanede 1 saat süren tedavi ardından kendine gelince kızından şikayetçi oldu. Babasını hastanelik eden Şanize Şaşmaz ise jandarma ekipleri tarafından göz altına alındı. 
     Adliyede ifade veren Şanize Şaşmaz, babasının şikayetinden vazgeçmesi üzerine serbest bırakıldı. 
     
</TEXT>
</DOC>
