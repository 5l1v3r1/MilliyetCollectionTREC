<DOC>
<DOCNO> 259561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy07.html </URL>
<DATE> 2004/07/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çoşkun Tren kazasıyla ilgili, karanlıkta bir şeyin kalmasını istemiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, ''Tren kazasıyla ilgili, karanlıkta bir şeyin kalmasını istemiyoruz'' dedi. 
     Bakan Coşkun, çeşitli incelemelerde bulunmak üzere geldiği Elazığ'da, AK Parti Genel Başkan Yardımcısı Necati Çetinkaya ile Elazığ Havaalanı'nda basın mensuplarına açıklamalarda bulundu. 
     Meclisin tatilde olmasına rağmen milletvekillerinin seçim bölgelerinde halkın sorunlarıyla yakından ilgilendiklerini söyleyen Bakan Coşkun, milletvekillerinin tatil yapmak yerine seçim bölgelerini tercih etmesinin vatandaşı mutlu ettiğini belirtti. 
     Coşkun, Elazığ'ın Teşvik Yasası'ndan yararlanamamasına değinerek, bu yönde, Başbakan Recep Tayyip Erdoğan'ın talimatıyla teşvik konusunda yeni bir çalışma başlattıklarını ifade etti. 
     Yurtdışında, özellikle de Almanya'da yaşayan Türklerin, bulundukları ülkenin ekonomisinde büyük ağırlıkları olduğunu kaydeden Coşkun, şunları söyledi 
     ''Yurtdışında yaşayan işçilerimiz, birikimlerini kendi bölgelerinde değerlendirmek istiyorlar. Elazığ'a gelmek istiyor, ancak il teşvik kapsamında değilse gelemiyor. Yabancı sermayede de bazı konular var. Bunlar için Endüstri Bölgesi Kurma Yasası'nda değişiklik yaptık. Yönetmeliği 3 hafta içinde yayınlayacağız. Bütün valiliklere genelge yayınlayacağız. Cazip projeler varsa proje bazında, sektör bazında teşvikler vermeye başlayacağız.'' Bakan Coşkun, gazetecilerin, Sakarya'nın Pamukova İlçesi'nde meydana gelen tren kazasıyla ilgili sorusu üzerine de şunları kaydetti 
     ''Tren kazasıyla ilgili karanlıkta bir şeyin kalmasını istemiyoruz. Acılar unutulmaz. Bakanlar Kurulu'nda bize 2,5 saati aşkın yabancı uzmanların ve tarafsız kurulların raporlarına dayalı brifing verdiler. İddia edildiği gibi önceden ihmal edilmiş, araştırılmamış bir konu görünmüyor. Bunun, TBMM'de tartışılıp görüşülmesinde zaten fayda görüyorum. Erzincan'da da önceki gün büyük bir kaza oldu. Bunu, sadece demiryoluna, karayoluna bağlamanın doğru olmadığını düşünüyorum.'' Bakan Coşkun, Elazığ'daki incelemelerini tamamladıktan sonra Kayseri'deki temel atma törenlerine katılmak üzere kentten ayrıldı. 
     
</TEXT>
</DOC>
