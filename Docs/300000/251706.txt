<DOC>
<DOCNO> 251706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo17.html </URL>
<DATE> 2004/06/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Völler'in yerine Otto Rehhagel 
</HEADLINE>
<TEXT>

     Almanya'nın Euro 2004'e gruptan çıkamayıp turnuvaya erkenden veda etmesi üzerine teknik patron Völler'in istifasıyla gelen kriz sürerken, yeni teknik direktör adayları arasında Otto Rehhagel gündemin birinci sırasında. 
     Halen Yunanistan'ı çalıştıran ve Çek Cumhuriyeti ile oynayacakları yarı final maçını bekleyen Otto Rehhagel'in ismi ülkesi Almanya'da, panzerlerin yeni teknik patronu olabileceği şeklindeki haberlerde geçiyor. 
     Yunanistan'ın Avrupa Şampiyonası'nda, yarı finale yükselişi, milli takımları için teknik direktör arayan, Almanların, Otto Rehhagel konusunda, iştahını kabarttı. Ancak bu isme olumlu bakanlar kadar, Rehagel'i istemeyenler de var. 
     Son olarak görev yaptığı Slautern'den ayrıldıktan sonra üç yıl hiç bir takımda görev almayan Rehhagel bu aradan sonra Yunansitan'dan gelen teklifi kabul etti. Avrupa Şampiyonası elemelerinde grubun İspanya'nın önünde lider tamamlayan Rehagel'in Yunanistan'ı şimdi Portekiz'de final vizesi arıyor. 
     Rudi Voller'den boşalan Almanya milli takım teknik direktörlüğü için bu durumda adı sıkça geçen isimlerden biri de doğal olarak Otto Rehagel. 
     Ancak tecrübeli çalıştırıcının Almanya'da seveni kadar sevmeyeni de var. 65 yaşındaki Rehhagel'i 'dedidiğim dedik ve inatçı bir teknik adam' olarak tanımlayan Alman basını kurt hocanın Yunanistan'daki başarısı için de hakkını veriyor. 
     Ancak yapılan yorumlardan biri çok ilginç "Şayet Yunanlılar Rehhagel'in dilini bilseydi ve neler söylediğini tam olarak anlayabilseydi Rehhagel'le ilişkileri bu kadar iyi olmazdı." Alman milli takımının başına geçmesi konusunda kendi ülkesinde bazılarının Rehhagel'e neden soğuk baktığı da bu yorumdan anlaşılıyor. 
     
</TEXT>
</DOC>
