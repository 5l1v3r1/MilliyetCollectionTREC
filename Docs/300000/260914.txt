<DOC>
<DOCNO> 260914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur25.html </URL>
<DATE> 2004/08/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Habip Aktaş'ın babası Şoförü oğlum öldürdüyse evlatlıktan reddediyorum 
</HEADLINE>
<TEXT>

     Irak'ta Türk şoförü Murat Yüce'nin öldürülmesi olayına karıştığı iddia edilen Habip Aktaş'ın babası Aziz Aktaş, oğlunun olaya karıştığına inanmadığını söyledi. 
     Mardin'in Savur İlçesi Esnaf ve Kefalet Kooperatifi Başkanı Aziz Aktaş, AA muhabirine yaptığı açıklamada, oğlu Habip Aktaş'ı yaklaşık 2 yıldır görmediğini belirtti. 
     Habip'in, Irak'ta Türk şoförü Murat Yüce'nin öldürülmesi olayına karıştığına dair bilgiyi ilçedeki vatandaşların kendisine ilettiğini ifade ederek, şöyle dedi 
     ''Televizyonlarda Habip'in olaylara karıştığına dair bilgiler veriliyormuş. Üzüldüğüm için televizyon izlemiyor ve gazete okumuyorum. Bu nedenle Habip olup olmadığını bilmiyorum. Oğlumun olaya katıldığına inanmıyorum. Eğer katılmışsa onu evlatlıktan reddediyorum. Yapmışsa onu kınıyor ve gelip Türk adaletine teslim olması için çağrı yapıyorum. Türk adaletinin, onun hakkında en hayırlı kararı vereceğini bilsin. Türkiye üzerinde oynanan bu oyunlara alet olmasın. Bu basit oyunlar kısa süre sonra sona erecektir. Türkiye bunlara son verecektir.'' Oğlunun daha önce İstanbul'da tekstil işiyle uğraştığını bildiren Aziz Aktaş, ''Anne ve babaların, çocuklarını evlendirseler bile kontrol etmelerini istiyorum. Çünkü evli çocuklar bile kandırılıyor'' dedi. 
     
</TEXT>
</DOC>
