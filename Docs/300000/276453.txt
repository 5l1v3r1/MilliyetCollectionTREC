<DOC>
<DOCNO> 276453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun20.html </URL>
<DATE> 2004/10/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
AB'de Türkiye raporu için geri sayım başladı... 
</HEADLINE>
<TEXT>

     Sıtkı Uluç bildiriyor 
AB Komisyonu, 6 Ekim Çarşamba günü açıklayacağı Türkiye raporuna ilişkin hazırlıklarını yoğun şekilde sürdürüyor. 
     AB Komisyonu sözcülerinden Jean-Christophe Filori, günlük olağan basın toplantısında konuya ilişkin bilgiler verirken, AB Komisyonu'nun 6 Ekim sabahı toplanarak, belgeleri inceleyeceğini ve onaylayacağını anlattı. 
     Filori, siyasi sonuçlar raporu, etki etüdü ve tavsiye belgesi olmak üzere üç ayrı belgenin bir araya geleceğini, komisyonda, yeni öneriler çerçevesinde, tüm belgelerde son anda değişiklikler yapılabileceğini belirtti. 
     Öngörülen programa göre, AB Komisyonu toplantısında raporun onaylanmasının ardından Komisyon Başkanı Romano Prodi ve genişlemeden sorumlu üye Günter Verheugen Avrupa Parlamentosu'na giderek, parlamenterlere bilgi verecekler. Belgeler, aynı sırada basına dağıtılacak. Bunların yerel saatle 12.30 TSİ 13.30 sıralarında olması bekleniyor. 
     Prodi ve Verheugen'ın Avrupa Parlamentosu temaslarının ardından basın toplantısı düzenlemeleri de öngörülüyor. 
     Yabancı basının Türkiye raporuna çok yoğun ilgi gösterdiği ve söz konusu belgeleri heyecanla beklediği gözlemleniyor. 
     AB Komisyonu sözcüleri, 6 Ekim'e ilişkin program ve zamanlamaların değişebileceğini, bu konuda ayrıntılı bilgileri önümüzdeki hafta başında verebileceklerini ifade ettiler. 
     Öte yandan, Sözcü Filori, AB Dönem Başkanı Hollanda'nın İstanbul'da yapılması öngörülen İslam Konferansı Örgütü İKÖ ile AB Ortak Forumu'nu boykot çağrısında bulunmasına ilişin bir soruyu yanıtlamadı. 
     Filori, ''Yorum yok'' diyerek, bu konudaki soruların AB Dönem Başkanlığı'na yöneltilmesini önerdi. 
     
</TEXT>
</DOC>
