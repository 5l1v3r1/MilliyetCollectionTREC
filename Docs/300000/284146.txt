<DOC>
<DOCNO> 284146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur19.html </URL>
<DATE> 2004/10/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Pendik'te gerginlik sürüyor... Panzerler taşlandı .. 
</HEADLINE>
<TEXT>

     Pendik Ertuğrul Gazi Mahallesi'nde Aydos Mevkii ilköğretim okulu için ayrılan araziye yapılan kaçak konutların yıkımının dün tamamlanmasına karşın bölgedeki bazı kişiler, ''yeni yıkım yapılacağı'' gerekçesiyle yollara barikat kurdu ve bunları kaldırmak isteyen polis panzerlerini taşladı. 
     AA muhabirinin aldığı bilgiye göre, Aydos Mevkii'ndeki diğer gecekonduların yıkılacağını öne süren çok sayıda kişi, gece saatlerinde mahallede yer alan Koyulhisar Çaylı Köyü Sosyal Yardımlaşma ve Dayanışma Derneği önünde toplandı. 
     Ardından çevreden tahta parçaları, çöp kutuları, elektrik direkleri ve araç lastiklerini mahallenin girişindeki yollara getiren bu kişiler, daha sonra oluşturdukları barikatları ateşe verdi. Kurdukları barikatlarla yolu trafiğe kapatan bu kişiler, gecekondularının yıkılmasını önlemek amacıyla burada beklemeye başladılar. 
     Bekleyiş sırasında mahalleye gelen polis panzerleri, barikatları kaldırmaya başladı. Panzerlerle üzerlerinden geçerek barikatları kaldırmaya çalışan polisler, bölgedeki kişiler tarafından taşlandı. Kısa süreli gerginlik sonrası panzerlerle barikatları kaldıran polisler, ardından bölgeden uzaklaştı. 
     Panzerlerin ayrılmasından sonra cadde ve yollara tekrar barikat kuran ve aralarında kadın ile çocukların da bulunduğu çok sayıda kişinin bekleyişi sürüyor. 
     Mahalledeki gerginlik nedeniyle Ercan Görür İlköğretim Okulu'nda eğitim gören öğrencilerin okullarına gitmeyerek evlerine döndükleri görüldü. 
     
</TEXT>
</DOC>
