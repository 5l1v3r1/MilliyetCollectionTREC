<DOC>
<DOCNO> 270079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy02.html </URL>
<DATE> 2004/09/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Gemi faciası göz göre gelmiş... 
</HEADLINE>
<TEXT>

     evre ve Orman Bakanı Osman Pepe'nin, İskenderun'da beklerken batan, zehirli atık yüklü M V ULLA gemisine ilişkin bir soru önergesine verdiği yanıt, facianın adeta göz göre göre geldiğini ortaya koydu. Çevre Bakanı Pepe'nin, mayıs ayında CHP Hatay Milletvekili Züheyir Amber'in konuyla ilgili soru önergesine verdiği yanıt, bürokrasinin ve yargının yavaş işlemesinin hayati sonuçlar ortaya çıkarabildiğini de gözler önüne serdi. Pepe, söz konusu 2 bin 200 tonluk "Aşırı miktarda krom 6 içeren uçucu külün", Cezayir'de baraj inşaatında kullanılmak üzere İspanyol firması Dragados tarafından yine bir İspanyol firması olan Lafarge Asland'a sipariş verildiğini, ancak Jijel Limanı'na götürülen tehlikeli atığın, "ıslandığı için kullanılmaz hale geldiği" gerekçesiyle kabul edilmediğini anlattı. Bunun üzerine "Mavi Deniz" Acentalığı Tic.Ltd.Şirketi'nin, M V Ulla gemisini 25 Şubat 2000'de İskenderun'a getirdiğini anımsatan Pepe, ODTÜ'nün yaptığı inceleme sonucunda yükün tehlikeli atık olduğu görülünce Basel Sözleşmesi hükümleri gereğince iadesi işlemlerine başlandığını bildirdi. 
     
     ULLA'NIN, HATAY'A ÇEKİLMESİ GÜNDEMDEYDİ 
     Pepe'nin verdiği bilgiye göre, geminin yüküyle birlikte batması durumunda "meydana gelebilecek çevre felaketinin engellenmesi" amacıyla Çevre Bakanlığı koordinasyonunda, Dışişleri Bakanlığı, Denizcilik Müsteşarlığı Hatay İl Çevre Müdürlüğü ve İskenderun Liman Başkanlığı arasında yürütülen çalışmada öncelikle geminin güvenli bir yere çekilmesi gündeme geldi. Ancak Hatay Çevre Müdürlüğü'nün çalışması sonucunda, 1000 GDT'nin üzerindeki gemilerin her türlü hava koşuluna karşı koyabileceği ve sabit durabileceği korunaklı rıhtım veya barınak olmadığı, İskenderun limanında bekletilmesinin gemi ve deniz güvenliği açısından daha uygun olduğu görüşüne varıldı. 
     
     4.5 YILDA YAPILAN 7 GÖRÜŞMEDE SONUÇ ALINAMADI 
     Yapılan bu ilk toplantının ardından konu ancak 9.5 ay sonra uluslararası boyutta gündeme getirelibildi. İlk yapılan yerel toplantının ardından geminin batmasına kadar sonuca etkili olamayan ve bir kısmı Cenevre'de, Madrid'de toplam 7 görüşme daha yapıldı. 
     Sonuç getirmeyen görüşmeler zinciri şöyle gelişti 
     ".9-13 Aralık 2002, Cenevre Basel Sözleşmesi 6. 
     Taraflar Konferansında, İspanya'nın tehlikeli atığı en kısa sürede geri alacağının 'ümit edildiği' belirtildi. 
     .19 Aralık 2002 İspanya Çevre bakanlığı Çevre temizliği Genel Müdür Yardımcısı, Madrid Büyükelçiliğiyle temasa geçerek, 'konuyla ilgili Türk muhataplarıyla biraraya gelmeyi arzu ettiklerini' iletti. 
     .20 Şubat 2003, Cenevre İspanyol delegasyonu ile yapılan toplantıda, İspanyollar 'atığın geri alınması kararlılığını' dile getirdi. Ancak taşıyıcı firma olan Mavi Denizcilik şirketinin yükün alınmasını engellemek için hukuki yollar ileri sürebileceği gerekçesiyle konunun netleştirilmesi kararlaştırıldı. 
     .7 Mart 2003, Ankara yükün götürülmesine hukuki engel olup olmadığnıın araştırılması için yapılan toplantıya Dışişleri ve Çevre Bakanlıkları temsilcisi ile denizcilik müsteşarlığı yetkilileri katıldı. Mavi Denizcilik şirketi sahibi Cemil Mavi tarafından, gemi ve mal üzerinde haciz konulduğu öğrenlidi. 
     .30 Mayıs 2003, Ankara İspanya Büyükelçisi, tehlikeli atığın kendi hükümetlerinin bulacağı bir gemiyle İspanya'ya taşınacağını, ancak yükün başka gemiye yüklenmesi ve beklemesinden kaynaklanan masrafları karşılamayacaklarını, yükün Ulla gemisiyle götürülmesinin de mümkün olmadığını bildirdi. 
     .Basel sekreteryası tarafından BM Cenevre Ofisi nezdindeki Türkiye Daimi Temsilciliğinden gönderilen faksta, İspanya Çevre Bakanlığının, yükün geri götürülmesinin olabilirliği konusunda henüz Türkiye'den görüş alınamadığı mesajı iletildiği bildirildi. Faksta, bir aya içerisinde bir haber alınamadığı takdirde İspanyol Hükümetinin Basel Sözleşmesinden doğan yükümlülüklerinin tamamının yerine getirmiş olacağı ve sorumluluktan kurtulacağı da belirtildi. 
     
     HACZE İTİRAZ BİR YILDA ANCAK YAPILDI 
     -25 Şubat 2004, Ankara Dışişleri Bakanlığında yapılan toplantıda denizcilik müsteşarlığı temsilcisi, gemi üzerindeki haczin kaldırılması için 19 Şubat'ta Hatay Mahkemesinde girişimde bulunulduğunu bildirdi. Dışişleri Bakanlığı temsilcisi ise haczin kaldırılmasının, atığın İspanya'ya gönderilebileceği anlamına gelmediği, yükün gönderilebilmesi için Çevre Bakanlığının müsadere zoralım 
     koşullarının araştırmasını istedi. Ancak Çevre ve Orman Bakanlığı, TCK ve Kaçakçılık yasası uyarınca müsaderinin mümkün olduğu, ancak bu takdirde malın devlet mülkiyetine geçmesiyle birlikte atığın bertarafı yükümlülüğünün de Devlete geçeceği uyarısında bulundu." 
     
</TEXT>
</DOC>
