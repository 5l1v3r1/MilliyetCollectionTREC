<DOC>
<DOCNO> 267645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur14.html </URL>
<DATE> 2004/08/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Orman yangını şehidi, ölmeden önce işçiyi ölümden kurtarmış .. 
</HEADLINE>
<TEXT>

     Antalya'nın Gündoğmuş İlçesi'ndeki yangında şehit olan 6 orman görevlisi arasında bulunan Eskibağ Orman İşletme Şefi Abdullah Aydın'ın, yangın sırasında ayağı yaralı bir işçiyi yangın yerinden uzaklaştırarak ölümden kurtardığı ortaya çıktı. 
     Antalya Orman Bölge Müdürlüğü'ne bağlı Gündoğmuş İşletme Müdürlüğü'nde santral görevlisi olarak çalışan İbrahim Önal, AA muhabirine yaptığı açıklamada, bir önceki yangında ayağı yaralandığı için bu yangında Aydın'ın, kendisini olay yerinden uzaklaştırdığını söyledi. Önal, olayı şöyle anlattı 
     ''Ortakonuş Köyü'nde orman yangını olduğunu öğrenince, İşletme Müdürlüğü'ndeki yangın ekibiyle birlikte ben de yangın bölgesine gittim. Elimde motorlu testere vardı. Ağaçları keserek, yangını önlemeye çalışıyordum. 3 gün önce de aynı yerde orman yangını çıkmış ve ayağım yaralanmıştı. Arkadaşlarımın şehit olduğu ikinci orman yangınında, ben de diğer arkadaşlarımla birlikte yangın ekibinde yer alarak olay yerine gittim. 
     İşletme şefim Abdullah Aydın, Senin ayağın yaralı, yangına müdahale edemezsin, aksilik olursa, yangından kaçıp kurtulamaz, ölürsün diyerek, beni oradan uzaklaştırdı. Ayrılmamdan 2-3 dakika sonra, nereden geldiğini anlayamadığımız, adeta hortum gibi, kasırga gibi alev çıktı ve arkadaşlarımın ve işletme şefinin üzerine gitti. Yangının içine girmek için deneme yaptık ama olmadı. Arkadaşlarımın ve şefimin içinde kaldığı yangın, 10 dakika sürmedi.'' Yangın ekibinde bulunan Arif Kanık da orman yangının birden tepe yangınına çevirdiğini, yangında şehit olan arkadaşlarının, üzerine gelen fırtına alevlerinden kurtulamadıklarını söyledi. 

     
</TEXT>
</DOC>
