<DOC>
<DOCNO> 283057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/ygokce.html </URL>
<DATE> 2004/10/25/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bedava goller 
</HEADLINE>
<TEXT>



Ankara'da futbolsuz bir futbol maçı oynandı. Evsahibi, belki de son yılların en rahat mücadelesini sergileyerek topu nerede bulduysa oradan Beşiktaş kalesine savurdu. Yılmaz, Evren, Özgür, Baidoo, Guel, Umut ve Faruk kaleyi gördükleri an pozisyon hazırlamayı değil, şut atmayı yeğlediler. 
Doğrusu bunu yapmak da özellikle oyunun başlarında onların işine geldi. Çünkü Beşiktaş sahanın hiçbir alanında topa sahip olamıyor, üst üste 2 - 3 pas yapamıyor, hemen tüm hamlelerinde geç kalıyordu. Mustafa Doğan ve Emre rakip ataklarını önlemek için sürekli hatalı hamlelerle yer kaybettiler. Orta alanın ortasında iki ön libero Tayfun ile Ahmet Yıldırım rakibi durdurmak, topu kazanıp oyun kurmak, oyunu hücuma yönlendirmek gibi işlevsel futbolu adeta unutmuşlardı. Bu nedenle oyunun ilk yarısı hep Ankaragücü'nün baskısı altında geçti. Karşılıklı penaltıları geçelim... Burada İbrahim Üzülmez'in önce rakibi Guel'i düşürmesi tartışılır, sonra da kendi düşmesi Bize göre ikisi de penaltı değil. Oktay Demiray bu kararları acele reflekslerle verdi. Oyunun gelişimini ve hareketleri süzemedi. Neyse ki, penaltı golleri oyunun sonucunu belirlemekte o kadar önemli değil. 

Carew'in çabaları 
Beşiktaş ilk yarıda Ahmed Hassan'ın hücumda takımdan kopuk ve etkisiz oyunu nedeniyle yakaladığı az sayıdaki fırsatı harcadı. Burada Carew'in özel çabalarına dikkat etmeliyiz. Adam sınırlı kapasitesiyle topu en iyi biçimde kullanmak için her şeyi yapıyor. Ama takım içinde bir sağırlık var, aşamıyor. Arkadaşları biraz da Carew'in ayağına baksa daha yararlı işler çıkaracak. Emre ve Mustafa Doğan'ın kornerlerde çalışılmış işbirliği ilk yarıyı Beşiktaş'ın rahat nefes alarak bitirmesine yaradı. İkinci yarıda Carew'in harika asisti ile İbrahim Akın'ın attığı gol, Del Bosque ve futbolcularının keyfini artırdı. 
Juanfran'ın golü Beşiktaş'ı panikten şenliğe taşıyan sürecin en güzel görüntüsüydü. Ama bizce Beşiktaş açısından maçın en güzel yanı, aylardır formasından uzak kalan ön liberonun efendisi Tayfur'un işbaşı yapmasıydı. 
Sahi... Bu takımda bir de Pancu var, değil mi Bakıyoruz, Romanya maçlarında sağlam ve oynuyor. Dönüşte her nedense sakat muamelesi görüyor. Bu işte bir sakatlık var, çözemiyoruz. Sergen, Pancu, Tümer, Ronaldo ve Cordoba'nın sakatlık dönemini Beşiktaş biraz şansıyla, biraz da telaşlı emeklerinin karşılığını alarak kayıpsız geçti. 



</TEXT>
</DOC>
