<DOC>
<DOCNO> 273588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun13.html </URL>
<DATE> 2004/09/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Hollandalı milletvekilinden öneri Sınırlarımızı Türklere kapatalım 
</HEADLINE>
<TEXT>

     Yusuf Bakırcı 

Türkiye'nin AB üyeliğine karşı tavır almadığı için, mensubu olduğu koalisyon ortağı Liberal Parti'den iki hafta önce istifa eden milletvekili Geert Wilders, bu kez de, ülke sınırlarının bir an önce Türk ve Faslılara kapatılmasını istedi. 
     Wilders, Algemeen Dagblad gazetesinde bugün yayımlanan söyleşisinde, Türk ve Faslılara aile birleşimi ya da aile ziyareti kapsamında 5 yıl süreyle Hollanda'ya giriş yasağı getirilmesini istedi. 
     Hükümetin, yabancıların entegrasyon sorununu çözebilmek için, bütün dikkatini ülkede yaşayan Türk ve Faslılara çevirmesi gerektiğini belirten Wilders, Hollanda tabiyeti aldığı halde Hollandaca öğrenemeyen yabancıların da pasaportlarının ellerinden alınarak sınır dışı edilmelerini istedi. Wilders, suç işleyen yabancılar ile toplumda düşmanlık tohumları eken imamların da sınır dışı edilmesi gerektiğini söyledi. 
     Partisinden istifa etmesine rağmen, tek kişilik grup olarak parlamentoda sandalyesini koruyan Geert Wilders, kısa bir süre önce, mensubu olduğu Liberal Parti yönetimiyle Türkiye'nin AB üyeliği yüzünden anlaşmazlığa düşmüştü. Wilders, parti programına Türkiye'nin AB üyesi olamayacağının kayıt olarak düşülmesini ve partinin de bu yönde açıklamalarda bulunmasını istemişti. Parti yönetimi ise bu istekleri kabul etmeyince, Wilders partisinden istifa etmek zorunda kalmıştı. 
     Geert Wilders'in görüşlerine kamuoyundan da destek geldiği görüldü. Geçen hafta yapılan bir kamuoyu yoklamasında, bugün için seçimlere gidilmesi halinde Wilders'in 12 üye çıkarabileceği belirlendi. 
     
</TEXT>
</DOC>
