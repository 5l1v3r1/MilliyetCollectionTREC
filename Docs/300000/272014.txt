<DOC>
<DOCNO> 272014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko33.html </URL>
<DATE> 2004/09/15/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Malezya eski başbakanından IMF eleştirisi 
</HEADLINE>
<TEXT>

     Malezya eski Başbakanı Dr. Mahattir Muhammed, ''Türkiye'de Başbakan olsaydım eğer, yapacağım tek şey, IMF'den kaçmak olurdu. Burada durumu ortaya koyup öncelikle mali tabloları ciddi şekilde analiz etmek gerekir'' dedi. 
     Uluslararası İş Forumu Kongresi sırasında basın mensuplarının sorularını yanıtlayan Muhammed, Türkiye'deki durumun Malezya'dan farklı olduğunu ifade ederek ''Türkiye'nin dış borçları çok fazla Malezya'nın daha düşük'' dedi. 
     Türkiye'nin tasarruf oranlarının yüksek faizler nedeniyle küçük olduğunu vurgulayan Muhammed, ''Malezya'da bu oran yüzde 40'tır, yani piyasasında oldukça fazla miktarda para var. Dolayısıyla alınabilecek önlemler Malezya ve Türkiye için farklılık arzetmekte'' diye konuştu. 
     Muhammed ''1997 krizi ile ilgili başarılı olan ülkelerden biriydiniz. Bunu nasıl başardınız '' sorusu üzerine IMF'nin Malezya'dan belli istekleri olduğunu dile getirerek, şunları kaydetti 
     ''Bunlar faizlerin artırılması ve işadamları için olumsuz etkileri olabilecek şeylerdi, NBR'lerin oranının yükseltilmesiydi. Bu da bir çok şirketin iflasına sebep olabilecekti. Ayrıca hükümet olarak bizden bütçe fazlası istendi. Bu yüzden bu tavsiyeleri takip etmeme ve IMF'den ödünç kredi almama kararı aldık. Farklı bir çözüm yolu arayışına gittik. Biraz zorlu oldu, araştırmalar neticesinde de bir sonuca vardık.'' 
     
     ''MALEZYALI FİRMALARIN ZORLUĞU BURADAKİ PARASAL DURUM'' 
     Mahattir Muhammed, iki ülke arasındaki ticaretin az olduğunu, bunun için çeşitli çalışmalar yapılması gerektiğini belirterek, ''İki ülkenin birbirini tanıması, ne alınıp verileceği çok önemli. Türkiye ile yapılacak ticarette Malezyalı firmaların en başta zorluk çekeceği şey, buradaki parasal durum. Yüksek enflasyon olsun diğer konular olsun bu şartlar Malezya firmalarının Türkiye piyasasını anlamasını ve adapte olabilmesini zorlaştıran unsurlardır'' diye konuştu. 
     Muhammed, ''Siz Türkiye'de Başbakan, lider olsaydınız IMF ile bu şekilde bir anlaşmayı öngörür müydünüz '' sorusuna da ''Olsaydım eğer şartları bilmiyorum ama yapacağım tek şey IMF'den kaçmak olurdu. Burada durumu ortaya koyup öncelikle mali tabloları ciddi şekilde analiz etmek gerekir. Bu bilgiler olmadığı için somut bir şey söyleyemeyeceğim'' karşılığını verdi. 
     ''Türkiye Avrupa'ya mı Asya tarafına mı bakmalı '' sorusu üzerine Muhammed, Malezya'da Doğuya bakma şeklinde bir politikaları olduğunu, Batıya bakmayı da ihmal etmediklerini belirterek, Türkiye'nin her iki taraftan faydalanması gerektiğini söyledi. 
     Muhammed, AK Parti hükümetini ve son 2 yılki performansını nasıl değerlendirdiğinin sorulması üzerine, mevcut hükümetin 2 yıldan fazladır yönetimde bulunduğunu, ekonomi ve mali konulardaki sorunları anladığını belirterek, bunlara yönelik çözümler geliştirildiğini ve uygulamalar yapıldığını söyledi. 
     
     PETRONAS'IN İLGİSİ... 
     Petronas'ın Tüpraş ve Petkim'e olan ilgisinin halen devam edip etmediği yönündeki bir soruya da Mahattir Muhammed, Petronas'ın sadece Türkiye'de değil tüm dünyada yaklaşık 36 ülkede yatırımları bulunduğunu kaydetti. 
     Muhammed, ''Dünyanın gidişatını nasıl yorumluyorsunuz Fakir-zengin, Doğu-Batı, İslam-Hıristiyan çerçevesinde dünya nasıl görünüyor '' şeklindeki bir soruya da, başlarda tek kutuplu dünyanın olumlu gelişmelere sebep olabileceğini, Doğu-Batı çatışması başta olmak üzere herhangi bir çatışmaya sebep olmayacağının düşünüldüğünü, ancak daha sonra bunun bu şekilde gerçekleşmediğinin görüldüğünü söyledi. 
     Muhammed, ''Uluslararası hukuku ihmal etmeye kadar varacak seviyelerde bu tek kutubun kendi çıkarlarını gözettiğini, fakir ülkeleri çoğunlukla ihmal ettiğini gördük. Bununla bağlantılı olarak Dünya Ticaret Örgütü'nün konuştuğu meseleler fakir ülkelerin problemlerini gündeme getirmekten çok uzak'' dedi. 
     Asya'daki terör saldırıları ve bu bağlamda Endonezya'da gerçekleşen terör saldırılarına ilişkin bir soru üzerine de Muhammed, bütün problemin Filistin meselesine dayandığını, İsrail devletinin kuruluşu aşamasında Filistin halkı ve bölgenin topraklarından edilerek İsrail'in kurulduğunu ifade etti. 
     
</TEXT>
</DOC>
