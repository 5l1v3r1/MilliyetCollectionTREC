<DOC>
<DOCNO> 266660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur26.html </URL>
<DATE> 2004/08/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
TEDAŞ'ta sürgün iddiası... 
</HEADLINE>
<TEXT>

     Enerji, Sanayi ve Maden Kamu Emekçileri Sendikası ESM İzmir Şube Başkanı Alim Murathan, TEDAŞ Menemen Müessese Müdürlüğü'nde şef olarak çalışan Sait Özkan'ın, görevden alındığını ve Şırnak'a gönderildiğini belirterek, bununla ilgili İdare Mahkemesi'nde dava açacaklarını bildirdi. 
     Murathan, konuyla ilgili düzenlediği basın toplantısında, 3 Kasım seçimleri öncesi Ağrı'dan AK Parti milletvekili aday adayı olan Abdullah Atalay'ın, hükümet tarafından İzmir Elektrik Dağıtım Müessesesi Müdürlüğü'ne atandığını ve ''usulsüz kadrolaşmaya gittiğini'' iddia etti. 
     Atalay'ın, göreve geldikten sonra işçi statüsünde olan bir kişiyi, işletme sorumlusu olarak atandığını bildiren Murathan, aynı işyerinde şef olarak görev yapan işyeri temsilcisi Sait Özkan'ın, ''işçi statüsündeki bir kişinin memurların başına ita amiri olarak atanmasının, başta Anayasa olmak üzere Devlet Memurları Kanunu'na aykırı olduğunu'' söyleyerek itiraz ettiğini kaydetti. Murathan, sözlerini şöyle sürdürdü 
     ''Bunun üzerine Özkan önce Aliağa'ya, daha sonra da Şırnak'a sürgün edilmiştir. Sayın Atalay bununla da yetinmeyip yine TEDAŞ'ta çalışan Özkan'ın eşini de Foça'ya görevlendirmiştir. Sait Özkan'ın atamasında hiçbir gerekçe gösterilmemiştir. Bu sürgün, aynı zamanda bir sendikal hakkın da ihlalidir. Bu hukuk dışı uygulamayı yapanlardan tazminat talep ederek hukuk önünde hesap soracağız. Ayrıca yürütmenin durdurulması için İzmir İdare Mahkemesi'nde dava açacağız.'' TEDAŞ İzmir Müessese Müdürü Abdullah Atalay, AA muhabirine yaptığı açıklamada, söz konusu tayinde kasıt olmadığını belirterek, şunları söyledi 
     ''Tayin ile ilgili konu, tamamen bürokratik, ihtiyaçların ortaya çıkışıyla ilgili bir personel transferi olarak olmuştur. Kasıtlı olarak yapılan bir işlem değildir. Görülen lüzum ve ihtiyaç üzerine bir tayin şeklinde olmuştur. Kadrolaşmaya yönelik iddialar da söz konusu çevreler tarafından ortaya atılmıştır. Kasti bir şey olamaz.'' 
     
</TEXT>
</DOC>
