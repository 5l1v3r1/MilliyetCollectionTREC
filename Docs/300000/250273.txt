<DOC>
<DOCNO> 250273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy25.html </URL>
<DATE> 2004/06/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AKPli Uzunkaya Arabamı 5 dakika park edemeyecek miyim 
</HEADLINE>
<TEXT>

     TBMM Plan ve Bütçe Komisyonu'nda Belediyeler Kanunu Tasarısı'nın görüşülmesi sırasında İçişleri Bakanı Abdülkadir Aksu ile AK Parti Samsun Milletvekili Musa Uzunkaya arasında ilginç bir diyalog geçti. 
     Musa Uzunkaya, belediye başkanlarının yetkilerine ilişkin madde görüşülürken, şehiriçi trafikte ve şehirlerarası yollarda trafik görevlilerinin tutumundan yakındı. 
     Ankara'nın Mithatpaşa Caddesi üzerinde dün zorunlu bir işi nedeniyle ''uygun bir yere'' 5 dakikalığına arabasını park ettiğini, geri döndüğünde ise arabasının çekilmiş olduğunu anlatan Uzunkaya, ''5 dakikada nasıl yüklediler ve çektiler, onlara ödül vermek lazım. Milletvekilleri olarak ciddi bir takipteyiz trafik açısından'' diye konuştu. 
     İçişleri Bakanı Aksu, trafik görevlilerinin, il trafik komisyonlarının kararını uyguladıklarını belirtirken, Uzunkaya'nın, ''kastın dışında başka bir amaçla çekilmez'' demesi üzerine, Aksu, ''Yasa çıkaralım, size ayrıcılık tanıyalım...'' diye karşılık verirken, Uzunkaya, ''Öyle bir şeyi istemem. Milletvekili olarak milletin görevini yapıyoruz. Stres altında millete nasıl hizmet edeceğiz '' diye konuştu. 
     AK Parti Bursa Milletvekili ve Komisyon Başkanvekili Altan Karapaşaoğlu ise 5 bin kadrosu olan TBMM'de 550 şoför kadrosu ihdas edilmediğini belirtti. Geçen dönem 5 milletvekilinin trafik kazasında yaşamını yitirdiğini, kendisi dahil pek çok milletvekilinin de kazalarda yaralandığını anımsatan Karapaşaoğlu, bu sorunun çözülmesi gerektiğini dile getirdi. 
     İçişleri Bakanı Aksu ise bunun Meclis'in yetki alanındaki bir konu olduğunu belirtti. 

     
</TEXT>
</DOC>
