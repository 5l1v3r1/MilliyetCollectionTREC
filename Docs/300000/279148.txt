<DOC>
<DOCNO> 279148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy19.html </URL>
<DATE> 2004/10/11/ </DATE>
<TIME> 17.46 </TIME>
<AUTHOR>  </AUTHOR>
<HEADLINE>
Sedat Peker'in avukatı ''müvekkilim kaçmıyordu'' dedi 
</HEADLINE>
<TEXT>

     Sedat Peker'in avukatlarından Mehmet Doğurga, müvekkilinin kaçmadığını ve gizlenmediğini öne sürerek, belindeki rahatsızlığı nedeniyle bir süre kısmen tedavi gördüğünü açıkladı. 
     Peker'in, ağabeyi Atilla Peker ve Hüseyin Nalbantoğlu ile tutuklanarak cezaevine gönderilmesinin ardından avukatlarından Mehmet Doğurga da adliye binası girişinde basın mensuplarına açıklama yaptı. 
     Avukat Doğurga, Peker'in, hakkında gıyabi tutuklama kararı çıkarılmasının ardından kaçmadığını ve gizlenmediğini öne sürerek, belindeki rahatsızlığı nedeniyle özel doktoruna muayene olup, kısmen tedavisi yapıldıktan sonra gelip savcılığa teslim olduğunu belirtti. 
     Peker'in polislerce kapıda gözaltına alınmasının hukuki olmadığını savunan avukat Doğurga, müvekkilinin soruşturmayı yürüten Cumhuriyet Savcısı'nı bizzat arayarak gelip teslim olmak istediğini söylediğini iddia etti. 
     Bu arada Sedat Peker, normal uygulamanın dışında doktor kontrolü için Adli Tabipliğe ön bahçeden alındı. Sağlık kontrolünün ardından Peker, usul gereği adliye polisi tarafından mahkemeye çıkarıldı. 
     Peker'in doktor kontrolü sırasında Organize Suçlar Şube Müdürlüğü ekipleri kapıda beklerken, Çevik Kuvvet Şube Müdürlüğü'ne bağlı birimler, Peker'in tabiplikten çıkışı sırasında çevresinde güvenlik çemberi oluşturdu. 
     
</TEXT>
</DOC>
