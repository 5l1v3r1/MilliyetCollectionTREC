<DOC>
<DOCNO> 275898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko10.html </URL>
<DATE> 2004/09/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tüzmen 500 işadamıyla İran'a gidiyor... 
</HEADLINE>
<TEXT>

     Devlet Bakanı Kürşad Tüzmen, 500 işadamıyla birlikte bugün İran'a gidiyor. 
     Devlet Bakanı Tüzmen, konuyla ilgili yaptığı açıklamada, Uluslararası Tahran Sanayi Fuarı'nın açılışına katılmak için İran'a gideceğini bildirdi. 
     Tüzmen, 30 ülkeden firmaların bulunduğu fuara, Türkiye'den sanayi ve makine sektörünün önde gelen 220 firmasının da katılacağını vurgularken, ''bu fuarda, İranlı tüketicilerin beğenisine sunulacak ürünlerimizin kalite ve teknolojilerinin iki ülke arasındaki ticareti arttırmakla kalmayıp, aynı zamanda ortak yatırım konusunda işbirliği imkanlarının geliştirilmesine de katkı sağlayacağını düşünüyorum'' dedi. 
     Komşu ve Çevre Ülkeler Stratejisi çerçevesinde İran'a özel önem ve öncelik verdiklerini, kısa sürede ikili ilişkilerin önünü açacak tüm temel anlaşmaları kısa zamanda imzaladıklarını ifade eden Tüzmen, şöyle dedi 
     ''Başta kara ulaştırma sektörü olmak üzere, ilişkilerimizin önünü tıkayan konuların aşılmasında önemli mesafeler kaydetmiş bulunuyoruz. Kara, demiryolu ve havayolu taşımacılığı alanında kapsamlı bir işbirliği tesis ederek ticari ilişkilerimizin önünü de açtık. 
     Geçtiğimiz yıl İran ile ticaret hacmimiz yaklaşık yüzde 91 oranında artarak en üst düzeye ulaşmıştır. Bu olumlu gelişme bu yıl da devam etmektedir. Yılın 8 ayında İran'a yönelik ihracatımız yüzde 48 oranında artmış ve 448 milyon dolara ulaşmıştır. Hedefimiz önümüzdeki yıl ikili ticaret hacmimizi 4.5 milyar dolara çıkarmaktır. Orta vadeli hedefimiz ise 10 milyar dolar seviyesine ulaşmaktır.'' Bakan Tüzmen, İran'ın doğalgazının Türkiye üzerinden Avrupa'ya taşınması projesini de, önümüzdeki yıllarda üzerinde yoğunlaşmaları gereken önemli enerji projelerinden biri olarak değerlendirdiklerini kaydetti. 
     
</TEXT>
</DOC>
