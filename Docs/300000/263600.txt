<DOC>
<DOCNO> 263600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo09.html </URL>
<DATE> 2004/08/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngiliz gazetesinden Atina'daki tesislerde güvenlik açığı olduğu iddiası 
</HEADLINE>
<TEXT>

     İngiltere'de yayımlanan Sunday Mirror gazetesi, bir muhabirinin, Atina Olimpiyat Stadı'nda ciddi güvenlik açıkları tespit ettiğini ileri sürdü. 
     Sunday Mirror'ın haberinde, bir muhabirin, açılış töreninin yapıldığı cuma gününe dek oyunların düzenlendiği tesislere serbestçe girip çıkabildiği ve güvenlik aramasında üzerindeki üç sahte bombanın tespit edilmediği iddia edildi. 
     Muhabirin bu sahte bombaları 10 gün önce tesislere yerleştirdiğini ve bugüne kadar bombaların yerinin tespit edilmediği yazılan haberde, ''Muhabirimiz, tesislere aranmadan araç ve çanta sokulabileceğini ve bomba tarayıcılarının kullanım dışı olduğunu göstermiştir'' denildi. 
     Haberde, ''Güvenlik önlemleri o kadar kötü ki, muhabirimiz Robert Bin Ladin adını taşıyan pasaportla tesislere girdi'' ifadesi yer aldı. 
     
     YUNANİSTAN'DAN TEPKİ 

     Yunanistan Kamu Düzeni Bakanı Yorgo Vulgarakis, Sunday Mirror'ın bu iddiasına tepki gösterdi. Vulgarakis, basına yaptığı açıklamada, bu tür haberlerin ''gazeteciliğe ve tarafsız haberciliğe hakaret olduğunu'' söyledi. 
     Yunan Bakan, ''İngiliz gazeteciye fazla polisiye roman okumamasını tavsiye ederim'' dedi. 
     Yunanistan Kamu Düzeni Bakanlığı açıklamasında da Olimpiyat Stadı'nda dikkatle denetim yapıldığı ve tüm tesislerin güvenli olduğu belirtildi. 
     
</TEXT>
</DOC>
