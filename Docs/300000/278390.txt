<DOC>
<DOCNO> 278390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko35.html </URL>
<DATE> 2004/10/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Türkiye, e-devlet uygulamalarında oldukça iyi mesafe katetti" 
</HEADLINE>
<TEXT>

     Başbakanlık Müsteşarı Ömer Dinçer, Türkiye'nin e-devlet uygulamalarında oldukça iyi mesafe katettiğini, birçok ülkeden daha iyi durumda olduğunu söyledi. 
     Ekonomik İşbirliği ve Kalkınma Teşkilatı'nın OECD her yıl bir üye ülkede gerçekleştirdiği ve bu yıl Türkiye'nin ev sahipliğinde İstanbul'da başlayan ''Hükümet Merkezleri Yüksek Düzeyli Memurlar Toplantısı'' sona erdi. 
     Toplantıya ilişkin AA muhabirinin sorularını yanıtlayan Ömer Dinçer, toplantının çok başarılı geçtiğini söyledi. 
     Ağırlıklı konunun e-devlet uygulamaları olduğunu ifade eden Dinçer ''E-devlet uygulamalarını tartışırken ağırlıklı olarak teknolojik meseleler üzerinde durmadık. E-devlet uygulamalarının oluşumunu rahatlatacak, kamu yönetiminin altyapısı, yeni teknolojileri kullanmanın kamu yönetiminde nasıl etkili olduğu konusu üzerinde duruldu'' dedi. 
     Hükümetlerin vatandaşlara yakın olmak istediğini, iktidarda kalmalarının yegane rolünün vatandaşın desteğini almaktan geçtiğini belirten Dinçer, ''Bu yüzden bilgi ve iletişim teknolojilerine çok ihtiyaçları var. Vatandaşlar da hükümetlerin, yönetimlerin yaptığı çalışmalarda ve verdiği kararlarda söz sahibi olmak istiyorlar. Bilgi ve iletişim teknolojilerine çok ihtiyacımız var. Bunların modelleri üzerinde durduk'' diye konuştu. 
     Toplantıda değişik ülkelerin tecrübelerini gözden geçirdiklerini anlatan Dinçer, şunları kaydetti 
     ''Benim tespitim şu, Türkiye e-devlet uygulamalarında oldukça iyi mesafe katetmiş görünüyor. Yalnız ağırlıklı olarak biz e-organizasyon uygulamalarını başarmış görünüyoruz. E-organizasyon uygulamalarından e-devlet uygulamasına geçmek için çok ciddi bir koordinasyona ve bütünleştirmeye ihtiyacımız var. 
     DPT'nin yaptığı çalışmalar da zaten bu doğrultuda, onları gözden geçirdik ve şuna da karar verdik OECD önümüzdeki yıl için bizim e-devlet uygulamalarının ne oranda etkin olduğunu ve ne kadar başardığımızı ortaya koymak üzere bir performans ölçümü yapacak. 
     Başka ülkelerle mukayese edeceğiz, ne durumda olduğumuzu göreceğiz. Ama benim gördüğüm şey bir çok ülkeden daha iyi durumdayız. Mesela İngiltere'den iyi durumdayız. Fransa ile benzer durumdayız.'' Ömer Dinçer, toplantıda ayrıca, devlette şeffaflık, karar modelinin açık hale getirilmesi gibi konuları tartıştıklarını, yönetişimin hükümet merkezleri üzerinde ne gibi etkileri olacağı üzerinde durduklarını anlattı. 
     Başbakanlık Müsteşarı Ömer Dinçer'in başkanlığında Sepetçiler Kasrı'nda 2 gün süren toplantının bu yılki ana konusu ''Karar alma süreçlerinde yeni teknolojilerin kullanımı Bilgi, İletişim ve Organizasyon Üzerindeki Etkileri'' olarak belirlenmişti. 
     OECD'ye üye ülkelerden 25 başbakanlık müsteşarı ve Avrupa Komisyonu'ndan temsilcinin katıldığı toplantının bugünkü bölümünde, önümüzdeki yıl Portekiz'de gerçekleştirilecek toplantının ''Bilgi toplumunda yönetişim'' konulu ana gündem maddesi de ele alındı. 
     
</TEXT>
</DOC>
