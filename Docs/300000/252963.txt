<DOC>
<DOCNO> 252963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun07.html </URL>
<DATE> 2004/07/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
BBC Televizyon haberciliğinde 50. yılını kutluyor 
</HEADLINE>
<TEXT>

     Dilek Kocabaş bildiriyor 

Ünlü İngiliz yayın kuruluşu BBC, televizyon haberciliği alanında 50. yılını kutluyor. 
     50 yıl önce ilk televizyon haber bültenini yayınlayan BBC, 1954'ün 5 Temmuz akşamı 19.30'da bültene, dönemin ünlü spikeri Richard Baker'ın sesinden ''Önce özetleri sunuyoruz'' cümlesiyle başlamıştı. 
     Daha sonra spiker John Snagge'nin sesiyle sunulan Çin Hindi'ndeki barış görüşmeleri ve Fransa'nın Tunus'ta almayı düşündüğü güvenlik önlemleri haberleriyle devam eden bülten, 22 dakika sürmüştü. 
     BBC'nin TV haberciliğindeki 50. yılı dolayısıyla düzenlenen kutlamalar çerçevesinde, kurum tarihi boyunca görev yapan bütün haber spikerlerinin davet edildiği, gün boyunca da BBC habercilik tarihine ilişkin çeşitli programlar ve belgeseller yayınlanacağı bildiriliyor. 
     İlk TV haber bülteni, daha çok ''fotoğraflarla'' sunulan bir radyo bültenine benzetilen BBC'nin, ilk spikerin canlı olarak TV ekranında göründüğü bülten yayınını ise 1955 yılında başlattığı hatırlatılıyor. 
     Halen dünyanın en büyük haber organizasyonlarından biri olan BBC'de 2 bin gazeteci çalışıyor. BBC'nin uluslararası haber yayını yapan BBC World, BBC News Online, dijital bir kanal olan ve 1997 yılında faaliyete geçirilen BBC News 24 adlı üç ayrı kanalı da bulunuyor. 
     
</TEXT>
</DOC>
