<DOC>
<DOCNO> 253046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy18.html </URL>
<DATE> 2004/07/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ağrı milletvekilinden kendisini Doğubeyazıt'a götürmeyen 3 bakana sitem 
</HEADLINE>
<TEXT>

     CHP Grup Başkanvekili Haluk Koç, Ağrı'da meydana gelen depremin, yoksul ve mağdur olan bölge insanına bir darbe daha vurduğunu belirterek, ''Bölgede zaten sosyal ve ekonomik deprem yaşayan vatandaşlara gerekli ilgi gösterilmelidir''dedi. 
     Koç, CHP Ağrı Milletvekili Naci Aslan'la birlikte TBMM'de düzenlediği basın toplantısında, depremin ardından 3 bakan ve 4 AK Parti'li milletvekilinin özel uçakla bölgeye gittiğini ve CHP Ağrı milletvekili Naci Aslan'a haber verilmediğini söyledi. Koç, ''Anlaşılan bölge AKP denetiminde ve AKP'nin himmetiyle gelecek yardımı bekliyor. İlin milletvekili muhalefet partisine mensup olduğu için böyle bir günde dahi dışlanabiliyor''dedi. 
     Doğudaki her bölgenin Doğubayazıt'ın şartlarında olduğunu ve bölgede 4 milyon konutun denetim dışı yapıldığını ifade eden Haluk Koç, ''5.0'da 18 vatandaşımızı kaybettik. 5.7 olsaydı 180 kişi mi ölecekti. Bu durum artık kader olmaktan çıkmalıdır'' dedi. 
     Daha sonra söz alan CHP Ağrı Milletvekili Naci Aslan, 54 yıldır Ağrı'da yaşayan ve bölgenin sorunlarını bilen bir insan olarak, 3 bakanın Ağrı'ya gidişleri sırasında kendisini aramamalarını siyaseten ve etik olarak kabul etmenin mümkün olmadığını söyledi. ''Bu üç bakanı şiddetle kınıyorum'' diyen Aslan, ''Belki de ihale verdikleri milletvekillerinin tuttuğu uçakla gittikleri için beni çağırmadılar. 3-5 ihalede bana verseydiniz ben de uçak kaldırırdım. Ama sizin gibi gitmez en az 50 kişilik uçak kaldırırdım'' dedi. 
     Aslan, yapılan yardımların yeterli olmadığını ve bölgede acilen 500 çadıra ihtiyaç duyulduğunu belirterek, sözlerini, ''Bölgede etnik bir parti ve bazı nedenlerle CHP'ye karşı bir soğuma vardı. Ama özellikle genel başkanımızın yeniden güvenoyu almasından sonra daha da güçlendik ve bölgede ağırlığımız artacak'' diye konuştu. 
     
</TEXT>
</DOC>
