<DOC>
<DOCNO> 297407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/axgun01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM locasında sloganlı eylem 
</HEADLINE>
<TEXT>


3 genç, Genel Kurul'un dinleyici locasında slogan attı. Müdahale eden polis, pankart açmalarına fırsat vermeden eylemcileri kargatulumba salondan çıkardı 

ANKARA Milliyet 

TBMM'deki sıkı güvenlik önlemleri ikinci kez delindi. 3 genç, "israf" sempozyumu nedeniyle gevşetilen güvenlik duvarını aşarak girdikleri TBMM Genel Kurulu'nun dinleyici locasında eylem yaptı. 1996'da paralı eğitime karşı gençlerin pankartlı eylemini önleyemeyen polis, bu kez pankart açılmasını önledi. 
Ceza ve Güvenlik Tedbirlerinin İnfazı Yasa Tasarısı'nı görüşen TBMM Genel Kurulu çalışmalarına, 15.50'de 10 dakika ara verdiği sırada izleyici sıralarındaki biri kadın 3 kişi, "Yaşasın demokratik Cumhuriyet, yaşasın halkların kardeşliği" sloganı atıp pankart açma girişiminde bulundu. Polis, Iğdırlı H.K. 17 , Ankaralı Barış Başak 25 ve Bitlisli Hasret Tusun'un 20 , ellerindeki pankartı açmasına engel oldu. Polis eylemcileri kargatulumba salondan çıkardı. 

'Kabanlarına sakladılar' 
TBMM Güvenlikten Sorumlu İdare Amiri Burhan Kılıç, üzerinde "Barış İçin Gençlik Girişimi" imzası yer alan "Avrupa Ulusundanım, Türkiye Ulusundanım, Türk'üm, Laz'ım, Çerkez'im, Demokratik Çözüm İçin Çift Taraflı Ateşkes İstiyorum" yazılı pankartı açmayı başaramayan gençlerin, pankartı kabanlarının kapüşonlarına sararak Meclis'e soktuklarını kaydetti. 
Eylemcilerden 2'si dinleyici locasında, biri de İç Hizmetler Müdürlüğü Odası'nda sorgulanarak tutanak tutuldu. AKP milletvekilleri Şeracettin Karayağız ile Nezir Nasıroğlu'un, gençlerin bulunduğu odaya girmesine polis izin vermedi. 
2 saat süren sorgulamanın ardından eylemciler, Ankara Emniyet Müdürlüğü Güvenlik Şubesi'ne götürülürken arbede yaşandı. Polis, eylemcilerden 2'sini koyduğu arabanın erken ayrılması nedeniyle üçüncüsü için bir süre araç bekledi. Meclis bahçesinde bir süre yürütülen eylemci, "Yaşasın Türk - Kürt Halklarının Kardeşliği" sloganını attı. 

96'da pankart açılmıştı 

26 Şubat 1996'da Meclis Genel Kurulu'nda pankart açan 8 üniversiteli, Toplantı ve Gösteri Yürüyüşleri Yasası'na muhalefetten ceza almıştı. Kararı bozan Yargıtay 8. Ceza Dairesi, eylemi "demokratik bir tepkinin dile getirilmesi" olarak yorumlayarak öğrencilere uygulanacak tek müeyyidenin, salondan çıkarılmaları olduğunu belirtmişti. Öğrenciler bu davadan beraat etmişti. 


</TEXT>
</DOC>
