<DOC>
<DOCNO> 264281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/siyaset/siy01.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, 'ayrılanların' kararg hını bastı 
</HEADLINE>
<TEXT>


PKK, ayrı bir örgüt kuran Osman Öcalan ve arkadaşlarının kaldığı evi bastı. Osman Öcalan'ın grubu, "PKK'yı, benden olmayanın hakkı ölümdür zihniyeti yönetiyor' dedi 

İHSAN DÖRTKARDEŞ DHA 


PKK, tam 20 yıl sonra ayrı bir örgüt kuran Osman Öcalan ve arkadaşlarını hedef aldı. PKK KONGRA - GEL'den koparak "Yurtsever Demokratik Partisi"ni PWD kurduğunu açıklayan kardeş Öcalan'a bağlı teröristlerin kaldığı eve, eski örgüt arkadaşları baskın düzenledi. Saldırı sırasında Osman Öcalan'ın evde olup olmadığı konusunda açıklama yapılmadı. 

"Demokratları katlediyorlar" 
Kürt internet sitesi "Welatparez"de Osman Öcalan'a bağlı PWD'nin yaptığı basın açıklaması yayımlandı. Açıklamada, Musul'daki Nebi Yunus semtinde PWD'nin kuruluş çalışmalarına katılan eski PKK'lıların kaldığı eve PKK'ya bağlı 5 kişilik grubun 14 Ağustos'ta baskın düzenlediği belirtildi. Açıklamaya göre, olaya müdahale eden Irak güvenlik güçleri PKK'lı bir kişiyi yaralı ele geçirirken, saldırıda kullanılan ve tahrip edilen bir otomobile de el konuldu. 
Osman Öcalan'ın grubu, "PKK KONGRA - GEL'in bu saldırısı için bir incelemeye ihtiyaç olmadığını" belirterek, açıklamasında şu ifadeleri kullandı "Benden olmayanın hakkı ölümdür, zihniyetinin yönettiği Kongra - Gel yönetimi demokrasi ve özgürlük kavramlarının arkasına sığınarak yurtsever demokrat insanları katletmeye devam edeceğe benziyor. 'Savaştırmayacaksak boşuna mı besliyoruz' diyen KONGRA - GEL yönetim zihniyeti, bunları yurtsever demokratlara saldırtarak boşa beslemediğini kanıtlamaya çalışıyor." 
PWD açıklamasında, "kendisi gibi düşünmeyen herkesi yok etmeyi temel ilke edinmiş bir anlayışın şiddet kullanarak tüm alternatifleri yok edip kendisini tek seçenek haline getirmek istediği" belirtildi. Açıklamada, PKK içindeki silahlı gruplara "emirlere uymama" çağrısı da yapıldı. 

Apo 'Kürt'ü satıyor' 
Terörist Abdullah Öcalan, İmralı Cezaevi'nden avukatları aracılığıyla verdiği mesajlarda kardeşine ve yeni parti girişimine şu ifadelerle tepki gösterdi "Talabani'ye, İran'a, ABD'ye sığınarak, kadın kaçırarak liderlik yapamazsın. Seninki koltuğu satmak. Seni bir çorba ile alıp eşek gibi kullanırlar. ABD, şimdi de kardeşimin eliyle beni bitirmek istiyor. Osman'ın yaptığı, Kürtü, Ortadoğu'yu ABD'ye satmaktır." 

ABD destekçisi bir oluşum 

Osman Öcalan liderliğindeki "Demokratik Barış İnisiyatifi", 2 - 5 Ağustos günleri arasında yaptığı konferansta partileşme kararı aldı. PWD'nin kuruluşu, bölünmeden önceki PKK'nın önde gelen isimlerinden Kani Yılmaz, Nizamettin Taş, Halil Ataç, Hıdır Yalçın ve Şehnaz Altun'un da aralarında bulunduğu 40 kişinin imzasını taşıyan bildiriyle duyuruldu. PWD deklarasyonunda, "ABD'nin Irak'a müdahalesinin Kürt hareketinin gelişimi ve sorunun özgür birlik temelinde çözümü için tarihi fırsatlar sunduğu", "ABD müdahalesinin çözüm olanaklarını artırdığı için desteklenmesi gerektiği", "Büyük Ortadoğu Projesi'nin bölgedeki çağdışılığı aşma sürecini hızlandıracağı" vurgulandı. "PKK" ve "KONGRA - GEL" isimlerinin demokrasiyi çağrıştırmadığı belirtilen bildiride, bir kadın militanla evlendiği için suçlanan Osman Öcalan liderliğindeki PWD'nin üyelerine "yaşamsal tercihleri için seçme hakkı verileceği"nin altı çizildi. 

ANALİZ 
PKK üç parça 

NAMIK DURUKAN Ankara 

Abdullah Öcalan'ın yakalanmasından bu yana geçen sürede PKK KONGRA - GEL'de yaşanan bölünme, örgüt içinde üç grup ortaya çıkardı. 
Örgütten ilk ayrılmalar, Öcalan'ın Türkiye'ye getirilirken uçakta "Annem de Türk. Size yardımcı olacağım" sözlerini de içeren açıklamaları ve yargılanması sırasında yaptığı savunmanın hemen ardından oldu. Öcalan'ı "teslimiyetçilik"le suçlayarak örgütten ayrılan ilk grup, Avrupa'da PKK'ya alternatif olmaya çalıştı, ancak ciddi bir varlık gösteremedi. 

İmralı'dan yönetemedi 
Öcalan'ın İmralı'dan verdiği talimatlarla örgütü yöneten Başkanlık Konseyi içinde de yöntem konusunda anlaşmazlık yaşandı. Osman Öcalan ve arkadaşları, PKK'nın, Kürt sorununun çözümü için yakalanan fırsatı değerlendiremediği, Kürt demokratik siyasetine yeni bir imajla giriş yapılması gerektiği düşüncesini ortaya attılar. Grup misyonu tamamlandığı için silahlı güçlerin dağıtılması, Abdullah Öcalan'ın görüşlerine sadece "sembolik lider" olarak başvurulması düşüncesini yüksek sesle dile getirdi. 

Kardeş Öcalan'a tasfiye 
Bu çıkışın karşısında yer alarak "muhafazak r grup" olarak öne çıkan ve örgütü denetimi altında tutan mevcut yönetim ise, Osman Öcalan ve grubunu "örgütü ABD'nin denetimi altına sokmayı ve tasfiye etmeyi planlamak ve reformist bir politika izlemek"le suçladı. Abdullah Öcalan'ın da desteğini alan Cemil Bayık, Rıza Altun, Duran Kalkan ve Murat Karayılan, Osman Öcalan ve grubunu tasfiye etti. 
PKK içinde hareket alanı kalmayan Osman Öcalan da, Kuzey Irak'ta KYB Lideri Celal Talabani ve ABD'nin desteğiyle PKK KONGRA - GEL'e alternatif olarak PWD'yi kurdu. 
PKK'yı K. Irak'tan çıkarmaya yönelmediği için Türkiye'yi rahatsız eden ABD'nin "Örgütü PWD gibi oluşumlarla bölerek etkisiz hale getirmeyi planladığı" yorumları da dile getirildi. 

El Yaver Biraz anlayış gösterin 

ANKARA Milliyet 

Irak Devlet Başkanı Gazi El Yaver, PKK KONGRA - GEL'i ülkelerinde barındırmayacaklarını, ancak Irak güvenlik güçlerinin oluşturulmasının zaman alacağı gerekçesiyle "biraz anlayış" beklediklerini söyledi.Temaslarının ardından dün basın toplantısı düzenleyen El Yaver, Türkiye'den Irak'a ikinci sınır kapısı açılmasına ilişkin çalışmaların sürdürüldüğünü, Türkiye'nin Musul Başkonsolosluğu'nun da yakında yeniden faaliyete geçeceğini söyledi. Soru üzerine, Kerkük'ün tüm Iraklıların ortak kenti olduğunu vurgulayan El Yaver, Kerkük'e ilişkin Irak dışından uyarıları "içişlerine müdahale" olarak algılamadıklarını belirtti. 



</TEXT>
</DOC>
