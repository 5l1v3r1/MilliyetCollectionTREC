<DOC>
<DOCNO> 272646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko20.html </URL>
<DATE> 2004/09/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Unakıtan Verimlilikle desteklenen büyüme, istihdama da yansıyacak 
</HEADLINE>
<TEXT>

     Maliye Bakanı Kemal Unakıtan, verimlilik artışıyla desteklenen büyüme rakamlarının, aşama aşama istihdama da yansıyacağını bildirdi. 
     Unakıtan, ''mevcut politikaları tutarlılıkla sürdürdüğümüz takdirde, önümüzdeki aylardan itibaren işsizlik oranlarında da iyileşmenin başlayacağı kesindir'' dedi. 
     Unakıtan bu arada, borç stokunun milli gelire oranının 2004 yılı sonunda yüzde 10.9'a indirilmesi hedeflenmişken, bunun yüzde 8.5 olarak gerçekleşmesinin beklendiğini açıkladı. 
     Maliye Bakanı Unakıtan, düzenlediği basın toplantısında, 8 aylık bütçe sonuçları ile ekonomideki gelişmeleri değerlendirdi. 
     Unakıtan, hükümetin enflasyonu düşürmeyi, borç stokunu azaltmayı, makul ve sürdürülebilir büyümeyi, gelir dağılımını düzeltmeyi, yüksek faize dayalı yapının sona erdirilmesini, devletin asli görevlerine çekilmesini ve Türkiye'nin AB'ne tam üyeliği asgari hedefler olarak belirlediğini kaydetti. 
     Bu hedeflere ulaşmak üzere, hükümet tarafından ortaya konulan programın ana hatlarını tekrarlayan Maliye Bakanı, bunlardan bazılarını, siyasi, ekonomik ve sosyal istikrara dayalı 'geleceğe güven ortamı, güçlü ve sıkı maliye politikası ve dalgalı kur rejimi' olarak sıraladı. 
     
     ENFLASYON 
     Aralık 2002'de yüzde 30.8 olan enflasyonun, uygulanan program sonucunda artık yüzde 10 seviyelerine gerilediğini hatırlatan Unakıtan, Ağustos'daki yüzde 10.8'lik çekirdek enflasyonun da, düşen enflasyon trendleriyle uyumlu olduğunu vurguladı. 
     Yıllık enflasyon hedefinin yüzde 12 olduğunun altını çizen Maliye Bakanı, bu hedefin altında bir gerçekleşme olacağına inandığını belirtti. 
     
     BÜYÜMEYE ÖZEL SEKTÖRÜN KATKISI 
     Son iki yılda yüksek büyüme hızlarına ulaşıldığına işaret eden Unakıtan, büyümenin yüksekliği kadar, sürdürülebilirliğine de önem verdiklerini söyledi. 
     2004 yılının ilk yarısında hedefin oldukça üzerinde bir büyüme rakamı yakalandığını kaydeden Unakıtan, 2005 yılında da yüzde 5'lik hedef konduğunu, ancak bunun illa yüzde 5 olacak manasına gelmediğini, ekonomik gelişmelere pararlel bunun yüzde 5'in üzerine çıkabileceğini ifade etti. 
     Uygulanan programın toplumda yarattığı güven hissi ve yatırım güdüsünün, yılın ilk yarısında büyümenin öngörüleninin oldukça üzerinde gerçekleşmesini beraberinde getirdiğini kaydeden Maliye Bakanı, ''Bu büyümenin kısmen ihracat, kısmen tüketim ama önemli ölçüde özel sektör yatırımlarından kaynaklanıyor olması, kalıcı büyümenin altyapısının temellerinin atılması bakımından önemlidir'' diye konuştu. 
     Unakıtan, ilk 6 aydaki özel sabit sermye oluşumundaki yüzde 65'lik artışın, yatırımcı ve girişimcilerin yakın gelecekteki fırsatları algıladığının en temel göstergesi olduğunu vurguladı. 
     
     İSTİHDAM 
     ''Verimlilik artışıyla desteklenen büyüme rakamları, aşama aşma istihdama da yansıyacaktır'' diyen Maliye Bakanı, belirli bir gecikmeyle dahi olsa, yeni iş olanakları yaratmayan büyüme ve yatırım artışının düşünülemeyeceğini belirtti. 
     Unakıtan, ''Yani burada şunu demek istiyorum, büyüme var ama işsizlik devam ediyor hayır. Çünkü bu büyüme artık yatırımlarla yapılan büyümedir, verimlilik de vardır bunun içerisinde. Belki önemli miktarda verimlilik önce geliyor ama muhakkak surette hem yatırım vardır hem de yatırımların daha fazla artmasına işarettir bu'' diye konuştu. 
     Kemal Unakıtan, mevcut politikaların tutarlılıkla sürdürülmesi durumunda, önümüzdeki aylardan itibaren işsizlik oranlarında da iyileşmenin başlayacağının kesin olduğunu belirtirken, şöyle devam etti 
     '' İşsizlik devam edecek bu mümkün değildir...Bu büyüme sağlanırsa, bu yatırım ortamı iyileştirilirse bu işsizlikte düşer. Onun için hiç kimsenin şüphesi olmasın ki hem büyüme olacak, hem işsizlik devam edecek bu mümkün değil...Ha bu periyodik olarak beklediğimizden biraz geç olabilir ama sonunda işsizliğin azalması kesindir.'' 
     
     BORÇ STOKU 
     Borç stokunu azaltmak amacıyla kamuda çok ciddi br tasarruf çabasına girildiğini kaydeden Unakıtan, bu sıkı maliye politikaları sonucunda 2001 yılında yüzde 16.5 olan bütçe açığının milli gelir içindeki payının 2002'de yüzde 14.6'ya, geçen yıl ise yüzde 11.3'e indirildiğini ifade etti. 
     Bu oranın 2004 yılının sonunda yüzde 10.9'a indirilmesi hedeflenmişken, hedefleri aşarak yüzde 8.5 olarak gerçekleşmesinin beklendiğini açıklayan Unakıtan, tutarlı politikalar uygulandıkça, sıkı maliye politikaları devam ettikçe ve güçlü faiz dışı fazla verilmesine yönelik kararlılık sürdürüldükçe, nominal ve reel failerdeki düşme trendinin rtarak devam edeceğini vurguladı. 
     Maliye Bakanı, 2005'te de bu düşüşlerin devam edeceğini, ancak fazla sevinilmemesi gerektiğini, bu oranın batı ülkelerinde yüzde 3 olduğunu kaydetti ve ''Demek ki bizim hedefimiz yüzde 3'lere indirmek'' dedi. 
     Maliye Bakanı olarak, hiç bütçe açığı görmeyen bir bakan olduğunda kendini mutlu addedeceğini kaydeden Unakıtan, şöyle devam etti 
     ''O günleri de inşallah Allah gösterir ama bu disiplinle devam edersek. Allah gösterir göstermesine ama bu disipline devam edersen gösterir, yani mali disipline devam etmezsen başka şeyler gösterir.'' 
     
</TEXT>
</DOC>
