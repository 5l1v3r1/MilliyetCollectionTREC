<DOC>
<DOCNO> 260967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/ekonomi/eko04.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti'nin planlarını Denizbank da satacak 
</HEADLINE>
<TEXT>


Emeklilik şirketleri dağıtım kanallarını büyütüyor. 300 Garanti Bankası şubesi ve 140 satış elemanıyla müşterisine ulaşan Garanti Emeklilik'in Denizbank ile işbirliği yapacağı öğrenildi 

Ayfer Yıldız 

Bireysel emeklilik sektörü dünyada ağırlıklı olarak bankssurans banka kanalıyla sigorta satışı modeli ve bağımsız finansal danışmanlar aracılığı ile faaliyet gösteriyor. Türkiye'de de emeklilik şirketleri, dağıtım kanallarını büyütmek için grup bünyesi dışında bulunan bankalar ile de işbirliklerine başladı. 
Önümüzdeki günlerde Garanti Emeklilik'in planlarının satışı konusunda Denizbank ile anlaşma imzalaması bekleniyor. 300 Garanti Bankası şubesi ve 140 direkt satış elemanı ile müşterilerine ulaşan Garanti Emeklilik, böylece dağıtım kanalını büyütmüş olacak. 

Anadolu HSBC görüşmesi 
850 İş Bankası şubesinde, 425 acente ve 230 gelecek planlama uzmanı ile satış yapan Anadolu Hayat Emeklilik'in de HSBC ile görüştüğü öğrenildi. Ayrıca, Bank Europa'nın da sektördeki şirketlerle görüştüğü ifade ediliyor. 
350 Vakıfbank şubesi, 6 bölge müdürlüğü, 200 acente ve 250 direkt satış ekibi ile müşterilerine ulaşan Vakıf Emeklilik'in emeklilik planlarını Tekstilbank da pazarlıyor. Şirket ayrıca, TEB ile görüşmelerini sürdürüyor. 
Öte yandan Turkishbank, Türkiye genelinde 28 şube ve bine yakın bağımsız finansal danışman aracılığı ile faaliyet gösteren Commercial Union Hayat ve Emeklilik'in fonlarının satışına başladı. Commercial Union'un ana hissedarı İngiliz Aviva, dünya genelinde faaliyet gösterdiği ülkelerde ağırlıklı olarak bankalarla çalışıyor. Örneğin Aviva'nın İspanya'da 5 farklı banka ile anlaşması bulunuyor. Şirket, Türkiye'de de yönetim anlaşına uyabilecek bankalarla çalışmaya açık olduğunu dile getiriyor. 
Ziraat Bankası'nın 434 şubesi, 152 acente ile satış yapan Başak Emeklilik'in planlarını Anadolubank'ın 49 şubesi satıyor. Başak Emekliliğin ayrıca, 890 bireysel emeklilik satıcısının yanı sıra 72 kişilik bireysel pazarlama elemanı bulunuyor. 

İspanya'da banka ile satış oranı yüzde 72 Bireysel emeklilik sisteminin uygulandığı dünya örneklerinde bankalarla satışın giderek ağırlık kazandığı görülüyor. Örneğin, İspanya'da 1994 yılında yüzde 65 olan banka dağıtım kanalı oranı 2002 yılında yüzde 72'ye yükseldi. Bankalardan sonra acentelerle satışın ağırlıkta olduğu görülüyor. Yine İspanya'da 1994'te yüzde 17 oranındaki acente ile satış oranı 2002'de yüzde 14'e geriledi. Direkt satış elemanlarının satış oranı ise 1994'te yüzde 2 iken, 2002'de yüzde 4'e yükseldi. 
Almanya'da ise 1993 - 1998 yılları arasında banka ile satış yüzde 400'den fazla büyürken, acenteler ile satışta gerileme yaşandığı görülüyor. Brokerlar ile satış yüzde 90, direkt satış elemanları ile pazarlama yüzde 50 oranında yükseldi. 


</TEXT>
</DOC>
