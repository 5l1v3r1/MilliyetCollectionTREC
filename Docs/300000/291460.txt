<DOC>
<DOCNO> 291460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy10.html </URL>
<DATE> 2004/11/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan 'Yan gelelim yatalım' anlayışıyla bir yere varamayız 
</HEADLINE>
<TEXT>

     Başbakan Recep Tayyip Erdoğan, İslam ülkelerinin sahip olduğu fiziki ve beşeri kaynaklar ile kültürel ve manevi mirasının açtığı ufkun, küresel çözümler üretilebileceğini vaat ettiğini vurguladı. 
     Erdoğan, ''Ama biz bunun farkında değiliz, altyapı üstyapı çalışmalarımıza baktığımız zaman çok geri ama yeraltı kaynaklarımıza baktığımız zaman çok zengin. Onunla da maalesef artık 'bir şey yapmaya gerek yok, şöyle başımızı elimizle beraber kavuşturalım, yan gelelim yatalım' anlayışı ile bir yere varmamız mümkün değil'' dedi. 
     Erdoğan, İKT Ekonomi Konferansı kapsamında düzenlenen İş Forumu'nun açılışında yaptığı konuşmada, Birleşmiş Milletler Milenyum Kalkınma Hedefleri arasında yoksulluğun giderilmesinin altının özellikle çizildiğine dikkat çekti. 
     Yoksulluğun giderilmesinde, gelişmişlik düzeyleri çok farklı bir yelpaze sergileyen İslam ülkelerinin sıkı bir işbirliğine ihtiyacı olduğunu, bu durumun her açıdan aciliyetinin herkesin malumları olduğunu vurgulayan Erdoğan, şöyle devam etti 
     ''Unutmayalım ki çağımızda ekonomik ilişkiler siyasi ilişkilerden, özgürlüklerden bağımsız değildir ve unutmayalım ki ekonomik ilişkiler diplomatik ve siyasi ilişkilerin de önüne geçmiştir. 
     Yine hepimizin malumlarıdır ki küreselleşme olarak adlandırdığımız çok boyutlu değişim süreçleri ve rekabet ortamı, birçok tehdidin yanı sıra yeni imkanlar da sunmaktadır. Bu imkanları değerlendirmenin ön koşulu ise yaşadığımız dünyanın şartlarını ve gelişme dinamiklerini doğru okumak ve sağlıklı politikalar üretmektir. Köklü ve evrensel bir medeniyete sahip olan İslam ülkelerinin refah ve barış arayışı ancak böyle bir yaklaşımla anlamlı bir gayrete dönüşebilir.'' 
     
     ''TİCARET HACMİ ARZU EDİLENİN ÇOK GERİSİNDE'' 

     Başbakan Erdoğan, sahip olunan zengin kaynaklara rağmen, sanayi altyapılarının zayıf, hizmet sektörlerinin gelişmiş ülke standartlarının altında olduğunu, yüksek teknoloji alanında büyük ölçüde dışa bağımlılığın devam ettiğini belirterek, şöyle dedi 
     ''Öte yandan yeterli düzeyde eğitemediğimiz ve istihdam sağlayamadığımız hızla artan nüfuslara sahibiz. İslam ülkeleri dünya nüfusunun yaklaşık yüzde 20'sine, buna mukabil, dünya iktisadi hasılasının yüzde 5'ine sahip bulunmaktadır. Geçtiğimiz yıl dünyada kişi başına düşen ortalama milli gelir 5 bin 700 dolar civarındayken, İslam ülkelerinde bu rakam bin 200 dolar düzeyinde seyretmiştir. İslam Konferansı Teşkilatı üyesi 57 ülkenin 22 tanesi Birleşmiş Milletler tanımlamalarına göre en az gelişmiş ülke statüsündedir. Bir diğer deyişle, bu 22 ülkede kişi başına yıllık ortalama gelir 750 doların altındadır. 
     Ülkelerimizin ticari alandaki performansı da arzu edilenin çok gerisindedir. 2002 yılında İKT üyelerinin toplam ihracatı, dünya toplam ihracatının ancak yüzde 8'i civarında gerçekleşmiştir.'' Erdoğan, İslam ülkeleri arasındaki ticaret hacminin de arzu edilenin çok gerisinde olduğunu kaydederek, ''Özellikle bu alanda siz değerli işadamlarının özel gayretine ihtiyaç olduğu aşikardır'' diye konuştu. 
     Eğitim, sağlık, yoksullukla mücadele gibi alanlarda da dünya standartlarının gerisinde kalındığını belirten Erdoğan, ''Yetişkin insanlarımızın okuma yazma oranının düşüklüğü, ortalama yaşam süresinin nispeten kısalığı ve genel olarak eğitim ve sağlığa bütçelerimizden ayırabildiğimiz miktarlar itibariyle toplumlarımıza medeni bir yaşam standardı sunmanın gerisinde bulunmaktayız. Bu itibarla sosyal kalkınma alanında da kat edecek çok mesafemiz olduğu açıktır'' dedi. 
     Erdoğan, uzun zamandır çözüm aranılan bu sorunları çözebilmenin ancak bütüncül bir yaklaşım geliştirme ve çözüm arayışını samimi bir öz eleştiri temelinde yürütmekle mümkün olabileceğini vurguladı. 
     İKT, İSEDAK ve benzeri kurumların geleneksel olarak devletlerarası kuruluşlar olduğunu ve resmi düzeyde ilişki kurulan birer kurum olma niteliklerini tam olarak aşamadıklarını anlatan Erdoğan, iş dünyasının, firmaların, sektör temsilcilerinin ve yatırımcıların bu işbirliği zeminine katılımının sağlanması gerektiğine işaret etti. 
     Erdoğan, ''Bir diğer İslam ülkesindeki ortağı ile iş yapmanın güçlüğünü bizzat yaşayan siz işadamı ve yatırımcılar, siyaset adamı ve kamu görevlilerine sorunlarınızı doğrudan ve aracısız anlatmanın imkanına kavuşturulmalısınız'' dedi. 
     Bu çerçevede İş Forumu'nun önemli bir başlangıç olduğuna inandığını, ancak, bu sürecin kurumsallaşması ve kalıcı olmasının son derece önem taşıdığını kaydeden Erdoğan, Türkiye'nin bu konuda üzerine düşen her türlü desteği vermeye hazır olduğunu bildirdi. 
     
     ''HÜKÜMETLER CESUR KARARLAR ALMALI'' 

     Başbakan Erdoğan, daha özgürlükçü toplumsal katılıma, daha yüksek ve şeffaf idari yapılara sahip olmanın adalet prensibine dayanan siyaset gelenekleri bakımından çok önemli olduğuna dikkat çekti. 
     Siyasi geleneğin adaleti mülkün temeli saydığını anlatan Erdoğan, ''Ülkelerimizin siyasi ve idari yapılarını meşruiyet zemini, adaleti merkeze aldıkça genişleyecek, toplumlarımızın benimsediği, halkın değerleriyle barışık ve istikrarlı idareler söz konusu olacaktır. Ülkelerimizin iktisadi ve beşeri kaynaklarının artırılması ve refah düzeylerinin yükseltilmesi de ancak bu yolla mümkün hale gelebilecektir'' dedi. 
     Başbakan Erdoğan, İslam ülkeleri olarak gündeme alınabilecek ve işbirliğinde kendilerine yön gösterebilecek bazı hususlara da dikkat çekti. 
     İslam ülkelerinde iktisadi faaliyetlerin öngörülebilir, güvenli ve rahat bir zeminde yapılabilmesi için gerekli olan idari ve yasal düzenlemelerin öne çıkarılması gerektiğini kaydeden Erdoğan, diğer hususları şöyle sıraladı 
     ''Rekabete açık, özel mülkiyet ve yatırımların güvence altında olduğu, özel teşebbüsün özendirildiği, piyasa ve yatırım ortamlarını gerçekleştirmek için hükümetlerimiz cesur kararlar almalıdır. 
     Özellikle son yüzyılda bütün dünyada olduğu gibi İslam ülkelerinde de yerleşik olan merkeziyetçi kamu hizmeti anlayışını gözden geçirmek durumundayız. 
     Artık kalkınmaya dair sorunların tespitinin ve kaynak kullanımının yerel ve bölgesel düzeyde yapılabildiği, katılımcı, hesap verebilir ve şeffaf yaklaşımlar egemen olmalıdır. 
     Ülkelerimizin tarihi ve sosyo-kültürel açılardan sahip olduğu sosyal sermayeyi refah arayışımızda ana unsurlardan birisi haline getirmek durumundayız. 
     İslam toplumlarının paylaşma, dayanışma, sivil inisiyatifle kamusal hizmetleri kurumsallaştırma gibi çok önemli değer ve geleneklerini modern zamanın iktisadi ve toplumsal kalkınma çabalarında kullanmalı ve daha da geliştirerek özgün modeller inşa etmeliyiz.'' Farklı coğrafyalarda yer alsalar, iktisadi ve siyasi bakımlardan büyük renklilik gösterseler de Müslüman toplumlar arasında ortak payda teşkil eden değerlerin ve sosyo-kültürel mirasın, toplumların sahip olduğu teşebbüs ve inisiyatif alma kabiliyetiyle birleştiğinde refah arayışında önemli mesafeler aldıracağına inandığını dile getiren Erdoğan, ''Ancak küresel nitelikli sorunlarımıza küresel çözümler arayacaksak, ülkelerimiz arasında varolan sınırlar bizi birbirimizden uzaklaştırıcı ve işbirliğimizi engelleyici bir niteliğe bürünmemelidir. İktisadi, sosyal ve kültürel gelişme için elzem olan mal, sermaye, bilgi ve insan unsurlarının bu sınırları aşarak, ülkelerimiz arasında daha serbest hareket etmesi, İslam dünyası olarak küresel bir kalkınma çabasına girmemizin ilk adımını teşkil eder'' dedi. 
     
     ''DAYANIŞMAMIZ GEREKİYOR'' 

     İslam ülkeleri arasındaki işbirliğini daha da ileriye götürmek üzere düzenlenen İş Forumu'nun büyük bir fırsat olduğunu belirten Erdoğan, mevcut işbirliği imkanlarının daha güçlü, pratik hayatla irtibatlı ve sonuç odaklı bir yapıya kavuşturulması için kurumsal kapasitelerin geliştirilmesi gerektiğini kaydetti. 
     İslam ülkelerinin bir çoğunun idari kapasite, yetişmiş insan gücü ve uluslararası işbirliği tecrübesi bakımından bu çabalara katkı yapabilecek durumda olduğunu aktaran Erdoğan, bütün meselenin bu katkıları en iyi terkip ve sinerji ile biraraya getirecek işbirliği zeminini geliştirmek, özel kesimin önüne yeni ufuklar açmak ve sahip olduğu müteşebbis ruhun harekete geçmesini sağlamak olduğunu söyledi. 
     Erdoğan, konuşmasını şöyle tamamladı 
     ''Sorunlarımız ortak, küresel ölçekte ve bütün medeniyetimizi kuşatıcı niteliktedir. Ancak sahip olduğumuz fiziki ve beşeri kaynaklar ile kültürel ve manevi mirasımızın açtığı ufuk bize küresel çözümler üretebileceğimizi vaat ediyor ama biz bunun farkında değiliz. Altyapı, üstyapı çalışmalarımıza baktığımız zaman çok geri ama yeraltı kaynaklarımıza baktığımız zaman çok zengin, onunla da maalesef 'artık bir şey yapmaya gerek yok, şöyle başımızı elimizle beraber kavuşturalım, yan gelelim yatalım' anlayışı ile bir yere varmamız mümkün değil. 
     Şunu unutmayalım, makas çok açık, çok çalışmamız gerekiyor. Koşmamız gerekiyor. Dayanışmamız gerekiyor ve bu asrın bir paylaşım asrı olduğunu unutmamamız gerekiyor. Aksi takdirde teröre verdiğimiz kurbanlar ortadadır. Savaşlarda kaybettiklerimiz ortadadır ve bu süreç devam edecektir, biz kendimize gelmedikçe. 
     Aramızda Filistin'den gelen kardeşlerimizin olduğunu biliyorum. Bu vesileyle Filistinli kardeşlerimize ve bütün İslam dünyasına büyük devlet adamı ve Filistin'in unutulmaz tarihi lideri Yaser Arafat'ın kaybından dolayı başsağlığı dileklerimi tekrar ifade etmek isterim.'' Toplantıya, Devlet Bakanı ve Başbakan Yardımcısı Abdüllatif Şener, Devlet Bakanları Ali Babacan ve Kürşad Tüzmen ile Maliye Bakanı Kemal Unakıtan da katıldı. 
     
</TEXT>
</DOC>
