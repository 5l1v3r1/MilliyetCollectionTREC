<DOC>
<DOCNO> 291824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur21.html </URL>
<DATE> 2004/11/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yurtta kış etkisini sürdürüyor... Ulaşıma kapalı yollar... 
</HEADLINE>
<TEXT>

     Yurt genelinde etkili olan soğuk ve yağışlı hava yaşamı olumsuz etkiliyor. 
     AA muhabirinin edindiği bilgilere göre, Samsun'da 298, Ordu'da 174, Amasya'da 23, Sinop'ta ise 80 köyle ulaşım sağlanamıyor. Samsun-Çorum ve Samsun-Amasya Karayolu'nun bazı bölümlerinde ise buzlanma nedeniyle ulaşım kontrollü olarak sağlanıyor. Olumsuz hava koşullarının yol açtığı elektrik ve telefon arızalarının ise giderilmeye çalışıldığı belirtildi. 
     Kastamonu Köy Hizmetleri İl Müdür Vekili Hikmet Yılmaz, yapılan mücadele sonucu kapalı 442 köy yolundan 51'inin açıldığını kaydetti. 
     Kar yağışı nedeniyle Zonguldak'ın Ereğli İlçesi'ne bağlı 9 ve Karabük'ün Ovacık İlçesi'ne bağlı 11 olmak üzere toplam 20 köy yolu ulaşıma kapandı. 
     
     DOĞU KARADENİZ 
     Kar ve tipi nedeniyle, pazartesi günü kapanan Ayrım-Dereli-Şebinkarahisar Devlet Yolu Eğribel mevkiinde ulaşım tek yönlü olarak sağlanmaya başlandı. Kar yağışı nedeniyle dün kapanan Gümüşhane-Ayrım-Yağmurdere il yolu Kostan Dağı mevkii de ulaşıma açıldı. 
     Yörede halen Yomra-Özdil-Yağmurdere il yolunun 20-69, Borçka-Muratlı Ayrım-Camili il yolunun 18-35 kilometre arası, İkizdere-İspir Devlet Yolu Ovit Dağı, Araklı-Dağbaşı-Uğrak İl Yolu Salmankas Dağı, Bayburt-Çaykara Devlet Yolu Soğanlı Dağı mevkii ulaşıma kapalı bulunuyor. Köy Hizmetleri Bölge Müdürlüğü'ne bağlı toplam 82 ekip, Giresun'da 117, Rize'de 62, Bayburt'ta 52, Gümüşhane'de 94, Trabzon'da 68 olmak üzere toplam 393 köyle ulaşımın sağlanması için yol açma çalışmalarını sürdürüyor. 
     
     DOĞU ANADOLU 
     Van ve Hakkari'de önceki gün başlayan ve iki gün süren kar yağışı, sabah saatlerinde itibaren etkisini kaybetti. 
     Van şehir merkezinde kar kalınlığı 30 santimetre, yüksek kesimlerde ise yer yer 1 metreye ulaştı. 
     Köy Hizmetleri Bölge Müdürlüğü yetkilileri, iki gün devam eden yağışlar sonucu Van ve ilçelerine bağlı 209, Hakkari'de ise 50 köy yolunun ulaşıma kapandığını, ancak yapılan çalışmalar sonucu kısa sürede ulaşıma açılacağını belirttiler. 
     Karayolları 11. Bölge Müdürlüğü yetkilileri de şehirlerarası yollarda ulaşımın aksamadığını, ekiplerin yağışlarda bile görev başında bekletildiğini bildirdi. 
     Tedaş Ardahan Müessese Müdürü Nevzat Bozkuş, olumsuz hava koşullarının enerji nakil hatlarında meydana getirdiği arıza nedeniyle Çıldır ve Posof ilçelerinde dün enerji verilemeyen 31 köyden 23'üne elektrik verilmeye başlandığını söyledi. 
     
</TEXT>
</DOC>
