<DOC>
<DOCNO> 255924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy14.html </URL>
<DATE> 2004/07/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kadın Kolları Başkanı Hiçbir CHP'li türbanla ilgili öneride bulunamaz 
</HEADLINE>
<TEXT>

     CHP İstanbul Milletvekili ve Kadın Kolları Genel Başkanı Güldal Okuducu, hiçbir CHP milletvekilinin, 'türbanın kamu alanlarında kullanılamayacağı' şeklindeki parti görüşünün değiştirilmesi yönünde öneride bulunmadığını ve bulanamayacağını ifade ederek, ''Bulunuyorsa, yanlış yerde duruyor demektir'' dedi. 
     Okuducu, yaptığı yazılı açıklamada, Başbakan Recep Tayyip Erdoğan ile TBMM Başkanı Bülent Arınç'ın bir kez daha tırmandırmaya çalıştığı kamusal alan ve türban tartışmasına başka cephelerden de destek yağdığını savundu. 
     ''Bu desteği verenler, cumhuriyet devrimlerinin özünü anlamıyor, yüreklerinde hissetmiyorlar. Amerikan hukukunu iyi biliyor olabilirler ama Türkiye gerçeklerinden habersizler'' diyen Okuducu, türbanın kamu alanlarında kullanılamayacağının AİHM kararlarıyla da saptandığını söyledi. 
     Okuducu, CHP'nin bu konudaki görüşünün, yüksek mahkemenin görüşüyle aynı olduğunu ifade ederek, ''Hiçbir CHP milletvekili, herhangi bir biçimde bu temel görüşümüzün değiştirilmesi yönünde bir öneride bulunmamıştır, bulanamaz. Eğer bulunuyorsa, yanlış yerde duruyor demektir'' dedi. 
     AK Parti'nin türban bayraktarlığı yaparak iktidara geldiğini iddia eden Okuducu, şunları kaydetti 
     ''İktidarın değirmenine su taşımak, CHP çatısı altındaki hiç kimseye yakışmaz. Altı Ok'lu çatı altında bulunup bu hassasiyeti anlamak, partinin başarısının türbanlı adaylarla sağlanacağını, hatta türban sorununun bu şekilde çözüleceğini seslendirmek Türkiye siyasetini doğru analiz edememektir.'' 
     
</TEXT>
</DOC>
