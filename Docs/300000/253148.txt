<DOC>
<DOCNO> 253148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/dunya/adun.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD çocuklara da işkence yapmış 
</HEADLINE>
<TEXT>


Uluslararası Kızılhaç yetkililerine göre, Irak'ta çocuklar direnişçilere yardım ettikleri gerekçesiyle tutuklanıyor, cezaevlerinde süresiz tutuluyor, bazılarına işkence yapılıyor 

DIŞ HABERLER SERVİSİ 


Ebu Gıreyb cezaevindeki Iraklı tutuklulara fiziki ve manevi işkence yaptığı ortaya çıkan Amerikan askerlerinin 16 yaşından küçük Iraklı çocukları da gözaltına alarak büyüklere uyguladıkları kötü muamelenin aynısına maruz bıraktıkları ileri sürüldü. 
Alman "Der Speigel" dergisine göre, Uluslararası Kızılhaç örgütü bu yıl başından mayıs ayına kadar yapılan tutuklamalar sonucunda 19 farklı yerde 107 çocuğun koalisyon güçlerince gözaltına alındığını saptadıklarını açıkladı. Kızılhaç sözcüsü Florian Westphal, gözaltındaki çocukların tutulduğu cezaevlerinin koalisyon askerlerinin denetiminde olduğunu vurgulayarak, söz konusu rakamın daha da yükselmiş olabileceğini söyledi. Sözcü, çocukların kaldığı tutukevlerinden bazılarının başkent Bağdat, Basra, Kerbela ve Um Kasr'da olduğunu belirtti. 
"Der Speigel", "Report" adlı bir TV dergisindeki bazı röportajlardan da alıntı yaparak tanıklıklara yer verdi. "Report" dergisinin yayınladığı röportajlarda Amerikan askerlerinin genç ve çocuk yaştaki Iraklılara tacizde bulunduğu aktarılıyor. Ebu Gıreyb'teki işkencelere tanık olduğunu ifade eden Samuel Provance, bir uzman sorgucunun 15 - 16 yaşındaki kız tutukluları yarı çıplak kalana kadar soyduğunu, üzerlerine soğuk su attığını ve çamura yatırdığını anlattı. 

UNICEF de doğruladı 
"Der Spiegel", BM Çocuk Fonu'nun UNICEF Irak'taki yabancı askerlerin çocukları gözaltına aldığını doğruladığı bilgisine de yer verdi. Bu bilgiye göre, UNİICEF'in Haziran 2004 tarihli kamuoyuna açıklanmayan bir raporunda, "Um Kasr, Basra ve Kerbela'da çocuklar, direnişçilere yardım ettikleri gerekçesiyle tutuklanıyor. Tutuklanan çocuklar cezaevlerinde süresiz olarak tutuluyor ve aileleri ile haberleşmeleri engelleniyor" denildi. 
Uluslararası Af Örgütü'nün Almanya bürosu, Amerikan hükümetinden bu iddialarla ilgili açıklama yapmasını istedi. 


</TEXT>
</DOC>
