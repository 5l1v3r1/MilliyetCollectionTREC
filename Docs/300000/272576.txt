<DOC>
<DOCNO> 272576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/bila.html </URL>
<DATE> 2004/09/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal İhanet sayarım 
</HEADLINE>
<TEXT>


Türk Ceza Yasası'nın AKP ve CHP arasındaki mutabakata dayalı olarak TBMM'de görüşülmesi takdir toplayan bir yöntem oldu. Bu mutabakat, Türk Ceza Yasası tasarısını gölgeleyen zina tartışmalarının son bulmasıyla sağlanmıştı. AKP, CHP'den, çeşitli toplum kesimlerinden ve Avrupa Birliği'nden de gelen sert tepkiler üzerine, CHP ile uzlaşarak, zinayı suç sayacak önerge vermekten vazgeçmişti. AKP ile CHP arasında varılan mutabakat, iki partinin ortak imzası olmadan önerge verilmemesiydi. Ancak, dün AKP, bu mutabakatı delmeye ve başka bir formülle de olsa yeniden zinayı suç sayan önergeyi bu kez "cinsel sadakatsizlik" adı altında yeniden vermek istedi. İşte bu noktada CHP lideri Deniz Baykal sert bir tepki gösterdi. Mutabakatın bozulmak istendiğini, eğer böyle bir girişim yapılırsa, CHP'nin Meclis'i toptan terk edeceğini söyleyerek, AKP'den gelen öneriyi geri çevirdi. Baykal, AKP'nin bu girişiminin Adalet Bakanı Cemil Çiçek'i de zor durumda bıraktığını vurguladı. Baykal, dünkü görüşmemizde, son dakika krizinin perde arkasını şöyle anlattı 
"Ben, Başbakan Vekili sıfatıyla Sayın Abdullah Gül'ün ve Sayın Adalet Bakanı Cemil Çiçek'in hazır bulunduğu toplantıda verilen sözü esas alıyorum. Sayın Gül ve Sayın Çiçek, söz verdiler. Ortak imzamız olmadıkça önerge verilmeyeceği konusunda mutabakata vardık. Bunu toplantı sonrasında ben açıkladım. Gül de, Çiçek de bana teşekkür ettiler. Ama dünkü girişimle bu mutabakatı bozmaya çalıştılar. Sözlerinden dönmek istediler." 
Baykal, AKP'lilerin girişimini de şöyle özetledi 
"Önce bize gelip cinsel sadakatsizlik adı altında birlikte önerge vermemizi istediler. Bu, zinayı suç saymanın daha komik bir yoluydu. Kendilerine anlattık ki, bu kavram daha da geniş bir kavramdır, flörtü bile kapsar. Bu hiç olmaz. Eğer böyle bir girişimde bulunurlarsa, CHP'nin, mutabakatı bozulmuş sayacağını ve Meclis'i terk edeceğini söyledik. Bu kez birlikte vermeyeceksek, izin verin, biz tek başımıza verelim dediler, aynı tepkiyi gösterdik. Sanıyorum Sayın Adalet Bakanı da AKP'nin bu girişimden rahatsız oldu. Başbakan'ı ikna etmeye çalıştı. Eğer böyle bir şey yaparlarsa bunu son mutabakata, son dakika ihaneti sayarım. Sadece Türk Ceza Yasası'nı yaralamakla kalmazlar, Türkiye'ye de zarar verirler. AB'nin tutumunu zaten biliyorlar." 
Baykal, Gül ve Çiçek'in verdiği söze rağmen AKP'nin böyle bir girişimde bulunmasını Başbakan Recep Tayyip Erdoğan'ın talebi olarak görüyor. Baykal'ın bu konudaki değerlendirmesi şöyle 
"Sayın Gül, Başbakan Vekili sıfatıyla bu mutabakata katıldı. Ama, anladığımız kadarıyla Sayın Başbakan dönünce bu mutakabattan memnun olmadı. Bunu geçersiz kılmayı düşündü ve dünkü girişimi yaptırdı." 
Baykal, ceza yasası gibi düzenlemelerin on yıllarca yürürlükte kalan temel düzenlemeler olduğuna dikkat çekerek, AKP'nin, bu yasayı gölgelememesi, yaralamaması gerektiğini vurguladı. Baykal'la dün yaptığımız bu görüşmeden bir iki saat sonra sonra AKP Türk Ceza Kanunu Yasası'nı yürürlük ve yürütme maddelerine gelince komisyona çekerek, bir son dakika manevrasına girdi. Bir anlamda daha önce mutabakata vardığı CHP'ye çalım atmış oldu. Zina konusunda düzenleme yapmak için önerge verme şansını korumak amacıyla yasayı komisyona çeken AKP, Baykal'a verdiği sözü tutmamış oldu. Baykal'ın, "İhanet sayarım" dediği durum gerçekleşmiş oldu. CHP mutabakatını yürütme maddesine kadar kullanan AKP, zina konusunda Başbakan Erdoğan'ın ısrarıyla yeni bir manevra alanı yarattı. CHP'ye verdiği sözü tutmadı. 



</TEXT>
</DOC>
