<DOC>
<DOCNO> 285187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur09.html </URL>
<DATE> 2004/11/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Evlenmek istemedi bıçaklandı 
</HEADLINE>
<TEXT>

     DHA 

İZMİR'in Eşrefpaşa semtinde İbrahim Alpak birlikte yaşadığı Aygül Ceven'i, evlenme teklifini kabul etmediği gerekçesiyle bıçakla yaraladı. Alpak kaçarken, Aygül Ceven hastanede tedaviye alındı. 
     Olay, dün saat 06.00 sıralarında 39 yaşındaki Aygül Ceven'in 570 sokak 18 numaradaki evinde meydana geldi. Sevgilisi İbrahim Alpak iddiaya göre, kendisiyle beraber yaşayan fakat evlenmek istemeyen Aygül Ceven'le tartıştı. 
     Kavgaya dönüşen tartışmada mutfaktan kaptığı bıçakla Ceven'i karnından yaralayan Alpak kaçtı. Evden gelen çığlık sesleri üzerine içeri giren komşuları, Ceven'i SSK İzmir Hastanesi'ne götürdü. Tedavi altına alınan Aygül Ceven polise verdiği sözlü ifadede kendisini beraber yaşadığı İbrahim Alpak'ın bıçakladığını söyledi. Ceven'in sağlık durumunun iyiye gittiği belirtilirken, olayla ilgili soruşturma başlatıldı. 
     
</TEXT>
</DOC>
