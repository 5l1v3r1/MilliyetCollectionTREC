<DOC>
<DOCNO> 278921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonspo06.html </URL>
<DATE> 2004/10/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Millilerde yüzler gülüyor... 
</HEADLINE>
<TEXT>

     2006 Dünya Kupası eleme grubu maçında Kazakistan'ı 4-0 yenerek, gruptaki ilk galibiyetini alan A Milli Futbol Takımı, 13 Ekim Çarşamba günü Danimarka ile yapacağı maçın hazırlıklarına ara vermeden başladı. 
     Milli Takımlar Teknik Direktörü Ersun Yanal yönetiminde Florya Metin Oktay Tesisleri'nde yapılan antrenmanda dünkü maçta ilk 11'de forma giyen futbolcular, yarım saat koşu yaptıktan sonra otele gitti. 
     Diğer futbolcular ise pas çalışmasının ardından Ömer ve Volkan'ın koruduğu kaleye bol bol şut attı. 
     
     NEŞELERİ YERİNDE 
     Kazakistan maçından alınan farklı galibiyetin ardından bugünkü antrenmanda teknik heyet ve futbolcuların oldukça neşeli oldukları gözlendi. 
     Futbolcular ve antrenörler şut çalışması sırasında özellikle gurbetçi kardeşler Hamit ve Halil'e takıldılar. Topa vurmak için gelen Hamit'e ''Haydi Halil'', Halil'e de ''Bravo Hamit'' diye seslenen antrenörler ve futbolcuların, kamp boyunca bu iki futbolcuya bu şekilde takılarak onları sinirlendirmeye çalıştıkları öğrenildi. 
     Şut çalışmasının sonunda ise kaleciler ve futbolcular iddialaştı. Şut çalışmasında yer alan 9 futbolcu, 2'şer kez attıkları şutların 4'ünü gole çevirip, 5 gole ulaşamayınca kaleciler, futbolculara 10'ar şınav cezası verdi. Daha sonra gol sayısı 3'e indirilince bu kez bu sayıdan fazla gol atan futbolcular, kalecilere şınav çektirdi. Son şutlarda ise bu kez yine futbolcular şınav cezası aldı. 
     Bu arada, dünkü maçta golleri atan futbolcular Fatih, Nihat ve Gökdeniz antrenmanda basın mensuplarına birlikte poz verdi. 
     
     DENİZ İDMANA ÇIKMADI 
     Kazakistan maçında sağ ayağına darbe alan Deniz Barış, antrenmana katılmadı. 
     Milli takımlar doktoru Cengiz Dinç, Deniz'in ayağının filmini çektirdiklerini ifade ederek, ''Deniz'in sağ ayağında yumuşak doku ezilmesi ve kemik ödemi var. Durumuna bakacağız. Ama Danimarka maçına yetişebilecek gibi görünüyor'' dedi. 
     Dinç, takımdan ayrı özel çalıştırdığı İbrahim Toraman'ın durumunun daha iyiye gittiğini, durumunun yarın netlik kazanacağını söyledi. 
     
     DANİMARKA YOLCULUĞU YARIN 
     Ersun Yanal, futbolculara antrenmandan sonra akşama kadar izin verdi. 
     Futbolcuların akşam saat 21.30'a kadar izinli oldukları, daha sonra tekrar Polat Renaissance Otel'e gelerek, kampa girecekleri bildirildi. 
     A Milli Takım, Danimarka maçı için yarın özel uçakla saat 12.10'da Kopenhag'a gidecek. 
     
</TEXT>
</DOC>
