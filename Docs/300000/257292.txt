<DOC>
<DOCNO> 257292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun10.html </URL>
<DATE> 2004/07/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Blair, Sudan'a asker göndermeyi düşünüyor... 
</HEADLINE>
<TEXT>

     İngiltere'de yayımlanan The Guardian gazetesi, Başbakan Tony Blair'in Sudan'a asker göndermeyi düşündüğünü öne sürdü. 
     Açlığın ve şiddetin hüküm sürdüğü ülkede, Başbakan Blair'in, kampların korunması için askerlerin görev yapması seçeneği üzerinde durduğunu ve yetkililere konuyla ilgili çalışma yapılmasını emrettiğini iddia eden gazete, Sudan'da 1 milyona yakın mültecinin açlık ve salgın hastalık yüzünden ölümle burun buruna olduğuna dikkat çekti. 
     Guardian, Başbakan'ın Irak ve Afganistan'daki taahhütleri yüzünden aşırı zorlanmakta olmasına rağmen, ordudan her an Sudan'a birlik göndermesini isteyebileceğini ifade ederken, ''Başbakan bu konuyu danışmanlarıyla tartışmaya ve değerlendirmeye başladı'' diye yazdı. 
     Başbakan Blair'in her gün bölgedeki durumla ilgili en son bilgileri aldığını da belirten Guardian, askerin Sudan'a gönderilmesi konusunda üç seçenek üzerinde durulduğunu, bunlardan birinin yardımların yerlerine ulaştırılması amacıyla asker gönderilmesi, ikinci seçeneğin de askerin lojistik açıdan yardım için bölgeye gitmesi olduğunu duyurdu. 
     Guardian, Blair'in önündeki son seçeneğin ise İngiliz askerinin bütün bu konuların dışında kalıp, mültecilerin yaşadıkları kampları korumak amacına yönelmesi olduğunu yazdı. 
     
</TEXT>
</DOC>
