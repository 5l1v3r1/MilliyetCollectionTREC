<DOC>
<DOCNO> 256663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/guncel/axgun02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt TV'de Türkçe yayın 
</HEADLINE>
<TEXT>


TRT'deki Kürtçe yayının ardından Celal Talabani'ye bağlı KYB'ye ait 'Kurd Sat' televizyonu da 'Haftada Bir' adıyla Türkçe program yayınına başladı... 

DOĞAN HABER AJANSI 

Türkiye'de uzun süren tartışmaların ardından Kürtçe yayınların başlamasının ardından Kuzey Irak'taki Kürt gruplarından Celal Talabani'nin önderliğindeki Kürdistan Yurtsever Birliği'ne ait "Kurd Sat" televizyonu da haftada bir saat Türkçe yayına başladı. Uydu aracılığıyla Avrupa, Ortadoğu ve Afrika'deki 70'e yakın ülkeden izlenebilen Kurd Sat TV'de "Haftada Bir" adıyla başlatılan yayında, 20 dakika süreyle Talabani'nin denetiminde bulunan bölgeden gelişmelere yer verildi. Talabani'nin peşmerge komutanlarıyla yaptığı toplantıda Saddam'ın devrilmesinden sonra önemli kazanımlar elde ettikleri sözleri de yer aldı. 
Talabani'nin Ankara'da "Kerkük'ü Brüksel gibi düşünmeliyiz" dediği, benzer görüşleri Süleymaniye'de de dile getirdiği ifade edilen haberlerde ırk, dil, ayrımı yapmadan Irak'taki her halka eşit davranılmasını istediği de vurgulandı. 


</TEXT>
</DOC>
