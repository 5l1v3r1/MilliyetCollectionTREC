<DOC>
<DOCNO> 261310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/spo15.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



GANT Cup'ta Sağnak zirvede 

ULUSLARARASI GANT Cup 2004 Yelken Yarışları'nın dün yapılan İstanköy - Yalıkavak etabını, IRC Yarış Sınıfı'nda Çetin Doker'in Sağnak isimli yatı kazandı. Ünlü tekstil firması GANT ile Milta Bodrum Marina A.Ş.'nin ana sponsorluğunda gerçekleştirilen organizasyonda Sağnak'ın arkasından ilk günün birincisi Mithat Önal'ın Uzma adlı yatı ikinci oldu. Yatlar bugün 8 millik Yalıkavak - Turgutreis etabında mücadele edecekler. 

Denizlispor'da beş imza 

DENİZLİSPOR, Milanlı Muhammed Sar, Beşiktaşlı Ümit Aydın, Ankagücü'nden Mehmet Türkmehmet ve Almanya'dan Gökhan ile sözleşme yaptı. Galatasaraylı Eyüp ise kampta olduğu için imza törenine katılamadı. Lisansı yetişmesi durumunda Ankaragücü maçında oynayabileceğini belirten Ümit Aydın "Sezon sonunda Beşiktaş'a çok iyi şekilde dönmek istiyorum" diye konuştu. 

Japonlar için 6000 Çinli 

ÇİN'İN başkenti Pekin'de bugün oynanacak Asya Futbol Şampiyonası finali için güvenlik önlemleri artırıldı. Çin ve Japonya arasındaki karşılaşmayı izleyecek Japon taraftarların güvenliğini 6000 asker sağlayacak. Çin makamları yayınladıkları duyurularda vatandaşlarından Japon futbolcu ve taraftarlara karşı saygılı olmalarını ve aşırı davranışlarda bulunmamalarını istediler. 

Jenson Button BMW'ye geçti 

FORMULA 1'in iddialı takımlarından Williams BMW, Bar Honda'nın İngiliz pilotu Jenson Button ile anlaştı. Williams BMW Takım Patronu Frank Williams, yaptığı açıklamada, "Formula 1'in en iyi pilotlarından birini takımıma kazandırdığım için mutluyum" dedi. Button, kalan 12 Grand Prix'de 61 puanla Michael Schumacher ve Rubens Barrichello'nun ardından 3. sırada bulunuyor. 

Okan Koç'ta sorun kalmadı 

ANKARAGÜCÜ, Beşiktaş'ta kadro dışı kalan Okan Koç ile anlaştı. Teknik Direktör Reha Kapsal'ın bu transferi onaylamasının ardından yıldız futbolcuyla yapılan görüşmeler olumlu sonuçlandı. Başkent ekibinin bir yıllık kiralık anlaşması imzalayacağı Okan için Beşiktaş'a para ödemeyeceği bildirildi. 

Tenis de özerkleşti 

GENÇLİK ve Spor Genel Müdürlüğü Merkez Danışma Kurulu, Tenis Federasyonu'nun özerklik başvurusunu inceleyerek kabul etti. Temel hedefin federasyonları statükonun boyunduruğundan kurtarmak olduğunu belirten Genel Müdür Mehmet Atalay, "Bu sayede federasyonlarımız hızlı ve verimli çalışacak, finansal açıdan rahatlayacak" dedi. MDK Voleybol ve Güreş Federasyonları'nın dosyalarını bir sonraki toplantıya bıraktı. 


</TEXT>
</DOC>
