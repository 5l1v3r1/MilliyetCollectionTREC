<DOC>
<DOCNO> 263398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun24.html </URL>
<DATE> 2004/08/14/ </DATE>
<TIME> 23.34 </TIME>
<AUTHOR>  </AUTHOR>
<HEADLINE>
İtalya'ya yasa dışı göçte ciddi düşüş yaşanmış... 
</HEADLINE>
<TEXT>

     İtalya İçişleri Bakanlığı, ülkesinin güney sahillerine yönelik yasadışı göçte geçen yıllara oranla düşüş yaşandığını açıkladı. 
     İçişleri Bakanı Giuseppe Pisanu, düzenlediği basın toplantısında, bakanlık tarafından hazırlanan ''İtalya'da Güvenlik Durumu Raporu''nu açıkladı. Pisanu, ''Özellikle Arnavutluk ve Türkiye'den Puglia ve Calabria sahillerine yönelik yasadışı göç akınında ciddi bir düşüş var'' dedi. 
     İtalya'ya kara veya deniz yoluyla yasadışı göçte, özellikle son bir yıllık dönemde azalma kaydedildiğini belirten Pisanu, 1 Temmuz 2003-30 Haziran 2004 arasında, İtalya'ya girişleri engellenerek sınırdan geri çevrilen yasadışı göçmen sayısını 25 bin 784 olarak açıkladı. 
     Bir önceki yılın aynı döneminde söz konusu sayının 19 bin 294 olduğunu anımsatan Pisanu, sınırdan geri çevrilen yasadışı göçmen sayısında bu yıl yüzde 19,1 oranında artış kaydettiklerine dikkati çekti. 
     Pisanu, 1 Temmuz 2003-30 Haziran 2004 arasında İtalya'nın güney sahillerine çıkan yasadışı göçmen sayısını ise 9985 olarak açıkladı. Bir yıl önce aynı döneme bakıldığında İtalya'ya gelen yasadışı göçmen sayısının 19 bin 294 olduğunu belirten Pisanu, ''Bu demektir ki, son bir yıl itibarıyla ülkemize gelen yasadışı göçmen sayısında bir yıl öncesine oranla yüzde 42,8 oranında düşüş var'' diye konuştu. 
     İtalya İçişleri Bakanı Pisanu, halen deniz yoluyla yasadışı göç akınına özellikle Sicilya sahillerinde rastlandığına işaret etti. Temmuz 2003-Haziran 2004 arasında Sicilya sahillerine gelen yasadışı göçmen sayısının 9917 olduğunu kaydeden Pisanu, Sicilya sahillerine bir önceki yılda yani Temmuz 2003-Haziran 2003 arasında ulaşmış yasadışı göçmen sayısının ise 17 bin 830 olduğuna dikkati çekti. 
     Pisanu, yasadışı göçmen sayısındaki düşüşü, İtalya'nın teknelerin yola çıktığı ülkelerle yapılan ikili anlaşmalar doğrultusunda gerçekleştirilen işbirliğinin ürünü olarak yorumladı. Pisanu, yasadışı göçün organizatörleri ve insan tacirleriyle mücadele açısından da olumlu gelişmeler kaydettiklerini söyledi. 500 kişi hakkında suç duyurusunda bulunulduğunu belirten Pisanu, yasadışı göçü organize etme suçlamasıyla halen tutuklu durumdaki kişilerin sayısını 214 olarak verdi. 
     Giuseppe Pisanu, basın toplantısında, İtalya'da işlenen suçların oranlarında gözlenen değişikliklere de değindi. Pisanu'nun verdiği bilgiye göre, İtalya'da son üç yıl içinde Temmuz 2001-Haziran 2004 gözaltı ve tutuklamalarda yüzde 14 oranında artış, taammüden adam öldürme suçunda yüzde 10.5 ve hırsızlık vakalarında ise yüzde 7,4 oranında düşüş kaydedildi. 
     Söz konusu dönemde gözaltı ve tutuklama sayısının 348 bin 658'den 399 bin 722'ye yükseldiği saptandı. 
     İçişleri Bakanı Pisanu, İtalya'da Temmuz 2003-Haziran 2004 arasında İslamcı terör gerekçesiyle tutuklanan kişilerin sayısının ise 46 olduğunu belirtti. Pisanu, söz konusu kişilerin radikal gruplara lojistik destek sağlama, Irak ve Çeçenistan'a savaşmaya gidecek gönüllüler toplamaya çalışma gibi suçlamalarla tutuklandıklarını ifade etti. 
     Pisanu, söz konusu dönemde 6'sı Faslı ve 1'i Cezayirli olan toplam 7 militanın kamu güvenliği açısından tehlike oluşturdukları gerekçesiyle bizzat kendi emriyle İtalya'dan sınırdışı edildiklerini belirtti. 
     
</TEXT>
</DOC>
