<DOC>
<DOCNO> 272044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo05.html </URL>
<DATE> 2004/09/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Manchester United'ın kaptanı zor durumda... 
</HEADLINE>
<TEXT>

     DHA 
FENERBAHÇE'NİN Şampiyonlar Ligi'ndeki İngiliz rakibi Manchester United'ın kaptanı Roy Keane, 16 yaşındaki bir çocuğa saldırmakla suçlandı. Genç taraftarın kendisine hakaret etmesi üzerine çocuğa saldırdığını söyleyen Keane'nin genci tokatlayıp hırpaladığı belirtildi. 
     Olayın ardından polise başvuran genç, Keane'nin itişip kakışma sırasında boynundaki kolyeyi kopartacak kadar sert bir yumruk attığını iddia etti. Haberi baş sayfadan veren İngiliz Daily Mirror' gazetesi, Keane'i sert adam' olarak tanımlarken, habere geniş yer ayıran diğer gazete Daily Mail' 33 yaşındaki İrlanda asıllı yıldızın daha önce de kaba kuvvete başvurduğunu hatırlattı. 
     Gazete, Roy Keane'nin 1999'da bir barda Manchester'ın Premier Lig'deki başarısını kutlarken bir kadının başından bira bardağı boşaltmak ve köpeği bahçesine daldığı için kendisini şikayet eden komşu kadına da bıçak çekmek suçlarından polise ifade verdiğini kaydetti. 
     Keane'in, 2001 yılında Manchester City takımı oyuncularından Alfringe Haaland'a da saldırdığını ve onlarca taraftarla ağız dalaşına girdiğini belirten gazete, ünlü futbolcunun 2002 yılında Japonya'da gerçekleşen Dünya Kupası'nda İrlanda koçu Mick McCarthy ile kavga ettiği için İngiltere'ye geri gönderildiğini de hatırlattı. 
     Sert tavırlarıyla gündemden düşmeyen Manchester United kaptanı Roy Keane'in, Şampiyonlar Ligi'ndeki diğer rakibi Lyons ile karşılaşmak üzere takımıyla Fransa'ya gittiği ancak döner dönmez İngiliz polisi tarafından sorguya çekileceği kaydedildi. Sahaların yaramaz çocuğu Keane'in 28 Eylül'de İngiltere'de oynanacak Manchester-Fenerbahçe maçı öncesinde, gözaltına alınıp alınmayacağı merakla bekleniyor. 

     
</TEXT>
</DOC>
