<DOC>
<DOCNO> 277281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas06.html </URL>
<DATE> 2004/10/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yarış atı, jokeyini atıp hipodromdan kaçtı 
</HEADLINE>
<TEXT>

     Yalçın İREŞ KONYA, DHA 
KONYA'da gerçekleştirilen Mahalli At Yarışları'na katılan Lucufer adlı at, jokeyi Özkan Özyurt'u 30 , yarış sırasında sırtından attı. Jokeysiz koşmaya devam eden at, yarışı dördüncü olarak tamamladıktan sonra hipodromdan kaçtı. Konya-Aksaray karayolunda araçların arasında koşan at güçlükle yakalanabildi. 
     Yarışmaya ilk kez katılan Lucufer, 1600 metrede koşmak üzere hazırlandı. Lucufer, yarış başladığında başlangıç noktasından 200 metre sonra jokeyi Özkan Özyurt'u ani bir hareketle sırtından fırlattı. 
     Bir süre hipodrum içinde jokeysiz koşan Lucufer, yarışmanın sonuna kadar pistten ayrılmadı ve yarışı 4'üncü sırada tamamladı. 3 yaşındaki İngiliz safkan at yarışmanın tamamlanmasının ardından bir süre daha hipodrum içinde koştuktan sonra açık olan kapıdan anayola çıktı. 
     Hırçın at, Konya-Aksaray Karayolu'nda uzun süre araçların arasında koştu. Sürücüler, ata çarpmamak için güç anlar yaşarken, yakalanması için 20 kişi seferber oldu. Bir saat süren uğraş sonunda, sahibi İbrahim Özyurt, Lucufer'in önünü aracıyla keserek, yakalamayı başardı. Özyurt, "İlk kez koşuya katıldı. Deneyimsiz olduğu için korkmuş olabilir'' dedi. Olaydan yara almadan kurtulan Jokey Özkan Özyurt ise konuşmaktan kaçındı. 
     Konya'da her yıl geleneksel olarak gerçekleştirilen Mahalli At Yarışları'nda, safkan İngiliz ve Arap atlarının yarışması ilgiyle izlendi. 
     
</TEXT>
</DOC>
