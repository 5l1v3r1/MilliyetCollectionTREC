<DOC>
<DOCNO> 280621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun32.html </URL>
<DATE> 2005/03/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AB, Hırvatistan'la müzakereleri erteleyecek gibi... 
</HEADLINE>
<TEXT>

     Hırvatistan, AB üyeliğinin önündeki en büyük tehdit olan, savaş suçu zanlısı 49 yaşındaki kaçak general Ante Gotovina'nın mallarını dondurmasına rağmen bugün BM'den Zagreb yönetiminin mahkemeyle işbirliği yapmadığı açıklaması geldi. AB çevreleri, Hırvatistan'la müzakerelerin erteleneceğini tahmin ettiklerini belirtti. 
     Diplomatik kaynaklar, Avrupa Birliği'nin, BM savaş suçları mahkemesiyle işbirliği yapmadığı için Hırvatistan'la perşembe günü başlaması öngörülen üyelik görüşmelerini erteleyeceğini söylediler. 
     AB diplomatları, AB dönem başkanı Lüksemburg'un, birliğin yarın toplanacak dışişleri bakanlarına, Hırvatistan'ın savaş suçlusu Ante Gotovina'yı teslim etmeyerek, AB'nin koşullarını karşılamadığını ileteceğini söylediler. 
     Bir diplomat, yarın ''hayır'' denileceğini, ancak sorunun bunun nasıl formüle edileceği olduğunu belirtti. 
     
     BM'DEN HIRVATİSTAN'A SUÇLAMA 

     Hollanda'nın Lahey kentinde eski Yugoslavya için kurulan uluslararası savaş suçları mahkemesinin Başsavcısı Carla del Ponte, Zagreb yönetiminin, savaş suçu sanığı General Ante Gotovina'nın yakalanması için halen mahkemeyle tam işbirliği yapmadığını söyledi. 
     Del Ponte, AB dışişleri bakanlarının Hırvatistan'la üyelik müzakerelerine başlanıp başlanmayacağına ilişkin kararının arifesinde AB dönem başkanı Lüksemburg'un Dışişleri Bakanı Jean Asselborn'a, son söz olarak, Zagreb yönetiminin işbirliği yapmadığını bildirdi. 
     BM başsavcısının sözcüsü Florence Hartmann, ''İşbirliğiyle ilgili tespitimizde değişiklik yok. Yetkililer Hırvat Gotovina'yı yakalama iradesini göstermiyor'' dedi. 
     Del Ponte, geçen hafta da Lüksemburg hükümetine yazdığı mektupta, Zagreb yönetiminin işbirliği yapmadığını bildirmişti. 
     Hırvatistan'ın AB üyeliğinin önündeki en büyük tehdit olan, savaş suçu zanlısı 49 yaşındaki kaçak general Ante Gotovina, 1991-1995 Bosna savaşı sırasında 150 Sırbı öldürmek ve sınır dışı etmekle suçlanıyor. 
     
     HIRVATİSTAN MÜZAKERELER 17 MART'TA BAŞLAMALI 

     Bu arada, Hırvatistan Başbakanı İvo Sanader, eski Yugoslavya için Hollanda'nın Lahey kentinde kurulan savaş suçları mahkemesiyle tam işbirliği yaptıklarını, AB ile müzakerelerin planlandığı gibi başlayacağını umduklarını belirtti. 
     Sanader, Belçika'nın başkenti Brüksel'de düzenlediği basın toplantısında, ''Hırvatistan, Lahey'deki mahkemeyle tam işbirliği koşulunu yerine getirdi. Müzakereler, 17 Mart'ta başlamalı. Elimizdeki tüm bilgiye göre, General Ante Gotovina Hırvatistan'da değil. Bu doğru değil'' dedi. 
     Savaş suçları mahkemesinin başsavcısı Carla del Ponte, AB dışişleri bakanlarının Hırvatistan'la üyelik müzakerelerine başlanıp başlanmayacağına ilişkin kararının arifesinde AB dönem başkanı Lüksemburg'un Dışişleri Bakanı Jean Asselborn'a, Zagreb yönetiminin, savaş suçu sanığı Gotovina'nın yakalanması için halen mahkemeyle tam işbirliği yapmadığını söylemişti. 
     Hırvatistan'ın AB üyeliğinin önündeki en büyük tehdit olan, savaş suçu zanlısı 49 yaşındaki kaçak general Ante Gotovina, 1991-1995 Bosna savaşı sırasında 150 Sırbı öldürmek ve sınır dışı etmekle suçlanıyor. 
     
</TEXT>
</DOC>
