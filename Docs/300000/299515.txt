<DOC>
<DOCNO> 299515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy10.html </URL>
<DATE> 2004/12/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan, yarın Suriye'ye gidecek... 
</HEADLINE>
<TEXT>

     Başbakan Recep Tayyip Erdoğan, Suriye Arap Cumhuriyeti Başbakanı Naci Otri'nin daveti üzerine resmi bir ziyarette bulunmak üzere yarın Suriye'ye gidecek. 
     Başbakanlık Basın Merkezi'nden yapılan açıklamaya göre, Başbakan Erdoğan, ziyareti sırasında Cumhurbaşkanı Beşar Esad ile de görüşecek. Görüşmede, iki ülke arasındaki ilişkilerin yanı sıra güncel bölgesel ve uluslararası konular ele alınacak. 
     Başbakan Erdoğan'ın Suriye ziyareti sırasında, iki ülke arasında Serbest Ticaret Anlaşması da imzalanacak. 
     Ayrıca, Şam'da Türkiye-Suriye İşadamları Konseyi toplanacak. Söz konusu toplantıda, ekonomi kuruluşlarının temsilcileri ile çok sayıda işadamı da Başbakan Erdoğan'a refakat edecek. 
     Başbakan Erdoğan ve beraberindeki heyetin, Şam'daki temaslarının ardından Halep'e geçerek burada da incelemelerde bulunmaları öngörülüyor. 
     Başbakan Erdoğan'ın Suriye ziyaretine, Devlet Bakanları Mehmet Aydın ve Kürşad Tüzmen ile bazı milletvekilleri de katılacak. 
     
</TEXT>
</DOC>
