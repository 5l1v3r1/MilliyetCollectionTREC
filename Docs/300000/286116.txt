<DOC>
<DOCNO> 286116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo26.html </URL>
<DATE> 2004/11/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hagi Favori gösterilmekten dolayı endişe ediyorum... 
</HEADLINE>
<TEXT>

     Galatasaray Teknik Direktörü Gheorghe Hagi, yarın yapacakları Diyarbakırspor maçının kolay olmayacağını vurgulayarak, ''Herkes bizi favori gösterebilir. Bundan endişe ediyorum'' dedi. 
     Hagi, Florya Metin Oktay Tesisleri'nde düzenlediği basın toplantısında, rakiplerinin kendi evindeki maça çok motive ve hırslı çıkacağını belirterek, ''Tek kelimeyle her yönden çok zor olacak. Bu maçı çok ciddiye almalıyız ve konsantre olarak çıkmalıyız. İstanbul'a 3 puanla dönmek istiyoruz'' diye konuştu. 
     Son haftalardaki durumlarıyla herkesin kendilerini favori gösterebileceğini anlatan Hagi, şöyle devam etti 
     ''Ben bundan endişe ediyorum. Kolay maç yoktur. Oyuncularıma Maçın zorluğuna kendinizi ayarlayın. Bu tip maçlarda alacağımız puanlarla şampiyon olabiliriz. Bu yüzden hata yapmamalıyız dedim. Herkes iyi konsantre olmalı.'' 
     
     ''HERKES SADECE MAÇLARLA İLGİLİ KONUŞMALI'' 
     Rumen teknik adam, bir gazetecinin, ''Bugün gazetelerde Ümit Davala'nın transfer edileceği şeklinde haberler var. Bu konuda ne diyeceksiniz'' sorusu üzerine, şunları söyledi 
     ''Bu tip şeylerle ilgili konuşmak istemiyorum. Bunları zamanı geldiğinde görüşürüz. Benim tek ricam, bu tip şeylerin dışarıya çıkmaması. Bunlar bizim iç mutfağımızdaki konuşmalar. Bunların dışarıya çıkmasına kızgınım. Birçok konu dışarıya çıkıyor. Konuşanlar önümüzde çok zor fikstür olduğunu unutuyorlar. Ben birinci devrenin sonuna kadar maçlarla ilgiliyim. Galatasaray hakkında konuşan herkes sadece maçlarla ilgili konuşmalı.'' Son dönemde gazetelerde bazı oyuncuların sözleşmelerinin uzatılması gerektiği ve transferlerle ilgili haberler çıktığını kaydeden Hagi, şöyle konuştu 
     ''Bunların zamanı değil. Bunlarla ilgili konuşacak zaman gelecek. Biz şu anda iyi durumdayız. 6 hafta var. Çok zor program var. Bütün Galatasaray camiası yönetici, oyuncular ve teknik heyet sadece 6 maça konsantre olmalı. Onun dışında diğer şeyler ekstradır. Benim için önemsizdir. Bu tip şeyler bizim konsantremizi bozmak istiyor. Benim hoşuma gitmiyor. Önümüzdeki maçı kazanıp, milli takım arasında son maçlarımız için çok iyi hazırlanmamız gerekiyor.'' 
     
     ''AKÇAABAT SEBATSPOR MAÇINDA TAKTİKSEL HATA YAPILDI'' 
     Rumen çalıştırıcı, bir soru üzerine, Akçaabat Sebatspor maçında çok fazla hücumu düşündüklerini, savunmayı fazla önemsemediklerini ve o yüzden zorlandıklarını ifade etti. 
     Çok gol pozisyonuna girmelerine rağmen defansif olarak zayıf oldukları için rakiplerinin kendilerini zorladığını dile getiren Hagi, ''Rakibimiz sürpriz yapabilirdi. O maçta taktiksel hata yapıldı. Bazı oyuncularımızın görüşü taktiksel olarak hatalıydı. Maçtan önce çok gol atmalıyız diye kafalarına taktılar. Herkes hücuma çıktı. Hem ofansif hem defansif olarak çok iyi olmalıyız'' dedi. 
     Hagi, sarı kart cezalısı Hasan'ın dışında eksikleri bulunmadığını, sabah sakatlık şikayeti olan Tomas'ın durumunun çok önemli olmadığını sözlerine ekledi. 
     
</TEXT>
</DOC>
