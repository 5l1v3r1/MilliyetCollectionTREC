<DOC>
<DOCNO> 267004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonyas10.html </URL>
<DATE> 2004/08/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yamaç paraşütü, turizmde yeni umut... 
</HEADLINE>
<TEXT>

     Son yıllarda hızla yaygınlaşan yamaç paraşütünün, uygun alan ve doğal güzelliklere sahip çok sayıdaki parkurla turizmin yeni umudu olduğu bildirildi. 
     AA muhabirinin aldığı bilgiye göre, keyifli bir spor dalı olan yamaç paraşütüne yabancı turistlerin ilgisi her geçen yıl artıyor. Ulaşım, konaklama ve hastane sorunu olmayan parkurları tercih eden yabancılar, ülkelerinde bulamadıkları doğal güzellikler üzerinde bu sporu yapmanın keyfini yaşıyor, her geçen yıl bakir alanları keşfetmenin tadını çıkarıyor. 
     Sahil ve kültür turizmi için gelenlerin dışında son yıllarda sadece yamaç paraşütü için Türkiye'yi tercih eden turistlerin olduğunu belirten turizm acenteleri, yamaç paraşütünün alternatif turizminde ön plana çıkabileceğini ifade ediyor. 
     Bu sporu yapanların 2 bin 500 ile 3 bin euro arasında değişen malzeme gideri nedeniyle genellikle gelir durumu yüksek kişiler olduğuna dikkat çeken turizmciler, bu kozun kullanılması durumunda turizm gelirlerinin artacağını vurguluyor. 
     Mersin Doğa ve Ekstrem Sporları, Yamaç Paraşütü Spor Kulübü MEDEX Başkanı Ersin İlkiliroğlu, yetersiz tanıtıma karşın başta Fethiye Ölü Deniz olmak üzere, Erzincan, Kayseri, Antalya, Denizli, Ankara, Adana, Mersin Silifke ve Aslanköy gibi fiziksel ve meteorolojik şartları uygun, aynı zamanda doğal güzelliklere sahip yamaç paraşütü mekanlarının yabancılar tarafından hızla keşfedilmeye başladığını kaydetti. 
     
     ''ŞAMPİYONA İYİ DEĞERLENDİRİLMELİ'' 
     İlkiliroğlu, 29 Ağustos-4 Eylül tarihleri arasında Kayseri'deki Ali Dağı'nda ilk kez Dünya Yamaç Paraşütü Şampiyonası yapılacağını, 30 kadar ülkeden 150 civarında sporcunun bu şampiyonaya katılacak olmasının tanıtım açısından büyük katkı sağlayacağını ve bu şansın iyi şekilde değerlendirilmesi gerektiğini belirtti. 
     Türkiye'de yamaç paraşütüne ilginin her geçen yıl arttığını, şu an 22 kulübün 3 bin lisanslı sporcu ile faaliyet gösterdiğini ifade eden İlkiliroğlu, sporcu sayısındaki artış ile en önemli eksiklerden biri olan profesyonel rehber sorununun da aşılabileceğini bildirdi. 
     Yamaç paraşütünün kulaktan dolma bilgilerle, hiçbir eğitim almadan yapılamayacağını, sporcuların ancak 300-400 uçuş sonrası sertifika almaya hak kazanabildiklerini belirten İlkiliroğlu, şunları söyledi 
     ''Gelinen bu aşamada yamaç paraşütü alanında faaliyet gösteren ticari amaçlı kuruluşlar çok iyi denetlenmeli. Aksi takdirde Türkiye kazalarla gündeme geleceği için bu önemli turizm gelirinden yoksun kalabiliriz. Potansiyelimiz iyi değerlendirilir, eksikler giderilirse bu spor dalı sayesinde büyük turizm geliri elde edebiliriz. Bir de THK ile sivil havacılık arasındaki yetki kargaşası aşılmalı, Havacılık Federasyonu özerk olarak kurulmalıdır.'' İlkiliroğlu, yamaç paraşütüyle ilgili ilk kez turizmci Can Gül'ün bir kitap çıkardığını, sağlam altyapı için eğitim çalışmalarına önem verilmesi gerektiğini de vurguladı. 
     
</TEXT>
</DOC>
