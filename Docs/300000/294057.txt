<DOC>
<DOCNO> 294057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/tamer.html </URL>
<DATE> 2004/12/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cem Boyner bugün, Rusların önünde yerlere eğilecek 
</HEADLINE>
<TEXT>

"Akmerkez kaderimizi değiştirmişti. Beymen Nişantaşı, daha büyük bir dönüm noktası oldu. Uyuyan 8200 Beymen müşterisi geri döndü" 
Çocuğumuzu hep zayıf olan derslerine çalışması için zorlarız. "Türkçen ya da resmin ne kadar iyi, sen bunu daha da geliştir" diyenimiz pek olmaz, ama "Matematiğin zayıf, müzikten kırık not almışsın, onlara daha fazla çalışsana" diyenimiz çoktur. Ve böylelikle çocuklarımızı yetenekli oldukları, ilgi duydukları alanlara yönlendirmek yerine vasatlığa teşvik etmiş oluruz 
Yukarıdaki çarpıcı hatırlatmanın sahibi, Boyner Grubu Yönetim Kurulu Başkanı Cem Boyner. Bu hatırlatmayı yapması da sebepsiz değil. Çünkü bugün Moskova'da açılışı yapılacak Boyner mağazası da, Beymen'in perakendecilikte 32 yıllık birikimiyle, özellikle de "servis"teki üstünlüğüyle Rus müşteriyi yakalamayı hedefliyor 

Ruslara kırmızı halı 
"Ruslar 70 yıldır eşit yaşamışlar ve eşitlikten bıkmışlar. Rusya'da şimdi müthiş bir kırmızı halı talebi var. Herkes özel olmak ve bunu göstere göstere yaşamak istiyor. Mesela yeni zengin bir Rus, kırmızı Ferrarisini Moskova'daki en lüks lokantanın tam da giriş kapısının önüne, girişi kapatacak şekilde park edip, anahtarını da cebine koyarak içeri giriyor. Garsonlar arabayı başka yere çekmek için anahtar istediklerinde de vermemekte direniyor. 
Rusya mağazamızı açarken bütün personeli Ruslardan seçtik. Ancak onları müşteriye çok özel servis vermek üzere eğitmemiz çok zor oldu. Mesela ayakkabı reyonundaki personel, "Şimdi ben müşteriye ayakkabı giydirirken yere mi eğileceğim" diye soruyor. Tabii eğileceksin, ayakkabı başka türlü giydirilmez ki... Açılışta onlara örnek olsun diye ben de Rus müşterilerimizin önünde yerlere eğileceğim..." 

Beymen Nişantaşı 
Cem Boyner'in yanı sıra Boyner Grubu Yönetim Kurulu üyesi Ümit Boyner ve Beymen Genel Müdürü Esel Çekin'le dün sabah Beymen Nişantaşı'nda aslında mağazanın 1. yıldönümü nedeniyle buluşmuştuk. Zaten sadece dizayn olarak değil ürün yelpazesi olarak da diğer Beymen mağazalarından hayli farklı olan Nişantaşı mağazasının Boyner Grubu'na getirdiği yeni ufku da enine boyuna konuştuk. Daha doğrusu bir grup gazeteci arkadaşımla birlikte bizler sorduk, onlar anlattı 
"Beymen Nişantaşı'nın birinci yılını hafif bir şaşkınlıkla tamamladık. Filmi o gün yazıp bir yıl ileri oynat deselerdi, kesinlikle bugünü hayal edemezdik. Ne şehrin ortasında yepyeni bir şehir doğabileceğini, ne de tüketicide bu denli radikal bir değişiklik olabileceğini tahayyül edebilirdik... 
Şişli'deki sefertası gibi bir Beymen mağazadan Akmerkez'e geçtiğimizde bütün ufkumuz değişmişti. Beymen Nişantaşı, bizim 32 yıllık serüvenimizde Akmerkez'den de büyük bir dönüm noktası oldu. 

Uyuyan 8200 müşteri 
Nişantaşı açılınca, Akmerkez mağazamızın 10 - 15 küçüleceğini düşünmüştük. Tam tersine Nişantaşı ile birlikte Beymen'e kan geldi, eski müşterisi Beymen'e geri döndü. Ciro düşüşü beklediğimiz Akmerkez mağazamızda 10'luk ciro artışı oldu. Diğer mevcut Beymenler ve Nişantaşı mağazamızla birlikte Beymen, son 1 yılda 40 büyüdü. 
Akmerkez'i birebir Nişantaşı'na taşımadık. Bir müşteriyi 2 mağazaya birden yönelten, ideal çözüm ortaya çıktı. Beymen'le arası soğumuş eski müşterilerimiz Nişantaşı vesilesiyle bizi yeniden hatırladı, Akmerkez'den de alışveriş yapmaya başladı ve böylelikle uyuyan 8200 Beymen müşterisini geri kazanmış olduk. Nişantaşı ise çoğu daha önce yurtdışından alışveriş eden 3500 yeni müşteri getirdi." 

Kahire'de NilBeymen 
Beymen Nişantaşı'nın yatırım tutarı 4 milyon dolar. Ankara'da açılacak yeni Beymen'in yatırım tutarı da aşağı - yukarı aynı. Kahire'de Four Seasons'la 50 ortaklıkla şubatta açacakları NilBeymen ise Nişantaşı'nın 2 kat büyüklüğünde, ancak Boyner Grubu'nun koyacağı para 1 milyon dolar. 



</TEXT>
</DOC>
