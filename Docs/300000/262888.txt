<DOC>
<DOCNO> 262888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur32.html </URL>
<DATE> 2004/08/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Telefon faturası tartışması evden kaçırttı 
</HEADLINE>
<TEXT>

     Murat SÖZERİ - MUT Mersin DHA 
MERSİN'in Mut İlçesi'ne bağlı Suçatı Köyü'nde, evlerine gelen 30 milyon 250 bin liralık telefon faturası nedeniyle babasının azarladığı 17 yaşındaki A.U., buna sinirlenip sevdiği bir gençle kaçtı. 
     Kızının geçen Haziran ayından bu yana kayıp olduğunu belirten 45 yaşındaki 4 çocuk babası Yusuf U., kızıyla sadece evi terk etmesinden birkaç gün önce kabarık geldiğini düşündüğü telefon faturası yüzünden tartıştıklarını söyledi. Kızının sevdiği bir gençle de kaçmış olabileceğini belirten Yusuf U., şöyle dedi 
     "Yaz başında kayısı toplama işinde çalışırken edindiği kız arkadaşı bizim evden başkalarıyla telefonla görüşmüş. 30 milyon 250 bin liralık fatura geldi. Ben de bunun için kızdım. Arkadaşı faturanın 20 milyon lirasını ödedi. Bundan başka da tartışma olmadı. Bu yüzden kaçmış olabileceğini düşünüyorum. Ancak, evi terk ettikten sonra kızım 2-3 defa telefonla bizi aradı. Her defasında başka yerlerde olduğunu söyledi. Kızım telefonda kendisinin kaçtığını söyledi, gönüllü kaçtım' dedi. Sevdiği biriyle kaçmış da olabilir. Birlikte kaçtığı gencin ailesi gelsin kızımızı istesin, evlendirelim. Bu sıkıntı bitsin.'' Mut Cumhuriyet Savcılığı'na kızının bulunması için başvuran Yusuf U., kızını gören veya yerini bilenlerin en yakın polis veya jandarmaya haber vermesini istedi. 
     
</TEXT>
</DOC>
