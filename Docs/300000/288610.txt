<DOC>
<DOCNO> 288610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur11.html </URL>
<DATE> 2004/11/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İlginç kampanya... "Oyuncak tabancanı getir, yeni bir oyuncak götür" 
</HEADLINE>
<TEXT>

     Antalya'nın Alanya İlçesi'nde bir işadamı, çocukları şiddetten uzak tutmak amacıyla ''Oyuncak tabancanı getir, yeni bir oyuncak götür'' kampanyası düzenledi. 
     İnşaat Müteahhidi Hasan Atıcı, Alanya Atatürk Anıtı önünde bir platform oluşturarak, platforma gelen ve oyuncak silahını buradaki çöpe atan bütün çocuklara, yeni oyuncaklardan istediklerini verdi. 
     Uzun süredir tasarladığı bu kampanyayı bayram öncesi düzenlemeyi uygun gördüğünü anlatan Atıcı, çocukların ve gençlerin şiddet içerikli materyaller ve dizi filmlerle olumsuz yönde etkilendiğini söyledi. Hasan Atıcı, sözlerine şöyle devam etti 
     ''Çocukları şiddete yönlendirici düşüncelerden ve silahtan uzak tutmayı, ailelerin de bu konu üzerinde bir kez daha düşünmesini sağlamayı ve bayram öncesinde çocukları sevindirmeyi amaçlıyorum. Sivil toplum örgütlerinin de konuyla ilgili aktif olarak ilgilenmeleri gerektiğine dikkati çekmek istiyorum. Bir yandan da Bekle, gör, eleştir anlayışından çıkıp, uygulanabilirliği yüksek konularda bir şeyler yapabilmek istiyorum.'' Televizyon dizileri, gazete haberleriyle çocukların ve gençlerin şiddete özendirilmesinin doruğa çıktığını, şiddet, kapkaç ve gasp haberlerinin çoğaldığını anlatan Atıcı, ''Yolda gençlere selam vermeye korkuyorum. Hepsi siyah elbiseler içinde, mafyavari filmlerden fırlamış gibiler. Çocuklarımızda ve gençlerde şiddete yönelik büyük bir özenti var. Bunun hep birlikte önüne geçmeliyiz'' dedi. 
     Alanya Çevre Derneği Başkanı Zihni Yayla, Hasan Atıcı'ya, başlattığı kampanyadan dolayı bir teşekkür belgesi verdi. 
     
</TEXT>
</DOC>
