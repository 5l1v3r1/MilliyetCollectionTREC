<DOC>
<DOCNO> 261612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur26.html </URL>
<DATE> 2004/08/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Irak'ta rehin tutulan şoför, eşini telefonla aradı... 
</HEADLINE>
<TEXT>

     Irak'ta rehin tutulan TIR şoförü Tahsin Top'un, eşini 15 gün aradan sonra ilk kez telefonla aradığı bildirildi. 
     Rehin alınan Tahsin Top'un Mersin'de yaşayan eşi Fatma Top, eşinin kendisini öğleden sonra telefonla arayarak 30 saniye kadar konuştuğunu belirterek, ''Sesini duyunca, yaşadığına inandım. Ancak ne zaman geleceğiyle ilgili net açıklama yapamadı'' dedi. 
     Fatma Top, eşinin, ''halen rehin tutulduğunu, kendine iyi davranıldığını, ancak ne zaman serbest kalacağını kendisinin de bilmediğini'' söylediğini belirtti. 
     Eşinin telefonu kapatırken ''hakkını helal et'' dediğini ifade eden Fatma Top, ''Çocuklarımı telefona vermek istedim, ancak bir türlü iletişim kuramadık. Eşim Türkiye sınırlarına, hatta Mersin'e gelmeden bize huzur yok'' diye konuştu. 
     Bu arada, Tahsin Top'un serbest bırakılması için dün Irak'taki tüm faaliyetlerini durdurduklarını açıklayan Atahan Taşımacılık Firması'nın ortaklarından Ömer Tarhan ise militanların sözünde durması ve Tahsin Top'u serbest bırakmaları için Dışişleri Bakanlığı ile elçiliklere yazı gönderdiklerini kaydetti. 

     
</TEXT>
</DOC>
