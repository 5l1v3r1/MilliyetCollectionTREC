<DOC>
<DOCNO> 278991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/siyaset/siy02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Masada her şey farklı' 
</HEADLINE>
<TEXT>


İSTANBUL Milliyet 


Başbakan Recep Tayyip Erdoğan, Türkiye'nin AB üyeliği konusunda "Bizi AB'ye alın diye yalvarılıyor" şeklinde eleştiriler geldiğini belirterek, "Evet. Siz zorla 'Bizi bu medeniyetler uzlaşmasının içine katın' demek zorundasınız. Eğer demezseniz, o zaman medeniyetler çatışmasına hazırlıklı olmalısınız" dedi. 
Boğaziçi Üniversiteliler Derneği 1. Olağan Genel Kurulu'na katılan Erdoğan, sözlerini şöyle sürdürdü "Yaşanan son 2 yıllık süreç, Türkiye'yi kendi kabuğundan tamamen çıkararak dünyanın gündemine oturttu. Buradan bakıp '781 bin kilometrekarelik coğrafya içinde kalmalıyız, ne yapacaksak buradan yapmalıyız' ya da 'bizim düşünce, inanç atmosferimiz içinde olanlarla bir dünya kuracağız' diye düşünüyorsak, yanılıyoruz. 
Çünkü onlarla da görüştüğümüz zaman birçok sıkıntının olduğunu çok açık göreceksiniz. Bunu ben de 2 yıl öncesine kadar çok iyi bilmiyordum. Ama 2 yıllık süreçte bunu çok iyi anladım. Dışarıdan gördüğünüz gibi değil. Masaya oturunca çok şeylerin farklı olduğunu göreceksiniz." 
Erdoğan, asıl zorlu olan yolun bundan sonra başlayacağını belirterek, "Sıkıntılar var. Bazı kavram kargaşaları var. Bunlar bilerek, bilmeyerek yapılmıştır. Onu liderlerle yapacağımız görüşmelerde ele alacağız" diye konuştu. 
"AB sürecinde biz bir medeniyetler uzlaşmasının orada mücadelesini veriyoruz" diyen Erdoğan, "Medeniyetler uzlaşmasını tercih etmek durumundayız. Aksi takdirde bunun insanlığa bedeli çok ağır olur. Bu bedeli ne biz, ne de bizden sonra gelen nesiller ödeyebilir" şeklinde konuştu. 



</TEXT>
</DOC>
