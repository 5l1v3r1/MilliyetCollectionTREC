<DOC>
<DOCNO> 253250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun23.html </URL>
<DATE> 2004/07/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Avusturya Cumhurbaşkanı'nın sağlığı ciddiyetini koruyor 
</HEADLINE>
<TEXT>

     Avusturya'nın başkenti Viyana'daki AKH hastanesi yoğun bakım ünitesinde tedavi gören Cumhurbaşkanı Thomas Klestil'in sağlık durumunun ''endişe verici'' olduğu açıklandı. 
     Klestil'i tedavi eden sağlık ekibinin başkanı Prof. Christoph Zielinski, Avusturya Devlet Televizyonuna ORF yaptığı açıklamada, Klestil'in sağlık durumunun ''endişe verici olduğunu'' belirtti ve ''Yaşama şansı azalıyor'' dedi. 
     Prof. Zielinski, Avusturya haber ajansına yaptığı açıklamada da ''Sağlık durumu daha kritik olamazdı. Sanırım gün içerisinde kaderi belli olacak'' diye konuştu. 
     Doktorlar, 71 yaşındaki Klestil'in, kalp, akciğer, böbrek ve karaciğer gibi hayati önem taşıyan organlarının birer birer iflas etmesinden endişe ediyor. 
     Atipik zatürree geçiren ve hastalığı akut hale gelen Klestil'in dün kalbi iki kez durmuştu. 
     
</TEXT>
</DOC>
