<DOC>
<DOCNO> 260312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur06.html </URL>
<DATE> 2004/08/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eymur'e Atasagun'a hakaretten dava .. 
</HEADLINE>
<TEXT>

     Ankara Cumhuriyet Başsavcılığı, eski Milli İstihbarat Teşkilatı MİT Kontrterör Dairesi Başkan Vekili Mehmet Eymür hakkında, MİT Müsteşarı Şenkal Atasagun'a hakaret ettiği iddiasıyla 4 yıla kadar hapis istemiyle dava açtı. 
     Edinilen bilgiye göre, Basın Savcısı Metin Sezgin, Atasagun'un avukatı aracılığıyla yaptığı suç duyurusu üzerine başlattığı soruşturmayı tamamlayarak, asliye ceza mahkemesine dava açtı. 
     İddianamede, Eymür'ün ''www.atin.org'' adresinden girilen Anadolu Türk İnterneti adlı sitesinde, ''MİT'te Temizlik'' başlığıyla 14 Mayıs 2004 tarihinde yayınladığı yazıda, Atasagun'a yönelik çeşitli iddialarda bulunduğu belirtilerek, yazıdan alıntılara yer verildi. 
     Yazıda, müşteki Atasagun'a yönelik, ''MİT'i zafiyete düşürdüğü, teşkilatta asıl sorunun müşteki ve ekibi olduğu'' iddialarına yer verildiği belirtilen iddianamede, müştekinin, ''adeta bir plan çerçevesinde çalışarak teşkilatı tamamen ülke menfaatleri aleyhinde, iş yapmayan ve saltanatını sürdürdüğü bir kurum haline dönüştürdüğünün'' öne sürüldüğü de ifade edildi. 
     
     KANLICA'DAKİ VİLLA 
     İddianamede, MİT Müsteşarı Atasagun'un, ''teşkilatın uçağını kişisel çıkarı için kullandığı, teşkilatın yeniden organize edilmesinde görev verdiği bir şahsı çıkarları için kullanamayacağını anlayınca adamlarına dövdürdüğü'' iddialarının yanı sıra yazıda, şu ifadelere yer verildiği kaydedildi 
     ''...Kanlıca'da bulunan devlete ait bir villayı talimatname ile alarak Müsteşarlık makamına tahsis ettiği ve eşi İnci Atasagun'un bu villaya yaptığı tadilat ve tefrişat masrafının 800 milyar lirayı bulduğu, müştekinin İstanbul'a geldiğinde kullanması için bölgenin değişik amaçla kullandığı 2 cipi eşine hukuka aykırı olarak tahsis ettiği, teşkilat bünyesinde toplanan ve personelin ihtiyaçları için kullanılma amacına yönelik 4 trilyon liranın müsteşar ekibi tarafından yok edildiği, müştekinin Oyakbank eski Genel Müdürü Coşkun Ulusoy ve bir siyasi partinin halen başkanı olan birisi ile üvey akrabalıkları olduğu bilinen İstanbul'un yeraltı kesimiyle karanlık irtibatları olan bir başkan ile beraber hareket ederek illegal operasyonlar planlayıp icra ettiği, hatta faili meçhul cinayetlerin bile bu ikili tarafından yapıldığı, baraj inşaatlarının bu ekibin mezar arazisi haline geldiği, müştekinin kendisine yakın MİT personelinin çocuklarını eğitim ve yeterlik seviyelerine bakmaksızın kuruma aldığı...'' Eymür'ün, bu ifadelerle, müşteki Atasagun'a hakaret ettiği belirtilen iddianamede, Türk Ceza Kanunu'nun ''hakaret'' fiilini düzenleyen 280 2-4 ve ''resmi sıfatlılara karşı işlenen cürümler -cezayı artıran hal'' başlıklı 273. maddeleri uyarınca 7 aydan 4 yıla kadar hapis istendi. 
     Davanın düştüğü, 15. Asliye Ceza Mahkemesi, basın ve yayın yoluyla işlenen suçlara bakma görev ve yetkisinin, 2. Asliye Ceza Mahkemesi'nde olduğu gerekçesiyle görevsizlik kararı vererek, dosyayı bu mahkemeye gönderdi. 
     
</TEXT>
</DOC>
