<DOC>
<DOCNO> 282431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun27.html </URL>
<DATE> 2004/10/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İngiltere Rumlar, Türkiye'yi veto etmeme güvencesi verdi 
</HEADLINE>
<TEXT>

     İngiltere'nin Avrupa İlişkilerinden Sorumlu Bakanı Denis MacShane, Kıbrıs Rum kesiminin kendilerine, AB'nin Türkiye ile üyelik müzakerelerini başlatma kararını veto etmeyeceği güvencesini verdiğini söyledi. 
     Temaslarda bulunmak üzere dün Kıbrıs'a gelen MacShane, gazetecilere yaptığı açıklamada, görüşmelerinde, Rum yetkililerinin, ''aralık ayında, hiç kimsenin Türkiye'nin üyelik müzakerelerine başlamasını veto etmemesi'' yönündeki görüşünü teyit etmekten memnuniyet duyduğunu belirtti. 
     MacShane, ''İngiltere'nin, aralıkta 25 AB hükümetinin, AB Komisyonu'nun Türkiye'nin tam üyelik başvurusu ve müzakerelerin gecikmeksizin başlamasına ilişkin raporunu kabul etmesi gerektiği görüşünde olduğunu ifade ettim'' dedi. 
     Rum kesiminin Dışişleri Bakanı Yorgo Yakovu, geçen hafta, Türkiye'nin AB'ye katılımına ilişkin müzakerelerin başlamasını, Türkiye'nin Kıbrıs konusunda atacağı bazı adımlara koşul olarak bağlamak istediklerini söylemişti. 
     MacShane, müzakerelere başlamak için Türkiye'ye yeni koşullar öne sürülmemesi gerektiğini belirtti. 
     Türkiye ile Rum kesimi arasındaki ilişkilerin normalleşmesi gerektiğini de ifade eden MacShane, ''Türkiye, sürecin sonunda, üyelerinden birini tanımadığı AB'ye üye olamaz. Bu yasal bir imkansızlık. Üyelik müzakerelerinin sonunda varılacak nokta budur'' diye konuştu. 
     
</TEXT>
</DOC>
