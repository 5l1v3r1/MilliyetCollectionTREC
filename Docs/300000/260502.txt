<DOC>
<DOCNO> 260502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko25.html </URL>
<DATE> 2004/08/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bakan Coşkun Ekonomi bir çok operasyon geçirdi, şimdi nekahette 
</HEADLINE>
<TEXT>

     Sanayi ve Ticaret Bakanı Ali Coşkun, bütün sorunların henüz bitmediğini, çünkü hastayı ameliyat ettiklerini belirterek, ''ekonomi birçok operasyon geçirdi ve şimdi nekahet döneminde'' dedi. 
     Sanayi ve Ticaret Bakanı Ali Coşkun, Ankara-İvedik Organize Sanayi Bölgesi'ni OSB ziyaret ederek, esnafın sorunlarını dinledi. 
     OSB'de esnafa yönelik yaptığı konuşmada Bakan Coşkun, başarısızlığa uğramış bir hükümetin başarısızlığının mazeretini arayan bir bakan olarak esnafın karşısında olmamaktan mutlu olduğunu söyledi. Kendisinin yönelttiği ''Bütün sorunlar bitti mi '' sorusuna yine kendisi ''hayır'' yanıtı veren Coşkun, şöyle devam etti. 
     ''Çünkü hastayı ameliyat ettik. Ekonomi birçok operasyon geçirdi ve şimdi nekahet döneminde. Bütün dünya kabul ediyor ki Türkiye, krizleri geride bıraktı. Darboğazları aştı. Türk ekonomisi düzlüğe çıktı. Şimdi makro ekonomik dengeleri kurmuş, enflasyonu faizleri kontrol altına almış, sürdürülebilir bir büyüme ile kalkınma, sağlıklı bir yapıda ilerliyor.'' Kendilerinin ülke koşullarına uygun olarak IMF programlarını değiştirerek uyguladıklarını belirten Coşkun, bunun sonucunda üretimin patladığını, kapasite kullanım oranlarının Cumhuriyet tarihinde ilk kez yüzde 80'lere çıktığını anlattı. 
     Bu üretim ve verimlilikteki artışın ihracatı da patlattığını belirten Coşkun, şimdi taleplerin yatırımlara doğru gittiğini bildirdi. Malatya, Aliağa ve Kırşehir'de yeni fabrikaların temellerini attıklarını belirten Coşkun, kamunun yeniden yapılanması yasasını Cumhurbaşkanı'nın iade ettiğini, ancak kanunla değil, genelge ve yönetmeliklere bağlı yetkilerini devrettiklerini anlattı. 
     Bakanlık olarak yaptıkları yetki devirlerine ilişkin de bilgiler veren Bakan Coşkun, 22 grupta 38 yeni teşvik getirdiklerini ifade etti. 
     Mayıs sonu itibariyle 1 katrilyon 23 trilyon lira kredi kullandırdıklarını belirten Coşkun, Haziran-Temmuz ayında başlamak üzere 400 trilyon lira daha fon oluşturduklarını, halen yüzde 25 faiz ve 15 milyar lira acil destek kredisi olmak üzere esnafa halk bankasının kredi verdiğini hatırlattı. Coşkun, ''bunun dışında Tefe artı 3 ile şimdi bu 9 olduğuna göre 3 daha 12, 10 olursa 13 ile KOBİ'lere acil destek kredisi sağladık sanıyorum. Bu kullanılmış'' dedi. 
     
     SANAYİLEŞMEDE YOZLAŞMA 
     Konuşmasında gecekondulaşmada olduğu gibi sanayileşmede de bir yozlaşma olduğuna dikkati çeken Coşkun, önüne gelenin tarım alanlarına fabrika kurduğunu, oysa bu fabrikaların OSB'lerin içinde yer alması gerektiğini söyledi. 
     Bu hafta içinde endüstri bölgeleri ile ilgili yönetmeliği de görüşlere açacaklarını belirten Coşkun, sanayicilerin İvedik OSB ile ilgili taleplerini de yanıtladı. 
     OSB içinde yer alan sosyal tesis alanlarının yeşil alanlar hariç sanayi alanına dönüştürülmesine ilişkin bir başvuru yapılması halinde gerekli düzenlemeyi yapacaklarını belirten Coşkun, bu konudaki sıkıntıyı gireceklerini bildirdi. 
     Yine, şehir merkezinde bulunan işletmelerin OSB'ye taşınması için esnafın istediği taşınma kredisi ile ilgili çalıştıklarını da belirten Coşkun, ''sıfır faizle bir taşınma kredisinin yollarını arıyoruz'' dedi. 
     Bakan Coşkun'un konuşması sürerken salonda bulunan esnaftan bazılarının, üzerlerinde ''Taşınma teşvik kredisi çıkmazsa esnaf mağdur olacaktır'', ''Taşınma teşvik kredisinin çıkmasını bekliyoruz'' yazılı dövizler tuttukları görüldü. 
     Bakan Coşkun daha sonra, toplantıya katılan işletme sahiplerinin sorunlarını dinleyerek soruları yanıtladı. 
     
     İVEDİK OSB YÖNETİM KURULU BAŞKANI GÜLTEKİN 
     Ankara-İvedik OSB Yönetim Kurulu Başkanı Hasan Gültekin de yaptığı konuşmada, 20 yıl önce planlanan İvedik OSB'nin bugünün ihtiyaçlarına cevap vermediğini, projede yer alan ve yaklaşık 60-70 dönümlük bir alanı oluşturan sosyal tesis alanlarının sanayi alanlarına dönüştürülmesini istedi. Gültekin, OSB'de büyük işletme kurmak isteyenlerin ihtiyacını karşılayamamaktan da yakındı. 
     Kendilerin hem hükümete hem Bakan Coşkun'a güvenlerinin tam olduğunu da kaydeden Gültekin, bu güvenin daha da devam edeceğini söyledi. 
     2001 ve 2002 krizlerinden sonra Türkiye'de belli bir ekonomik büyümenin yaşandığını, kapasite kullanımı ve verimlilikten kaynaklanan bu büyümenin 2004'te de devam ettiğini belirten Gültekin, ''Ama artık belli bir duvara dayanılmıştır. Buradan sonra yapılması gereken yatırım yapmaktır'' dedi. 
     Konuşmaların tamamlanmasının ardından Bakan Coşkun ve beraberindekiler, Ankara-İvedik OSB'de yer alan bazı işyerlerini gezerek yapılan üretimlere ilişkin bilgiler aldı. Coşkun incelemelerinin ardından OSB'den ayrıldı. 
     
</TEXT>
</DOC>
