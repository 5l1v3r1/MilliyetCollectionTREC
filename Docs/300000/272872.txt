<DOC>
<DOCNO> 272872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun09.html </URL>
<DATE> 2004/09/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TCK tartışmaları Fransız basınına böyle yansıdı... 
</HEADLINE>
<TEXT>

     Fransız basında bugün çıkan haberlerde, Türkiye'de yeni ceza yasasının çıkarılmasındaki gecikmenin, ''Avrupa'da Türkiye'nin AB'ye girmesine karşı olanlara yeni gerekçeler vereceği'' yorumu yapıldı. 
     Liberation gazetesinde, ''AB kandırılmış hissediyor'' başlığıyla verilen haberde, ''Ankara ve Brüksel arasındaki atmosferin gerginleştiği'' belirtildi ve ''gecikmenin Türkiye karşıtlarına yeni gerekçeler vereceği'' ifade edildi. 
     Gazete, ''son durumun yapılan reformlar konusunda Brüksel'de şüpheler yaratabileceği'' yorumunu yaptı. 
     Le Figaro gazetesi ise birinci sayfadan manşetten verdiği haberde, Ankara ve Brüksel arasında gerginliğin arttığını yazdı. 
     ''TCK'daki gecikme yüzünden AB Komisyonu'nun raporunu olumsuz ya da ileri bir tarihte yayınlayabileceğini'' savunan Le Figaro, ''bu durumun da Türkiye konusunda karar verecek AB liderlerinin kararını da geciktirme riski taşıdığını'' bildirdi. 
     Le Figaro gazetesi de son durumun, ''AB'de Türkiye karşıtı duyguları besleme riski taşıdığı'' yorumunu yaptı. 
     AB içinde anayasanın onaylanmasıyla ilgili tartışmalara dikkati çeken Le Figaro, ''AB Komisyonu'nun Avrupa ülkeleri içinde anayasa konusuyla Türkiye'nin üyeliği konusunun birbirine karışması ihtimalinden de endişe ettiğini'' bildirdi. 
     Le Figaro, ''Türkiye'nin üyeliğine karşı çıkanların, AB'nin bütünleşmesini güçlendirecek anayasanın, onaylanmasını engelleme yoluna gidebileceklerini'' yazdı. 
     Fransız gazetesi, ''dün yaşanan gerginliğin, yaz aylarından bu yana iyi giden siyasi bir mekaniği zora soktuğu'' yorumunu yaptı. 
     
</TEXT>
</DOC>
