<DOC>
<DOCNO> 288064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy04.html </URL>
<DATE> 2004/11/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bayramda kim nerede 
</HEADLINE>
<TEXT>

     Cumhurbaşkanı Ahmet Necdet Sezer, Ramazan Bayramı'nı Ankara'da geçirecek. 
     Alınan bilgiye göre, Başbakan Recep Tayyip Erdoğan, bayramın bir ve ikinci günlerini İstanbul'da geçirirken, son günü Lüksemburg'a gidecek. 
     CHP Genel Başkanı Deniz Baykal ise bayramı yurtdışında geçirecek. 15-16 Kasım tarihlerinde Johannesburg'da yapılacak olan Sosyalist Enternasyonal Konsey Toplantısı'na katılmak üzere 13 Kasım'da Güney Afrika'ya gidecek olan Baykal, 17 Kasım'da Türkiye'ye dönecek. 
     DYP Genel Başkanı Mehmet Ağar ise arife günü seçim bölgesi Elazığ'a gidecek. Ağar, bayramın ilk günü Elazığ'dan Ankara'ya geçerek, genel merkezde partililer ve vatandaşlar ile bayramlaşacak. Ağar, bayramın ikinci günü, DYP İstanbul İl Başkanlığı'ndaki bayramlaşmaya katılacak ve üçüncü günü de İstanbul'da geçirecek. 
     MHP Genel Başkanı Devlet Bahçeli ve Saadet Partisi Genel Başkan Vekili Recai Kutan ise bayramı Ankara'da kutlayacak liderler arasında. Bahçeli, bayramın ikinci gününde genel merkezde partililerle bayramlaşacak. 
     ANAP Genel Başkanı Nesrin Nas, bayram boyunca İstanbul'da olacak. 
     DSP Genel Başkanı Zeki Sezer ise bayramın ilk günü KKTC'ye gidecek. İkinci günü yurda dönecek olan Sezer, DSP Parti Okulu'ndaki bayramlaşmaya katılacak. 
     
</TEXT>
</DOC>
