<DOC>
<DOCNO> 254637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur18.html </URL>
<DATE> 2004/07/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Arkadaşlarının şakası yüzünden evden kaçan genç, bulundu... 
</HEADLINE>
<TEXT>

     Afyon'da, arkadaşlarının ''Devamsızlıktan sınıfta kaldın'' şakasını ciddiye alarak 25 gün önce evden kaçan öğrenci bulundu. 
     Evden aldığı 6 milyar lira ve ziynet eşyalarıyla ortadan kaybolan 15 yaşındaki G.Ç'nin, Antalya'nın Alanya İlçesi'nde bir yatta çalıştığı ortaya çıktı. 
     Baba Yusuf Ç, AA muhabirine yaptığı açıklamada, çocuklarının bulunmasından dolayı çok mutlu olduklarını belirterek, ''Eşim ve ben geçen sürede çok yıprandık, her gece uykusuz kaldık'' dedi. 
     G.Ç'nin bulunmasında gazete yayınlarının etkili olduğunu ifade eden Yusuf Ç, şunları söyledi 
     ''Oğlumu Alanya'da bir yatta çalışırken bulduk. Kendisi yatta çalıştığı için gazeteleri sonradan görmüş ve sınıfta kalmadığını öğrenmiş. Sağlıklı bir şekilde bulduğumuz için mutluyuz. Hiçbir ailenin böyle bir olay yaşamasını istemem. Çocuğumuzun nerede ve ne şekilde olduğunu bilmeden yaşamak bize çok şeyler öğretti.'' Anne ve babasından özür dileyen G.Ç ise ailesini bir daha üzmeyeceğine dair söz verdi. 
     
     OLAY 
     Lise birinci sınıf öğrencisi G.Ç, arkadaşlarının ''Devamsızlıktan sınıfta kaldın'' şakasını ciddiye alarak, evde bulunan 6 milyar lira ve ziynet eşyasıyla okulların kapandığı gün evden kaçmıştı. Oğlunun ''arkadaşlarının yapmış olduğu şakaya kurban gittiğini'' belirten baba Yusuf Ç, oğlunun devamsızlıktan kalmadığını, karnesini de kendisinin aldığını söyleyerek evine dön çağrısı yapmıştı. 
     
</TEXT>
</DOC>
