<DOC>
<DOCNO> 272338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko45.html </URL>
<DATE> 2004/09/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Banka hesapları 1 Ocak 2005'te YTL'ye dönüştürülecek... 
</HEADLINE>
<TEXT>

     Yeni Türk Lirası'na YTL geçiş nedeniyle, fiyat yuvarlamalarının Euro bölgesine kıyasla daha az hissedileceği ifade ediliyor. 
     Yeni Başbakanlık'ta düzenlenen Yeni Türk Lirası tanıtım toplantısında basına dağıtılan bilgi notuna göre, Euro bölgesinde 2002 yılının ilk 6 ayında gerçekleşen yuvarlama etkisinin, genel tüketici fiyat endeksine binde 2 düzeyini geçmediği hatırlatıldı. 
     Bilgi notunda yuvarlama etkisinin düşük düzeyde gerçekleşmesi halinde, fiyat yuvarlamalarının süreklilik arz etmeyeceği, operasyonun enflasyonist etkisinden ziyade, enflasyonun tek haneye indirilmesindeki kararlılığın ön plana çıkacağı kaydediliyor. 
     Paradan sıfır atılmasının, döviz kurları veya faizler üzerinde olumsuz etki yapmasının beklenmediği ifade edildi. 
     Yeni Türk Lirası 1, 5, 10, 20, 50 ve 100 banknotlardan, 1, 5, 10, 25, 50 yeni kuruş ve 1 yeni liradan oluşacak. 
     Yeni lira ve kuruşlar, 1 Ocak 2005 tarihinde tedavüle çıkarılacak ve bir yıl boyunca Yeni Türk Lirası ve Türk lirası birlikte tedavülde olacak. 
     
     GÜVENLİK ÖZELLİKLERİ 

     Banknotlarda bulunan güvenlik özelliklerinin, halka ve profesyonellere yönelik özellikler olmak üzere ikiye ayrıldığı vurgulanan bilgi notunda, 20 milyon liralık banknotlarda bulunan özellikler açıklanıyor. 
     Bütün banknotların sahtesini yapmanın mümkün olduğu vurgulanan bilgi notunda, ancak orijinal banknotlarda bulunan güvenlik özelliklerinin sahte banknotlarda bulunmadığı, bu nedenle güvenlik özelliklerinin kontrol edilmesiyle gerçek paranın sahteden ayırt edilebileceği kaydediliyor. 
     Bu arada görme engelliler ve göreme bozukluğu olanlar için, ilave ayırıcı özelliklere yer verilmesi planlanıyor. 
     Banka hesapları da, 1 Ocak 2005 itibariyle Yeni Türk Lirasına dönüştürülecek. 

     
</TEXT>
</DOC>
