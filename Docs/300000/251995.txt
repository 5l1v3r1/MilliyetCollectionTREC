<DOC>
<DOCNO> 251995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur27.html </URL>
<DATE> 2004/06/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
El Kaide davası... Mahkeme, "Ağır Ceza Mahkemesi" sıfatıyla sorguluyor... 
</HEADLINE>
<TEXT>

     ''Terör örgütü El-Kaide'nin Türkiye'deki yapılanması içinde yer aldıkları ve 15 ile 20 Kasım 2003 tarihlerinde İstanbul'da gerçekleşen bombalı saldırılara karıştıkları'' ileri sürülen 46'sı tutuklu 69 sanığın yargılandığı davanın bugünkü duruşmasında mahkeme, ''Ağır Ceza Mahkemesi'' sıfatıyla, isteyen sanıkların sorgularına başladı. 
     İstanbul 2 No'lu DGM'de önceki gün başlanan duruşmanın 3. gününe, tutuklu sanıklar Abdullah Demir, Mehmet Yılmaz, Suat Şarman, Hayrettin Basınlı, Cahit Öztürk, Mediha Yıldırım, Cemile Akdaş, Yusuf Dural, Ziya Çelik, Ali Yaman, Murat İdrak, Muhammetül Emin Bastın ve Tarkan Kalaycı katıldı. 
     Duruşmada daha önceki celselerde olduğu gibi ayakta duran avukat Abdurrahman Sarıoğlu, ''müvekkilleri olan Cemile Akdaş ve Mediha Yıldırım'ın kendisini azledeceğini'' söyledi. 
     Bunun üzerine söz alan sanıklar Akdaş ile Yıldırım, ''avukat Sarıoğlu'nu azlettiklerini'' belirttiler. 
     Sarıoğlu, daha sonra duruşma salonundan ayrıldı. 
     
     5190 SAYILI KANUN 
     Mahkeme Heyeti Başkanı Şerafettin İste, duruşmadan önce kendi aralarında 1.5 saatlik bir toplantı yaptıklarını belirterek, DGM'lerin kaldırılmasıyla ilgili 5190 sayılı yasanın Resmi Gazete'de yayınlandığı söyledi. 
     Başkan İste, ancak kurulacak ağır ceza mahkemelerinde başkan ve asil üyelerin görevlendirilmesinin henüz yapılmadığını kaydederek, ''sanıkların sorgularının yapılıp yapılmaması'' konusunda avukatlarının beyanlarını aldı. 
     Sanık avukatlarından Osman Karahan, ''Siz bugün sorgu yapsanız ne olur, yapmasanız ne olur Tabii hakimlik kuralı çiğnenmektedir. Sanıkların tutukluluk hali, tabii hakimlikten daha ağırdır. Sorgu yapılsın'' dedi. 
     Avukat İlhami Sayan da, ''mahkemenin yasal olarak görevlendirilmiş olmasa dahi geçici olarak görevli bulunduğunu'' ifade ederek, ''mahkemenin yine acil işlemlere devam etmesini, sorgu yapmamasını'' istedi. 
     Duruşmada söz alan diğer avukatların bir kısmı ''sorgu yapılmasını'' talep ederken, bir kısmı ile müdahil avukatları ''istemediklerini'' söylediler. 
     
     MAHKEME HEYETİ BAŞKANI 
     Mahkeme Heyeti Başkanı Şerafettin İste ise 5190 sayılı yasanın Resmi Gazete'de yayınlandığının anlaşıldığını tutanağa yazdırdı. 
     Başkan İste, ''Ancak yasa gereği Ağır Ceza Mahkemeleri'nin henüz kurulmadığını, yasanın geçici 1. maddesine göre de 15 gün içinde yeni atama yapılıncaya kadar DGM başkan, asil ve yedek üyelerinin ve cumhuriyet savcılarının ağır ceza mahkemelerinde görevli olacaklarının belirtildiğini'' bildirdi. 
     İste, ''mahkemenin henüz kurulmadığını, bu nedenle sanıkların sorgularının yapılıp yapılmaması konusunun mahkeme başkanları ve üyeleri ile savcılar tarafından tartışıldığını ve kesin sonuca varılamadığını, bu konunun taraflara sorulmasına karar verildiğini'' belirtti. 
     Başkan İste, ''duruşmada sanık avukatlarının bir kısmının sorgu yapılması, bir kısmının da yapılmaması yönünde görüş bildirdiğini'' ifade etti. 
     Bunun üzerine sanıklara da ''sorgu'' konusunda söz verildi. Bazı sanıklar ''sorgularının yapılmasını'' isterken, bazıları ise ''istemediğini'' söyledi. 
     Görüşü sorulan cumhuriyet savcısı da ''isteyen sanıkların sorgularının yapılabileceği, istemeyenlerin de sorgularının yapılmaması görüşünde olduğunu'' kaydetti. 
     Duruşmaya ara veren mahkeme heyeti, salondan ayrılarak bir süre konuyu değerlendirdi. 
     Daha sonra bu konudaki kararı açıklayan Mahkeme Heyeti Başkanı Şerafettin İste, ''Şu andan itibaren Ağır Ceza Mahkemesi sıfatıyla yargılamanın devamına karar verilmesi gerektiği sonucuna varıldığını ve Ağır Ceza Mahkemesi sıfatıyla, sorgu vermek isteyenlerin sorgularını alınmasının kararlaştırıldığını'' bildirdi. 
     Duruşma, savunma yapmak isteyen sanıkların sorgularının yapılmasıyla devam ediyor. 
     
</TEXT>
</DOC>
