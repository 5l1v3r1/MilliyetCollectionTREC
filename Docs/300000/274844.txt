<DOC>
<DOCNO> 274844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy08.html </URL>
<DATE> 2004/09/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan Bundan sonra zam sesi duyulmayacak... 
</HEADLINE>
<TEXT>

     Başbakan Recep Tayyip Erdoğan, çiftçinin, köylünün ve vatandaşın cebindeki paranın güneş karşısındaki kar topu gibi erimediğini söyledi. 
     Başbakan Erdoğan, Konya'nın Çumra İlçesi'nde Pankobirlik tarafından yaptırılan Çumra Şeker Fabrikası'nın açılış töreninde, bir yıl önce temeli atılan tesisi, bugün açılışa hazırlayan Pankobirlik Genel Başkanı, yöneticileri ve emeği geçen herkese teşekkür etti. 
     Böyle bir eserin kısa bir sürede, ülke ekonomisine ciddi katma değer sağlayacak şekilde hazırlayanları alkışladığını ifade eden Erdoğan, tesiste Türk çiftçisinin de emeğinin büyük olduğunu dile getirdi. 
     Türkiye'nin çok farklı bir dönemi yaşamaya başladığını belirten Erdoğan, Türkiye'nin sadece kendi içinde değil, uluslararası alanda rekabeti yakalamış olmasının, güzel eserlerin meydana geleceğini gösterdiğini dile getirdi. 
     3 Kasım'da başlayan süreçte 22 ayın geride bırakıldığını ifade eden Erdoğan, şöyle konuştu 
     ''Enflasyon yüzde 34'lerde iken bugün tek haneli rakamlar konuşuluyor. Bunun anlamı şudur Çiftçinin, köylünün ve vatandaşın cebindeki para adeta güneş karşısındaki kar topu gibi erimiyor. Bir gecede yüzde 5 bin, yüzde bin 500 faiz ödemeleri geride kaldı. Bunlar halkın cebinden çıkıyordu. Artık çiftçi ve halk bu parayı ödemiyor. Çok ciddi bir büyüme içindeyiz. Geçen yıl yüzde 5'i hedefledik. Büyüme yüzde 6 oldu. Bu yıl da yüzde 5'i hedefledik. İlk 6 ayda yüzde 13.4'ü yakaladık. Temmuz ayı sonu itibariyle yatırımcıların Türkiye'de yaptığı yatırım, ekipman alımları 28 katrilyon liraya ulaşmıştır. Bu yatırımcının hangi konumda olduğunu ispatlıyor.'' 
     
     ''PARAMIZ YOLSUZLUK ŞEBEKELERİNE AKTARILMIYOR'' 
     Başbakan Erdoğan, tek sıkıntının işsizlik olduğunu vurgulayarak, bu yatırımlar arttıkça işsizlik sorunun çözüleceğini, işsiz sayısının azalacağını ifade etti. 
     Şu anda sosyal devlet olma yolunda adımların atıldığını belirten Erdoğan, yatırımcıları teşvik ettiklerini, yarın Osmaniye'de 40 fabrikanın temelini atacaklarını bildirdi. 
     Erdoğan, ülkenin daha iyi yerlere gelmesi için biraz daha sabır gerektiğini ifade ederek, şöyle devam etti 
     ''El ele, omuz omuza verelim. Bugün bizim paramız yolsuzluk şebekelerine aktarılmıyor. Hortumlar kesiliyor. 1 milyon 200 bin ton kömür ayırdık. Bunun 800 bin tonu yerlerine ulaştırıldı. 30 bin ton kömür de Konya'da fakir fukaralara düştü. Bu imkanlar nereden sağlanıyor Yolsuzluk şebekesine bağlı hortumlar kesildikçe sağlanan imkanlar vatandaşa gidiyor. Aynı şekilde milli eğitime de destekler verdik. Bu tür desteklerimiz sürecek.'' 
     
     TÜRKİYE'DE ''ZAM SESİ'' DUYULMAYACAK 
     Türkiye'de artık petrol dışında ''zam sesi'' duyulmadığını ifade eden Erdoğan, ''O da maalesef dışa bağımlı olan bu üründe elimizde olmadan yapılan zamlardır'' dedi. 
     Başbakan Erdoğan, 2 yıl önce ''zam sesi'' duyulmayan bir gün olmadığını belirterek, ''Artık her gece zam sesi duymuyoruz. Bundan sonra petrol gibi dışa bağımlı olduğumuz ürünler dışında zam sesi duymayacaksınız. Vergi yükünü de asgariye indirerek vatandaşın sırtındaki yükü hafifleteceğiz''' diye konuştu. 
     
     ERDOĞAN'A ALTIN PANCAR 
     Konuşmaların ardından Pankobirlik Genel Başkanı Recep Konuk, Başbakan Erdoğan'a altın pancar hediye etti. Çumra Belediye Başkanı Nasır Ersöz ise Erdoğan'a şehrin altın anahtarını verdi. 
     Konya'da bisiklet üzerinde en uzun kalma rekorunu kıran Yusuf Ecevit de fabrikanın açılış törenine katıldı. Konuk, Ecevit'e kırdığı rekor ve başarı nedeniyle açık çek verdi. Erdoğan da Ecevit'i başarısından dolayı kupayla ödüllendirdi. 
     Daha sonra Başbakan Erdoğan ve Recep Konuk hazırlanan butona basmak suretiyle fabrikadaki makineleri çalıştırarak, açılışı yaptı. 
     
</TEXT>
</DOC>
