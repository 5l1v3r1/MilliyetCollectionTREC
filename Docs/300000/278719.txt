<DOC>
<DOCNO> 278719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo20.html </URL>
<DATE> 2004/10/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Basketbol... Üner Fatih Solak'ın gelmeyişi planlarımı bozdu... 
</HEADLINE>
<TEXT>

     Türkiye Basketbol Ligi takımlarından Galatasaray'ın antrenörü Halil Üner, Ülkerspor'un Fatih Solak'ı kendilerine vermekten vazgeçmesinin tüm planlarını bozduğunu söyledi. 
     Üner, Basketbol Federasyonu'nun resmi internet sitesine yaptığı açıklamada, Fatih Solak ile daha önce anlaşmaya vardıklarını belirterek, şunları söyledi 
     ''Fatih ile sözleşme imzalamamıza ve Ülkerspor'un bize söz vermiş olmasına karşın Fatih'in Milli Takım'daki başarılı performansı sonrasında Ülkerspor yönetimi bu transferden vazgeçti. Bu durumda biz ise tüm planlarımızı Fatihli bir kadroya göre yaptığımız için zor durumda kaldık. Fatih'in takımımıza katılacağını düşünerek onun pozisyonuna başka bir oyuncu almadığımız ve de Ülkerspor'un transferi iptal etme kararı çok geç geldiği için iyi bir pivot bulmakta güçlük çekiyoruz. Hemen her ülkede sezonların başlamak üzere olduğu veya başladığı bu tarihlerde kaliteli bir yabancı oyuncu bulmak çok zordur. Şimdi biz bunu başarabilmenin çabası içerisindeyiz.'' Geçtiğimiz sezon yaşadıkları maddi sorunların bu yıl yaşanmayacağına dair inancını dile getiren Üner, ''Kulüpte bize ciddi bir destek var. Kulüpte başta Derya Taşdelenler'in ve Şinasi Önengüt'ün çabaları ile basketbol takımını kurduk. Galatasaray'ın 100. yılında başta başkan Özhan Canaydın olmak üzere diğer yöneticilerle Galatasaray'a layık bir takım olma yolunda çalışıyoruz'' dedi. 
     Halil Üner, mevcut kadrosundan memnun olduğunu vurgulayarak, ''Yabancı oyuncu olarak bütçemize sığabilecek ve kişilik olarak problem yaratmayacak oyuncuları seçtik. Yerli kadromuzu da takım oyununa yatkın isimlerden kurduk. Şu anda tek sıkıntımız pivot pozisyonunda. O pozisyona iyi bir oyuncu alabilirsek ligde üst sıralara oynayacağımıza inanıyorum'' diye konuştu. 
     
     ''TÜRKİYE KUPASI'NA HAZIR DEĞİLİZ'' 
     Antrenör Üner, Türkiye Kupası'nda yapacakları maçlar öncesinde yüzde yüz hazır olmadıklarını söyledi. 
     Lig öncesinde Türkiye Kupası Eleme Grubu maçları yapacaklarını kaydeden Üner, şunları söyledi 
     ''Pivot pozisyonunda yaşadığımız sıkıntı nedeniyle biz bu maçlara tam anlamıyla hazır değiliz. Geçtiğimiz yıl da Türkiye Kupası'nda dörtlü finale kalmış, ancak yabancı oyuncularımızın takımdan ayrılması sonucunda iddiamızı yitirmiştik. Bu yıl eleme grubunu aşarak çeyrek finale iddialı bir şekilde gitmek arzusundayız. Yaşadığımız sorunlara rağmen finallere kalacağımıza inanıyorum.'' Bu arada Galatasaray, daha önce anlaşmaya vardığı ABD'li oyuncular Brian Boddicker, Nick Jacobson ve Brezilyalı Estavam Ferreira ile 12 Ekim Salı günü sözleşme imzalayacak. 
     Antrenör Halil Üner, bir süredir denedikleri ve sözlü anlaşmaya vardıkları bu 3 yabancı oyuncuyla sözleşme imzalayacaklarını belirterek, ''Bu oyuncuların performansından son derece memnunum. Sadece yetenekli değil, aynı zamanda düzgün kişilikli ve akıllı oyuncular. Sağlık testinden geçtikten sonra 12 Ekim Salı günü her üçüyle de resmi sözleşme imzalayacağız'' diye konuştu. 
     
</TEXT>
</DOC>
