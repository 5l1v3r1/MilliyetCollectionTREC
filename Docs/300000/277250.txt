<DOC>
<DOCNO> 277250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur30.html </URL>
<DATE> 2004/10/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kenan Evren - gazeteci davası... Evren, mahkemeye çağırıldı .. 
</HEADLINE>
<TEXT>

     7. Cumhurbaşkanı Kenan Evren, Marmaris Sulh Ceza Mahkemesi tarafından mahkemeye çağrıldı. 
     ''Kendisine hakaret ettiği'' gerekçesiyle Marmaris Değişim Gazetesi Yazı İşleri Müdürü Mehmet Yürek hakkında dava açan 7. Cumhurbaşkanı Kenan Evren, ''mahkemeye verdiği dilekçede Yürek'e hakaret içeren kelimeler kullandığı'' iddiasıyla açılan dava sonucunda mahkemeye çağrıldı. 
     Marmaris'te yayınlanan Değişim Gazetesi Yazı İşleri Müdürü Mehmet Yürek ile eski Cumhurbaşkanı Kenan Evren arasındaki duruşmaya yarın devam edilecek. 
     Marmaris Sulh Ceza Mahkemesi, 2 Eylül'de görülen duruşmaya gelmeyen Evren'in yarınki duruşmaya katılması için müzekkere çıkarttı. 
     Gazeteci Mehmet Yürek tarafından Marmaris Sulh Ceza Mahkemesi'ne verilen dava dilekçesinde ileri sürülen iddialar, 7. Cumhurbaşkanı Kenan Evren'e müzekkere ile duyuruldu. 
     
     OLAYIN GEÇMİŞİ 

     Gazeteci Mehmet Yürek, 16 Nisan 2004 tarihli gazetede, 'Dezantralizasyon, Yönetişim, Safsidilite, Marmaris'in yeni CHP'li Başkanına On öneri'' başlıklı yazısında, ''Sanata, kültüre, tarihe, edebiyata, doğaya ve çevreye önem veriniz. Esnaf ve çalışanları önceliğe alın. Kenan Evren ve Marmarisspor'u dizginleyin'' demiş, bunun üzerine Evren, ''Dizginleyin'' sözcüğünün ''kendisine hakaret içerdiği'' gerekçesiyle mahkemeye başvurmuştu. 
     Dava dilekçesinde, ''kendisine hakaret ve küfür edildiği'' iddiasıyla Mehmet Yürek de Evren'e şahsi dava açmıştı. 
     2 Eylül'deki son duruşma, ''Kenan Evren'in katılmadığı'' gerekçe gösterilerek, yarına ertelenmişti. 
     
</TEXT>
</DOC>
