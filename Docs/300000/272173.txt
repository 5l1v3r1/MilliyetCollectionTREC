<DOC>
<DOCNO> 272173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/gun04.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanların Niğde merakı 
</HEADLINE>
<TEXT>


Niğde'den elma bahçesi satın alan İtalyanlar, özel elma yetiştirip ihraç ediyor. Türkiye'de en fazla mülk edinen millet olan Yunanlıların gözdesi ise Ege... 

HAKAN ŞANLITÜRK Ankara 

Türkiye Cumhuriyeti vatandaşları dışındaki kişilere mülk satışına izin verilmesinin ardından yabancı uyruklular, 323 milyon 737 bin 215 metrekare gayrimenkul satın aldı. Toplam 66 ülkeden 43.521 yabancı, 3 Temmuz 2003 - 30 Haziran 2004 arasında 41 bin 900 tapu alırken, Niğde'de elma bahçeleri satın alan İtalyanlar, ürettikleri özel elmaları ihraç etmeye başladı. Türkiye'de en fazla mülk edinen millet Yunanlılar olurken, 14 bin 459 Yunan vatandaşının 12 bin 537 tapu aldığı, alınan gayrimenkullerin yüzde 90'ının Ege'de olduğu kaydedildi. Yunanlıları 10 bin 827 tapuyla Almanlar, 7300 tapuyla İngilizler izledi. 
Suriyelilerin aldığı tapu adeti 4589'u bulurken, gayrimenkullerin 3409'unun Hatay sınırları içinde yer alması dikkat çekti. Almanların yoğun olarak tercih ettikleri ilçe Alanya, İngilizlerin Didim oldu. Alanya'da 670 ev alan Almanların, Belediye Meclisi'nde temsil hakkı istediği öne sürüldü. 
İngiliz vatandaşları da Didim'de 4101 adet gayrimenkul aldı. 1474 gayrimenkul alan Hollanda vatandaşlarının Akdeniz kıyılarının yanı sıra dağlık bölgeleri seçtiği ortaya çıktı. İsrail vatandaşlarının da dağlık bölgelere yöneldiği bildirildi. 


</TEXT>
</DOC>
