<DOC>
<DOCNO> 296853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo21.html </URL>
<DATE> 2004/12/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da Seyrantepe'deki arazi için yetki talebi kabul edildi 
</HEADLINE>
<TEXT>

     Galatasaray Kulübü Olağanüstü Genel Kurul Toplantısı'nda, kulüp yönetim kurulunun Seyrantepe'deki araziye stat ve diğer yatırımları yapabilmek için istediği çeşitli yetkiler, genel kurul üyelerinin oy çokluğuyla kabul edildi. 
     Galatasaray Lisesi Tevfik Fikret Salonu'nda gerçekleştirilen ve 200 üyenin katıldığı, yaklaşık 50 dakika süren toplantıda, kulüp yönetim kurulunun Seyrantepe arazisinde yapılacak çalışmalar için genel kurul üyelerinden istediği yetki verilmesi maddesi kabul gördü. 
     Kulüp başkanı Özhan Canaydın, toplantının başlangıcında yaptığı konuşmada, arazinin mülkiyetinin edinilmesiyle ilgili yoğun çalışmalarının aralıksız sürdüğünü belirterek, ''Zira yılbaşından önce tapunun tescil edilmesi gerekir. Bu arazi hiç şüphesiz kulübümüzün en kıymetli gayrimenkulu olacaktır. Sorunlarımızı bu uzun süreçte birlikte aşacağız. Tarihimizdeki en büyük projemiz olarak Seyrantepe, Türkiye'nin de en büyük projelerinden biri olacaktır. Ayrıca mülkiyeti kulübümüze ait tek tesis olacaktır'' dedi. 
     Üst kullanım hakkının kendilerinde olmasını yatırımcılara anlatmakta zorluk çektiklerini kaydeden Canaydın, şöyle devam etti 
     ''Ancak tapuyu aldığımızda bu sorunu aşacağız. Aslanşehir'i Ataşehir gibi yapacağız, Türkiye'nin en iyi arazisinde Galatasaray Tesisleri'ne kavuşacak ve önü açılacaktır. Ayrıca istediğimiz bu yetkiler sadece stat içindedir.'' Toplantı sonrasında, yönetim kurulunun talebinin oy çokluğuyla kabul edilmesi nedeniyle kongre üyelerine güvenlerinden dolayı teşekkür eden Canaydın, Galatasaray'ın kasasından 1 tek kuruş çıkmadan arazi tapusunun bir kısmını alacaklarını söyledi. 
     
     ''FENERBAHÇE MAÇINDA YÜZÜMÜZ GÜLECEKTİR'' 
     Konuşmasında Fenerbahçe ile yarın yapacakları derbi maça da değinen Canaydın, ''Yarınki maçta inşallah yüzümüz gülecektir'' dedi. 
     Canaydın, bugün çok güzel bir gün geçirdiklerini belirterek, şunları kaydetti 
     ''İnşallah yarın da güzel bir maç olacak. Galatasaray, her zaman galibiyet için oynar. Yine galip gelmek için çalışacağız. Spor, sevgi ve barış demektir. Taraftarlarımız da bunu ispat edecek. İnşallah iyi oynayan kazanır, iyi oynayan da biz olacağız.'' 
     
     2 MADDE GÜNDEME ALINMADI 
     Kongre divan kurulu başkanı Oğuz İmregün, gündem maddelerinden 2'sini oylamaya sunmadı. 
     İmregün, gündemdeki ''Kulübümüzün 100. kuruluş yılı nedeniyle ihraç cezaları hariç olmak üzere, disiplin kurulunca verilmiş tüm disiplin cezalarının tüm etki ve sonuçlarıyla birlikte affedilmesi'' ve ''Kulübümüzün 100. kuruluş yılı nedeniyle tüzüğümüzün 6. maddesinde yer verilen 'Derneğe her yıl alınacak asli üye sayısı, kaydı açık asli üye sayısı toplamının yüzde 3'ünü aşamaz' kısıtlamasının, yalnızca 2005 yılında uygulanmak kaydıyla, 500 adet A ve 500 adet C grubuna kadar artırılması talebi''nin tüzüğe aykırı olduğunu ifade ederek, ancak tüzük değişikliği yapılmasının ardından bu konunun kongreye gelebileceğini söyledi. 
     
     SERT TEPKİ 
     Toplantıda Seyrantepe arazisiyle ilgili gündem maddesi hakkında söz alan üye Fırat Irmak, yönetime sert tepki gösterdi. 
     2 dakikalık tanıtımla çok büyük yetkiler istenildiğini belirten Irmak, ''Devletle özel bir anlaşma yapılacak ve satın alma yoluna gidilecek. Kulislerde bu konuşuluyor. 60 trilyon liralık ödeme var. 2 kooperatif bu parayı ödemeyi kabul ediyor, 147 dönümünü ve 70 dönümünü biri alıyor, Galatasaray'a 140 dönemi kalıyor. Neden bu işte acele ediyorsunuz, kapalı kapılar ardında neler dönüyor Bunu anlatmanız lazım'' diye konuştu. 
     Taner Aşkın ise, ''Yönetim bizden Galatasaray'ın geleceğine ilişkin çok önemli bir kararın onaylanmasını istiyor. Yönetim, bizlerle bazı şeyleri paylaşmadı ama bugün bile paylaşamayacağı şeyler var. Bunun gerekliliğine inanıyorum'' dedi. 
     
     ARKAN'DAN AÇIKLAMA 
     Galatasaray Kulübü Asbaşkanı Refik Arkan, eleştiriler üzerine bir açıklama yaptı. 
     Bu arazinin Maliye Bakanlığı'nın malı olduğunu vurgulayan ve GSGM'nin malı olan Ali Sami Yen Stadı ile takasının yapılmasının söz konusu olmadığını dile getiren Arkan, şunları söyledi 
     ''Ali Sami Yen'in değerlemesiyle bu arazinin değerlemesi arasında büyük bir fark yok. Tapunun, Galatasaray Kulübü'nün kaynaklarına müracaat edilmeden alınması yolunda ilerliyoruz. Şu anda muammen bedeli 68 trilyon liradır, yılbaşı geçildiğinde yeniden değerlendirme olabilir. Beklenirse 76 trilyon liraya çıkabilir. Bu arazinin imar durumu yoktur. Şu anda imar talebimiz bakanlıktadır. Bu izin verilmezse, satın alma yoluna gitmeyeceğiz. Verilmezse irtifa hakkımızı kullanıp stadımızı yapacağız. 
     Bu arazide okul ve hastane yeri ayrılması gerekiyor. Stadı da önümüzde ne tip gelişmeler olacağını biz de henüz bilmiyoruz. Neyin nerede olacağıyla ilgili planlamalar 3-4 aylık çalışmayı gerektiriyor. Bu proje şu andaki Türkiye'deki en büyük yapılaşma projesidir. Kaba hesaplarıyla 800 milyon dolarlık yatırım yapılacaktır. Burada yapılması gereken daha çok şeyler var. Galatasaray'ın en büyük projesidir.'' 
     
     GÜRSOY ''GALATASARAY'A ANASININ AK SÜTÜ GİBİ HELAL'' 
     Kulüp ikinci başkanı Ergun Gürsoy, basın mensuplarına yaptığı açıklamada, Galatasaray'ın bu araziyi almayı hakettiğini ifade ederek, ''Burası Galatasaray'a anasının ak sütü gibi helal olsun'' dedi. 
     1996 yılında dönemin belediye başkanı Recep Tayyip Erdoğan tarafından bu arazinin kendilerine önerildiğini hatırlatan Gürsoy, ''Ama kendisinin başbakanlığı döneminde bu proje gerçekleşiyor. Kendisine teşekkür ediyoruz. Galatasaray bunu haketmiştir, bütün dünyada Türkiye'nin ismini duyurmuştur, fevkalade artı yanıt almıştır. Kimsenin bu olayda gözü olmasın, kimse mani olmak istemesin'' diye konuştu. 
     
     ''FENERBAHÇE MAÇINI KAZANACAĞIZ'' 
     Gürsoy, Fenerbahçe maçının yitirilmesi durumunda şampiyonluktan uzaklaşılması diye birşeyin söz konusu olmadığını söyledi. 
     ''Galatasaray bir kurumdur, kazanır, kaybeder. Hiçbir yerden uzaklaşmaz'' diyen Gürsoy, ''Galatasaraylılar Galatasaray'ın arkasındadır. Bir maç kazanıp kaybederek Galatasaray'ı ölçü haline sokamayız. Dolayısıyla biz seçildiğimiz müddetçe Galatasaray'ın yücelmesi için elimizden geleni yapacağız. Ama yarın da yeneceğiz'' dedi. 
     
</TEXT>
</DOC>
