<DOC>
<DOCNO> 283997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/tamer.html </URL>
<DATE> 2004/10/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
TÜGİAD, IMF'den sonra AB ile dirsek temasında 
</HEADLINE>
<TEXT>

Türkiye Genç İşadamları Derneği TÜGİAD'ın Ankaralı yeni Başkanı Murat Saraylı ile tanışalı henüz bir ay bile olmadı. CNN Türk'te bir programa katıldıktan sonra tanışmak için uğramıştı. Laf lafı açtı. Saraylı'nın dinamizmi, birikimi ve anlattıkları ilgimi çekti. Ve o günden beri 3. kez köşeme konuk ediyorum kendisini. 
İlk yazımda, IMF heyetine sundukları ilginç anketin sonuçlarını yayınlamıştım. Eylülde Türkiye'ye gelen IMF heyeti, ilk kez TÜGİAD'ı da ziyaret etmiş. IMF'yle randevu kesinleşince Saraylı, üyelerinin IMF hakkında ne düşündüğü konusunda ilginç bir anket çalışması yaptırmış ve sonuçlarını IMF heyetinin önüne koymuş. Bir kopyasını istedim, derhal gönderdi ve ben de yayınladım. 

Akçay'ın itirazı Okurlardan büyük ilgi gören TÜGİAD'ın IMF anketindeki sorulardan birine, büyüme ve mali disiplin konularına epey kafa yormuş değerli bir ekonomistten, Koçbank ve Koç Yatırım'ın baş ekonomisti Doç. Dr. Cevdet Akçay'dan itiraz geldi. 
Akçay'ın itiraz ettiği soru şuydu "Neyi tercih edersiniz Daha gevşek bir mali politikayla büyüme ve istihdamın artmasını mı, yoksa sıkı mali politikayla borç stoğunun azaltılmasını mı " 
Akçay'a göre, TÜGİAD gibi bir kurumun yanlış bir varsayımdan kaynaklanan bu soruyu üyelerine sorması ve sıkı mali politikayla büyümeyi birbirlerinin alternatifiymiş gibi göstermesi çok sakıncalıydı. Son yılların deneyimi, gelişmekte olan ülkelerde mali politikalar gevşetilse bile, bunun sonucunun büyüme olmadığını göstermişti. Hatta tam tersine ancak sıkı mali politikalarla büyümek mümkündü artık. Nitekim Türkiye'nin bu yılki yüksek büyüme rakamları da bunu kanıtlıyordu. 

Saraylı ne diyor Doç. Dr. Akçay'ın itirazına Saraylı'nın da bir değerlendirmesi olacaktı elbet. Avrupalı Yeşiller'in İstanbul'daki 3 günlük zirvesi ve ardından da yeni Türk liralarımızla tanışmamız derken Saraylı'nın görüşleri bugüne kaldı. 
Saraylı özetle diyor ki "TÜGİAD'ın mali disiplinin tavizsiz uygulanmaya devam edilmesiyle ilgili çok net bir duruşu var. 
Söz konusu soru, TÜGİAD'ın resmi görüşünün tamamıyla dışındadır ve anketin düzenlendiği günlerdeki güncel bir tartışma konusunda hem TÜGİAD üyelerinin eğilimlerini ölçmeyi amaçlamakta, hem de IMF'ye Türk iş dünyasının profilini vermeyi hedeflemektedir. Bu soruya verilen yanıtlarda, üyelerimizin en az yüzde 60'ının TÜGİAD'ın resmi görüşü çerçevesinde, mali disiplinin ödünsüz uygulanmasını istemesinden de mutluluk duyduk. 

Yaş ortalaması 6 TÜGİAD hiçbir zaman mali disiplinin gevşetilmesi yönünde görüş belirtmemiştir. Çocuklarının yaş ortalaması 6 olan bir grubuz biz. Çocuklarımıza yüksek borçlu bir Türkiye bırakmak istemiyoruz. IMF ile imzalanacak yeni programa yönelik olarak da ancak, mali disiplinden asla taviz verilmemesi yönünde kamuoyu oluşturma çabası içinde olabiliriz." 
Saraylı, Doç. Dr. Akçay'ın dikkat çektiği "bizim gibi gelişmekte olan ülkelerde sürdürülebilir büyüme ancak sıkı mali politikalarla mümkün olabilir" görüşünün ayrıntılarını ise bizzat Akçay'dan dinlemek istiyor. 

22 lidere mektup Telefon sohbetimizde öğreniyorum ki, TÜGİAD dün sabah eski - yeni tüm AB üyesi ülkelerin devlet başkanları ya da başbakanlarına 17 Aralık kararı için mektup göndermiş. Fransa Devlet Başkanı Jacques Chirac ya da İngiltere Başbakanı Tony Blair hitaplı mektuplar, 22 ülkenin Ankara'daki büyükelçiliklerine elden teslim edilmiş. Güney Kıbrıs, Malta ve Lüksemburg hariç . 
Mektupta geçmişte Türkiye'ye verilen yazılı taahhütlere dikkat çekildikten sonra, AB'nin diğer ülkeler için her fırsatta gündeme getirdiği "hukukun üstünlüğü" prensibini, şimdi kendisinin de uygulaması gerektiği Brüksel'e hatırlatılıyor. Saraylı "AB, Türkiye nedeniyle içine düştüğü kendi aralarındaki müzakere sürecini bir yana bırakıp, Türkiye ile müzakereye bir an önce başlamalı" diyor. 



</TEXT>
</DOC>
