<DOC>
<DOCNO> 275977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo26.html </URL>
<DATE> 2004/09/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Del Bosque Hiçbir şekilde görevimi bırakmayı düşünmüyorum... 
</HEADLINE>
<TEXT>

     Beşiktaş Teknik Direktörü Vicente Del Bosque, hiçbir şekilde görevini bırakmayı düşünmediğini söyledi. 
     Del Bosque, Ümraniye BJK Nevzat Demir Tesisleri'nde düzenlediği basın toplantısında, gazetecilerin, kulüpte son günlerde yaşanan gelişmeleri hatırlatmaları ve Bodo Glimt maçı sonrası görevinden ayrılıp ayrılmayacağını sormaları üzerine, şöyle konuştu 
     ''Hiçbir şekilde görevimi bırakmayı düşünmüyorum. 20 yönetici arasında değişik fikirler olabilir. Ama bana bugüne kadar destek verdiler ve bir şey söylemediler. Dışarıda konuşulanları biliyorum. Ama bu tarz söylentiler ne kulübe ne de oyunculara fayda sağlar. Tek düşünmemiz gereken yarın akşamki maç.'' Beşiktaş yönetiminin Trabzonspor Teknik Direktörü Ziya Doğan ile görüştüğü iddialarının hatırlatılması üzerine İspanyol teknik adam, ''Bu konuda hiçbir şey bilmiyorum. Yöneticiler bir şey söylemedi. Ama yapılsa bile futbol dünyasında bunları olağan karşılıyorum. Benim tek düşüncem yarınki maç ve başka düşüncem yok'' dedi. 

     
</TEXT>
</DOC>
