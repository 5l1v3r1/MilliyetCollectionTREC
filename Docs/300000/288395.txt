<DOC>
<DOCNO> 288395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo22.html </URL>
<DATE> 2004/11/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Milli maçta taraftarlara 40 bin bayrak dağıtılacak... 
</HEADLINE>
<TEXT>

     Futbol Federasyonu, Kazakistan maçında olduğu gibi Ukrayna maçında da sporseverleri tribünlere çekmek için organizasyonlar yapıyor. 
     Futbol Federasyonu A Milli Takım Sorumlusu Davut Dişli, Ukrayna maçında da Kazakistan maçındaki havayı yakalamak istediklerini belirterek, ''Sporseverler Fenerbahçe Şükrü Saracoğlu Stadı'nı yine doldurmalı. Maça gelenlere 40 bin Türk bayrağı dağıtılacak. Ayrıca statta maçtan önce Gökhan Özen konser verecek'' dedi. 
     Bu arada federasyondan yapılan açıklamada, 16 Kasım Salı günü yapılacak Türkiye-Ukrayna ümit milli maçından önce de Bayhan Gürhan, Deniz Arcak ve Emrah Keskin'in mini konser vereceği bildirildi. 
     Ayrıca, A 2 Milli Takımı'nın Avusturya A 2 Milli Takımı ile 16 Kasım Salı günü Atatürk Olimpiyat Stadı'nda yapacağı maçı izlemek isteyen sporseverler için Taksim, Bakırköy ve Gaziosmanpaşa'dan otobüs kaldırılacağı kaydedildi. 
     
</TEXT>
</DOC>
