<DOC>
<DOCNO> 291678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun09.html </URL>
<DATE> 2004/11/24/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Loğoğlu AB müzakerelerinin gelecek yıl başlamasını bekliyoruz 
</HEADLINE>
<TEXT>

     Deniz Arslan AA 

Türkiye'nin Washington Büyükelçisi Faruk Loğoğlu, Avrupa Birliği'nin Aralık ayındaki zirvesinden, Türkiye için olumlu karar çıkmasının ve müzakerelere gelecek yılın ikinci yarısından itibaren başlanmasının beklendiğini söyledi. 
     Büyükelçi Loğoğlu, Amerikan C-Span televizyonunda katıldığı programda, ''AB'nin Türkiye kararının olumlu olmasını ve müzakerelerin takriben, 2005'in ikinci yarısında başlamasını bekliyoruz'' dedi. 
     Loğoğlu, Washington'da, Avrupa-ABD İş Konseyi'nin EABC düzenlediği bir toplantıda ise AB'nin Aralık zirvesinde çıkan karar olumsuz olsa bile Türkiye'nin batıya dönük yönünü değiştirmeyeceğini, İslam dünyasına, Rusya'ya veya Orta Asya'ya yönelmeyeceğini ifade etti. 
     Faruk Loğoğlu, C-Span televizyonunda, ABD'nin çeşitli bölgelerinden telefonla programa katılan seyircilerin sorularını yanıtladı. Yarım saat süren programda Loğoğlu, Türkiye'nin AB üyesi olmasından ABD'nin de stratejik, güvenlik ve siyasi çıkarı olduğunu, AB üyesi bir Türkiye ile ABD'nin ilişkilerini daha da güçleneceğini kaydetti. 
     Loğoğlu, iki ayrı katılımcının Irak'ta ABD'nin bugün yaşadığı sıkıntıların temel sorumlusu olarak Türkiye'yi göstermelerine karşılık, bunun haksız bir suçlama olduğunu vurguladı ve Türkiye'nin Irak'ın istikrar, güvenlik ve barışı için ABD'ye ve koalisyon güçlerine verdiği desteği anlattı. 
     Loğoğlu, Amerikan askerlerinin Irak'a kuzey cephesini Türkiye'den açmasına izin verilmemesinin ardından Türkiye'nin hava sahasını açtığını, Irak'taki Amerikan güçlerine lojistik destek sağladığını ve Irak'ın yeniden yapılanma çalışmalarına yardım ettiğini, hatta bu yüzden 60 vatandaşını kaybettiğini kaydetti. 
     Bir katılımcının, Türkiye'ye seyahat etmenin Amerikalılar için tehlikeli olup olmadığı sorusu üzerine Loğoğlu, ''Türk insanı, Amerikalılara karşı çok dostça davranır'' dedi. 
     Loğoğlu, İran'ın nükleer güç elde etme çabalarına ilişkin bir soruya da ''İran büyük bir ülke. Büyük bir medeniyet. Nükleer mesele, Türkiye için de endişe kaynağı. Uluslararası Atom Enerjisi Ajansı ve müttefiklerimizle birlikte İran'ın nükleer güç arayışını bırakması için çabalıyoruz. İkili olarak da her fırsatta İran'ı, uluslararası topluma karşı yükümlülüklerini yerine getirmeye davet ediyoruz. Fransa, Almanya ve İngiltere'nin bu yöndeki çabalarına da destek veriyoruz'' yanıtını verdi. 
     
     TÜRKİYE'NİN BATIYA DÖNÜK YÜZÜ 
     Loğoğlu, Avrupa-ABD İş Konseyi'nin düzenlediği ''Yeni Milenyum'da Türkiye'' başlıklı bir toplantıya konuşmacı olarak katıldı. 
     Katılımcıların sorularını da yanıtlayan Büyükelçi Loğoğlu, 17 Aralık'taki AB zirvesinden olumlu bir sonuç çıkmasa bile Türkiye'nin yönünü değiştirmeyeceğini söyledi. Loğoğlu, ''olumlu sonuç çıkmasa bile Türkiye, Rusya'ya, İslam dünyasına veya Orta Asya'ya yönelmeyecek. Kesinlikle mevcut ittifaklarını koruyacak. Yüzü batıya dönük olmaya devam edecek. Reformlarda geriye gidiş olmayacak. Bir sorgulama dönemi olacaktır. Bazıları belki Türkiye'yi başka yönlere çekmek isteyebilir. Ancak Türkiye yüzünü batıya ve Avrupa'ya dönük tutmaya devam edecektir'' diye konuştu. 
     Müzakerelerin başlaması yönünde olumlu beklentiye işaret eden Loğoğlu, başladıktan sonra da müzakerelerin uzun zaman almasının beklendiğine işaret ederek, ''Bu, Türkiye'nin uzun zamana ihtiyacı olmasından değil, bana göre, Avrupalıların kafa yapılarını değiştirmeleri ve bu fikre alışmaları için gerekli'' dedi. 
     İran'ın nükleer arayışı konusunda Türkiye'nin endişeli olduğunu ve her fırsatta bu ülkeyi uluslararası toplumun beklentilerine uymaya çağırdığını belirten Loğoğlu, ''Ancak İran büyük bir ülke, bölgede büyük bir aktör. Saygı ve anlayışla hareket etmeli, cezalandırmayla değil'' dedi. Loğoğlu, uluslararası kurallara saygılı ve barışçı yaklaşımı benimseyen Türkiye'nin, nükleer kapasite arayışında olmadığını da ifade etti. 
     Bir katılımcının, Irak'ta bağımsız Kürt devleti kurulmasına ilişkin yaklaşımın sorusu üzerine Loğoğlu, Irak'ın bütün olarak kalmasının önemini vurguladı. Büyükelçi Loğoğlu, Türkiye, İran ve Suriye'nin, Irak'ın bölünmesine hoşgörü göstermeyeceğini söyledi. Loğoğlu, olası bir bağımsız Kürt devletinin bölgede varlığını sürdüremeyeceğini vurguladı. 
     ''Irak, bütün etnik gruplar için yeterince zengin ve büyük'' görüşünü dile getiren Loğoğlu, Kuzey Iraklı Kürt grupların da bağımsızlık değil, Irak içinde bir sistemi desteklediğine işaret etti. 
     
</TEXT>
</DOC>
