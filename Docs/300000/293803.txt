<DOC>
<DOCNO> 293803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko38.html </URL>
<DATE> 2004/12/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avrupalı Genç İşadamlarının Türk Başkanı Türkiye üzerine düşeni yaptı 
</HEADLINE>
<TEXT>

     Avrupa Genç Girişimciler Konfederasyonu YES Başkanlığına seçilen Türkiye Genç İşadamları Derneği Başkanı Murat Saraylı, Türkiye'nin tam üyeliğe yönelik üzerine düşeni yerine getirdiğini bildirdi. 
     Saraylı, düzenlediği basın toplantısında, 11 ülkeden 35 bin girişimciyi temsil eden YES'in ortak Avrupa hedefleri doğrultusunda atılacak adımlarla ilgili biraraya gelen bir platform olduğunu belirterek, YES'in geçen hafta yapılan genel kurulunda bütün üye ülkelerin desteğiyle başkanlığa seçildiğini hatırlattı. 
     Başkanlık görevine Türkiye'den birinin getirilmesiyle, YES üyelerinin kendi ülkelerine ve Brüksel'e bir mesaj verdiğini ifade eden Saraylı, Türkiye'nin AB'ye katacağı çok şey olduğunu vurguladı. 
     Saraylı, ''AB bir barış projesidir. Bu projeye Türkiye'nin muhakkak katkısı olacaktır. Bu proje Türkiye ile tamamlanacaktır'' diye konuştu. 
     Saraylı, YES'in yeni yönetimi olarak, AB'nin 2010 yılında dünyanın en büyük ve rekabetçi ekonomisi olma hedefine ulaşmaya yönelik çalışmalarına devam edeceklerini belirtti. 
     
     AVRUPALI GİRİŞİMCİLERDEN, AB ÜYELİĞİNE DESTEK 
     Soruları da yanıtlayan Saraylı, YES Başkanı olarak Türkiye'nin AB üyelik sürecine nasıl katkıları olabileceği sorusu üzerine, YES'in Türkiye'nin muhakkak üye olması ve Türkiye ile müzakereye başlanması lazım mesajını özellikle son dört yıldır çok net olarak karar vericilere ilettiğini belirtti. 
     Saraylı, ''YES üyeleri, başkanlığa sizi seçmekle bir yerde Türkiye'nin AB'ye üyeliğini mi teyit ettiler '' sorusu üzerine, Avrupa'nın geleceğini yaratan 35 bin kişinin desteğiyle YES başkanlığına seçildiğine dikkat çekti ve ''Başkanlarını seçme yönünde ittifakla gösterdikleri bu karardan, biz böyle bir mesaj çıkarıyoruz'' dedi. 
     Türkiye'de yatırım yapmak isteyen Avrupalı genç girişimciler olup olmadığı sorusu üzerine Saraylı, şunları kaydetti 
     ''Türkiye'nin tanınırlığını artırmak gerekiyor. Oluşmuş önyargılar var. Bu önyargılar kırıldıkça Türkiye'nin önü muhakkak açılacaktır. Müzakere sürecini, bu önyargıların kırılmasına bir adım yaklaşma açısından önemli görüyoruz. Biz, AB ile 40 yıl önce tam üyeliğe yönelik anlaşmamızı yaptık. Tam üyeliğe yönelik de üzerimize düşeni Türkiye olarak yerine getirdi.'' Merkezi Brüksel'de bulunan YES'te, üye ülkeler Türkiye, Almanya, İtalya, İspanya, Portekiz, Hollanda, Avusturya, İsveç, Yunanistan, Güney Kıbrıs ve Slovenya'dan oluşuyor. 
     TÜGİAD Başkanları Muharrem Yılmaz ve Hayati Kaya da, daha önce YES Başkan Yardımcılığı görevlerini üstlenmişti. 
     
</TEXT>
</DOC>
