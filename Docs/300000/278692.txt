<DOC>
<DOCNO> 278692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy02.html </URL>
<DATE> 2004/10/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AKP'de milletvekilleri ''bakanlık'' rüyasında... 
</HEADLINE>
<TEXT>

     AKP'de grup ve komisyonlar için seçim yarışı sürerken, önemli bazı komisyonların geçen yasama yılındaki başkanları ise kabine değişikliği beklentisi nedeniyle "bakanlık" heyecanı yaşıyor. 
     TBMM'de önümüzdeki hafta da komisyon üyeliklerinin belirlenip, başkanlık seçimlerinin yapılması bekleniyor. 
     TBMM'de uluslararası komisyonların başkanlarının görevlerini bu dönemde de sürdürmeleri beklenirken, ihtisas komisyonlarının bazılarının başkanları değiştirilecek. 
     AKP milletvekilleri arasında görev alacakları komisyonların belirlenmesi için anket yapılırken, grup başkanvekilliği ve Başkanlık Divanı üyelerinin yanı sıra komisyon başkanlığına istedikleri isimler de soruldu. 
     TBMM'de ihtisas komisyonlarının başkanlarına da makam odasının yanı sıra "kırmızı plakalı araç" ve şoför verilirken, geçen dönem komisyon başkanlığı yapanlardan bazıları gözlerini asıl kabine değişikliğine dikti. Bu başkanları, yeniden komisyon başkanlığı beklentisinden çok bakanlık beklentisi sardı. Başbakan Recep Tayyip Erdoğan'dan bakanlık revizyonuyla ilgili bilgi alamayan bu başkanlar, gazetecilerden bilgi almaya çalışıyorlar. 
     Öte yandan, AKP'de bazı milletvekillerinin ise halen komisyon başkanı olanların yerine geçebilmek için Başbakan Erdoğan'a, komisyon başkanlarını şikayet ederek onların çalışmalarıyla ilgili bilgiler verdikleri öğrenildi. 

     
</TEXT>
</DOC>
