<DOC>
<DOCNO> 285146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo15.html </URL>
<DATE> 2004/11/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fatih Akyel Gürsoy ve Hagi takımda beni görmek istediklerini söylediler 
</HEADLINE>
<TEXT>

     Fenerbahçe'den sözleşmesini karşılıklı feshederek ayrılmasının ardından Galatasaray'a transfer olup olmayacağı spekülasyonları yapılan Fatih Akyel için, sarı-kırmızılı yönetim içinde iki ayrı taraf oluştu. 
     Galatasaray Kulübü Başkanı Özhan Canaydın'ın, ''Ben ve yönetim kurulu arkadaşlarım Fatih Akyel'in transferine karşıyız. Galatasaray'ı karıştırmak isteyenler bu ismi gündeme getiriyor'' şeklindeki demecine rağmen, ikinci başkan Ergun Gürsoy ile teknik direktör Gheorghe Hagi'nin bu oyuncuyla görüştükleri ortaya çıktı. 
     Bir televizyon kanalında yayınlanan spor programına telefonla bağlanan Fatih Akyel, transfer durumunun sorulması üzerine, şunları söyledi 
     ''Fenerbahçe'den ayrılana kadar hiç kimseyle transfer görüşmesi yapmadım. Ancak ayrıldıktan sonra Galatasaray Kulübü İkinci Başkanı Ergun Gürsoy ve teknik direktör Gheorghe Hagi ile telefon görüşmeleri yaptım ve beni takımlarında görmek istediklerini söylediler. Biz zaten Hagi ile büyük başarılara imza atmış kadroda birlikte ter döktük.'' Akçaabat Sebatspor maçında sarı-kırmızılı taraftarın aleyhine yaptığı tezahüratların hatırlatılması üzerine de Fatih, ''Taraftarın yönlendirildiğini ve bu nedenle tepki gösterdiğini düşünüyorum. Ben forma giydiğim süre içerisinde Galatasaray'a çok iyi hizmet ettim. 4 yıl üst üste şampiyon olduk, UEFA Kupası ve Süper Kupa'yı kazandık'' şeklinde konuştu. 

     
</TEXT>
</DOC>
