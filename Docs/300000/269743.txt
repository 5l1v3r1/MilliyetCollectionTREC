<DOC>
<DOCNO> 269743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko25.html </URL>
<DATE> 2004/09/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Honda, 158 bin otomobili geri çağırdı... 
</HEADLINE>
<TEXT>

     Honda, hatalı üretim nedeniyle 158 bin otomobili geri çağırıyor. 
     Anavatan Japonya haricinde 40 ülkede satılan 158 bin 187 otomobilin ön sol farlarının içeriye su sızdırabildiğini açıklayan şirket, bu sorunla ilgili henüz bir kaza meydana gelmediğini bildirdi. 
     Honda sözcüsü Yuriko Yabe, ayrıca bazı araçların da elektronik devrelerindeki hatanın giderilmesi amacıyla servise çağrılacağını kaydederek, söz konusu araçlarda bagaj kapağının, açılıp kapatılırken bir kabloyu kopararak arka farların çalışmamasına neden olabileceğini ifade etti. 
     Ekim 2002 ile Haziran 2004 tarihleri arasında üretilen Accord, Accord Wagon ve Acura modellerinden oluşan 158 bin hatalı otomobilin 127 bin 85'inin Japonya dışında satıldığı bildirildi. 
     
     HİÇBİR ARAÇ GERİ ÇAĞRILMADAN ETKİLENMİYOR 

     Honda Türkiye, hatalı üretim nedeniyle geri çağrılan 158 bin aracın bulunduğu ülkeler arasında Türkiye'nin yer almadığını bildirdi. 
     Honda Türkiye'den yapılan açıklamada, ''Türkiye piyasasına bugüne kadar pazarlanmış hiç bir araç geri çağrılmadan etkilenmiyor'' denildi. 
     Söz konusu araçların far sistemleriyle ilgili bir sorun ihtimaline karşı geri çağrıldığını açıklayan şirket, bu kapsamdaki 2003 model Accord ve 2001-2002 model Stream'ların tamamının Japonya pazarında satıldığını kaydetti. 
     
</TEXT>
</DOC>
