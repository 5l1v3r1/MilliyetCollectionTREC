<DOC>
<DOCNO> 251468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo15.html </URL>
<DATE> 2004/06/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Euro 2004... Yarı final öncesi ilginç istatistikler... 
</HEADLINE>
<TEXT>

     12. Avrupa Futbol Şampiyonası'nda yarı final karşılaşmaları öncesinde ilginç istatistikler göze çarpıyor. 
     - Şampiyonada şu ana dek yapılan 28 maçta toplam 72 gol atıldı. Maç başına düşen gol ortalaması 2.57 olurken, bu gollerden 41'i sağ ayakla, 16'sı sol ayakla, 14'ü kafayla atıldı. Hırvatistan'dan Igor Tudor, meşin yuvarlağı kendi kalesine gönderen tek futbolcu oldu. 
     - Şimdiye dek yapılan 28 maçta hakemler 8 kez penaltı noktasını gösterdi. En fazla penaltıyı 2 kezle İsveç kazanırken, Fransa'nın aleyhine 2 kez penaltı kararı verildi. İngiltere adına David Beckham'ım kullandığı atışı deneyimli Fransız kaleci Fabien Barthez kurtardı. 
     - Uzatma dakikalarında 8 golün atıldığı şampiyonada, İtalya-Bulgaristan karşılaşmasında 94. dakikada topu ağlara gönderen Antonio Cassano en geç atılan golün sahibi oldu. Portekiz-İngiltere karşılaşmasında Frank Lambard'ın 115. dakikada attığı gol, uzatma dakikalarını da içine alan sürelerde gelen en geç gol oldu. 
     - Şampiyonanın en gollü mücadelesi grup maçları sırasında Hırvatistan ile İngiltere arasında oynandı. Hırvatistan'ı 4-2 gibi farklı bir skorla yenen ve 10 gol atan İngiltere, Çek Cumhuriyeti ile birlikte en çok gol atan takım oldu. 
     - C Grubu'nda İsveç, Bulgaristan'ı 5-0 yenerek en farklı skorla maç kazanan takım unvanını elde etti. Bulgaristan, İsviçre ve Hırvatistan ise kalelerinde en çok gol gören takımlar olmaktan kurtulamadılar. 
     - FC Liverpool'da forma giyen Çek Cumhuriyeti futbolcusu Milan Baros, dün Danimarka kalesine gönderdiği 2 gol sonrasında 5 golle gol krallığında ilk sıraya yükselirken, Zinedine Zidane, Thierry Henry, Henrik Larsson, Jon Dahl Tomasson, Ruud van Nistelrooy, bir karşılaşmada takımları adına 2 gol birden attılar. 
     - Rusya-Yunanistan maçının 65. saniyesinde takımını 1-0 öne geçiren Rus futbolcu Dmitri Kirichenko, hem bu şampiyona, hem de şampiyona tarihinin de en hızlı golünü attı. 
     - Çok gollü maçların yanısıra şampiyonada 10 karşılaşmada da beraberlikle sonuçlandı. Bunlardan İsviçre-Hırvatistan, Almanya-Letonya, Danimarka-İtalya ve İsveç-Hollanda maçları golsüz tamamlandı. 
     - UEFA'nın en deneyimli hakemleri tarafından yönetilen karşılaşmalarda şu ana dek toplam 135 kart gösterildi. Maç başına 4.82 kart ortalaması düşerken, Rusya, 16 kezle şampiyonada en fazla kart gören takım oldu. 
     İsviçre'den Vogel ve Haas, Rusya'dan Sharonov ve Ovchinnikov, Bulgaristan'dan Stilian Petrov ve Hollanda'dan Heitinga kırmızı kart görerek takımlarını 10 kişi bıraktı. Ayrıca bugüne dek yapılan 28 maçın 3'ünde orta hakemler 9 kez elini cebine götürdü. 
     - Bu arada D Grubu'ndaki Çek Cumhuriyeti-Letonya maçında Fransız hakem Gilles Veissiere şampiyonanın kart çıkmayan tek maçını yönetti. 
     Portekiz'de düzenlenen 12. Avrupa Futbol Şampiyonası finallerine 6 bin 670 gazeteci akredite oldu. 
     
</TEXT>
</DOC>
