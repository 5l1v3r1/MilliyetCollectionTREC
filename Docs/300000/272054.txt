<DOC>
<DOCNO> 272054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo15.html </URL>
<DATE> 2004/09/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Glasgow Rangers, borçları yüzünden en iyi futbolcularını satışa çıkardı 
</HEADLINE>
<TEXT>

     İskoçya'nın ünlü kulübü Glasgow Rangers, 104 milyon Euro'ya ulaşan borçları nedeniyle kadrosundaki en iyi futbolcularını satışa çıkardı. 
     Kulübün sahibi ve başkanı David Murray, konuyla ilgili yaptığı açıklamada, 104 milyon Euro'luk borçlarını ödeyebilmek için, kadrolarındaki en iyi oyuncuları olan Ferguson, Amaruso ve McCann'ı satmak istediklerini bildirdi. 
     İskoçya Birinci Futbol Ligi'nde 5. hafta karşılaşmaları sonunda en büyük rakibi Celtic'in 7 puan gerisinde kalan Glasgow Rangers'in, önemli futbolcularını satması halinde, şampiyonluk mücadelesinde daha da gerilerde kalabileceği ifade ediliyor. 
     Bu arada Glasgow Rangers'in büyük rekabet halinde olduğu Celtic Kulübü'nün borcunun ise 23 milyon Euro civarında olduğu bildirildi. 
     
</TEXT>
</DOC>
