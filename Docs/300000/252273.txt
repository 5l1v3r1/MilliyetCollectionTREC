<DOC>
<DOCNO> 252273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur37.html </URL>
<DATE> 2004/07/01/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Adliyede gazeteciye saldırı... 
</HEADLINE>
<TEXT>

     Antalya'da yakınlarının duruşmasını izlemek amacıyla adliyeye gelen 7 kişi, adliye bahçesinde yürüyen bir gazeteciyi dövdü. Zanlılar, kendilerine müdahale eden polislere de saldırırınca gözaltına alındı. 
     Alınan bilgiye göre, Ağır Ceza Mahkemesi'nde yargılanan bir yakınlarının duruşmasını izlemek amacıyla adliyeye gelen A.Ç, H.D, M.D, D.Ç, S.Ç, L.A. ve ismi öğrenilemeyen bir kişi, adliye bahçesinde yürüyen DHA muhabiri Teslime Tosun'un önünü kesti. 7 kişilik grup, ''Gazeteci misin '' diye sordukları Tosun'a, ''Evet'' yanıtını alınca tekme ve yumruklarla vurmaya başladı. 
     Saldırganlar, adliye karakolunda görevli polisler tarafından etkisiz hale getirildi. 
     Gözaltına alınan ve darp suçundan Bahçelievler Polis Merkezi'ne götürülmek için adliyeden çıkarılan 7 kişiden biri, aralarında bir komiserin de bulunduğu polislere saldırdı. Polise ve gazetecilere küfür eden saldırganlar, arbedenin ardından Bahçelievler Polis Merkezi'ne götürüldü. 
     Olay sonrasında Adli Tıp Kurumu'nca Teslime Tosun'a 10, saldırıya uğrayan komisere ise 3 günlük rapor verildi. 
     Saldırganlar hakkında ''Darp'' ve ''Görevli memura mukavemet'' suçlarından soruşturma başlatıldı. 
     Teslime Tosun, saldırının nedeni konusunda bilgi sahibi olmadığını söyledi. 
     
</TEXT>
</DOC>
