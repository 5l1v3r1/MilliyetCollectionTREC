<DOC>
<DOCNO> 263434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo19.html </URL>
<DATE> 2004/08/14/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Yüzmede Avustralya'dan bir dünya rekoru 
</HEADLINE>
<TEXT>

     28. Yaz Olimpiyat Oyunları'nda yüzme dalındaki ilk gün müsabakalarında 2. dünya rekoru, bayanlar 4x100 metre serbest bayrak yarışmasında Avustralya'dan geldi. 
     Olimpiyat Su Sporları Merkezi'nde düzenlenen oyunların yüzme müsabakalarının ilk günkü finallerinde, bayanlar 4x100 metre serbest bayrak yarışmasında Alice Mills, Lisbeth Lenton, Petria Thomas ve Jodie Henry'den oluşan Avustralya takımı, 3.35.94'lük derecesiyle dünya rekoruna ulaştı. 
     Bu dalda eski rekor, 3.36.00 ile 29 Temmuz 2002 tarihinde Berlin'de Almanya tarafından elde edilmişti. 
     Yarışta ikinciliği, 3.36.39 ile ABD, üçüncülüğü de 3.37.59 ile Hollanda aldı. 
     
     THORPE'UN OYUNLARDAKİ İLK ZAFERİ 
     Erkekler 400 metre serbest finalinde, Sydney-2000'in 3 altın ve 2 gümüş madalyalı yıldızı Avustralyalı Ian Thorpe, 3.43.10'luk derecesiyle bu kategoride 2. kez üstüste olimpiyat altın madalyasını boynuna taktı. 
     21 yaşındaki Avustralyalı yüzücünün ardından gümüş madalyayı, yine Avustralyalı Grant Hackett, 3.43.35, bronz madalyayı da Sydney'de de bu mesafede üçüncü olan ABD'li Klete Keller, 3.44.11 ile elde etti. 
     Bayanlar 400 metre bireysel karışıkta ise şu sporcular dereceye girdi 
     1-Yana Klochkova Ukrayna 4.34.83, 2-Kaitlin Sandeno ABD 4.34.95, 3-Georgina Bardach Arjantin 4.37.51 
     Oyunlarda yüzmede yarın da 4 kategoride altın madalyalar sahiplerini bulacak. 
     
</TEXT>
</DOC>
