<DOC>
<DOCNO> 281204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko13.html </URL>
<DATE> 2004/10/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Unakıtan En düşük memur maaşı yüzde 12.1 artacak 
</HEADLINE>
<TEXT>

     Maliye Bakanı Kemal Unakıtan, 2005 yılında en düşük kamu görevlisinin maaşının ortalama bazda yüzde 12.1, en yüksek memur maaşının ise ortalama yüzde 9.1 oranında artacağını bildirdi. 
     Genel memur maaşındaki ortalama artış ise yüzde 11.1 oranında gerçekleşecek. 
     Bakan Unakıtan, 2005 yılı bütçe tasarısının TBBM'ye sunulması nedeniyle düzenlediği basın toplantısında, gelecek yıl memur emekli maaşlarının da yıllık kümülatif yüzde 8.4 ile yüzde 12.5 arasında değişen oranlarda artacağını vurguladı. 
     
     KATSAYI ARTIŞLARI 
     Bakan Unakıtan'ın verdiği bilgiye göre, memur maaş artışlarına imkan sağlayan katsayı rakamları da belirlendi. Buna göre 2004 Temmuz ayı itibarıyla 38 bin 610 olan aylık katsayı Ocak 2005'te 40 bin 100'e, taban aylık katsayısı 455 bin 50'den 486 bine, yan ödeme katsayısı da 12 bin 240'den 12 bin 600'e yükselecek. 
     Katsayılar 2005 Temmuz ayında ise aylık katsayıda 41 bin 600'e, taban aylık katsayısında 520 bin 750'ye, yan ödeme katsayısında ise 13 bin 200'e yükselecek. 
     Memurlara verilecek zam oranının, ''düşük maaş alana daha yüksek, yüksek maaş alana ise daha düşük' oranda yansıyacak şekilde belirlendiğine işaret eden Bakan Unakıtan, gelecek yıla dönük kümülatif yüzde 8'lik tüfe hedefi dikkate alındığında, zam oranlarının ''enflasyonun üzerinde'' gerçekleşeceğini vurguladı. 
     
</TEXT>
</DOC>
