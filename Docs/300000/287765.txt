<DOC>
<DOCNO> 287765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy09.html </URL>
<DATE> 2004/11/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Dışişleri Ermenistan'ın politikasında değişiklik söz konusu değil 
</HEADLINE>
<TEXT>

     Türkiye, Ermenistan'ın dış politika öncelikleri arasında soykırım iddialarının artık yer almadığına ilişkin bir bilgi bulunmadığını ve bu çerçevede Ermenistan'ın bu politikasında bir değişikliğin söz konusu olmadığını bildirdi. 
     Dışişleri Bakanlığı Sözcüsü Namık Tan, haftalık basın toplantısında soru üzerine, ''Ermenistan hükümetinin parlamentoya gönderdiği 2005 yılı bütçe tasarısında, geçen yıldan farklı olarak, sözde soykırımla ilgili maddenin yer almadığı'' haberlerini değerlendirdi. 
     Bu bilginin gazete haberi olduğuna dikkat çeken Sözcü Tan, bu gazete haberlerinin dışında Ermenistan'ın tutumunda bir değişiklik yaptığına dair bilgileri bulunmadığını kaydetti. Sözcü Tan, daha önceki yılların bütçesinde bulunanlardan farklı bir hususun gündeme gelmediğini, dolayısıyla bir değişikliğin de söz konusu olmadığını belirtti. 
     Arminfo ajansının haberinde, Ermenistan hükümetinin parlamentoya gönderdiği 2005 yılı bütçe tasarısında, geçen yıldan farklı olarak, sözde soykırımla ilgili maddenin yer almadığı ileri sürülmüştü. 
     Haberde, tasarıda ''hükümetin dış politika öncelikleri arasında Türkiye ile ilişkilerin düzeltilmesi, İran ve Gürcistan ile ilişkilerin geliştirilmesinin yer aldığı'' ifade edilerek, Erivan'ın bölgesel politikasının da ''ülke güvenliğinin sağlanması, bölgede istikrar ve demokrasinin korunması, Yukarı Karabağ ile ilgili sorunun barışçı ve adaletli çözümünün sağlanması'' olduğu savunulmuştu. 
     
</TEXT>
</DOC>
