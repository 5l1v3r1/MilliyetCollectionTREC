<DOC>
<DOCNO> 299257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur21.html </URL>
<DATE> 2004/12/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hakkari'de 15 kişiyi yaralayan kurtlar kuduz çıktı .. 
</HEADLINE>
<TEXT>

     Hakkari Valisi Erdoğan Gürbüz, Yüksekova İlçesi'nde 15 kişiyi yaraladıktan sonra ölü olarak ele geçirilen kurdun kuduz olduğunun tespit edildiğini bildirdi. 
     Vali Gürbüz, Yüksekova İlçesi Esentepe Mahallesi'nde kurtların 15 kişiye saldırdığı bölgede incelemelerde bulunduktan sonra gazetecilere makamında açıklama yaptı. 
     Emniyet Müdürlüğü'nün yaptığı incelemelerde öldürülen kurdun dışında başka bir kurdun izine rastlanmadığını belirten Vali Gürbüz, Elazığ Fırat Üniversitesi Veteriner Kontrol ve Araştırma Enstitüsü Müdürlüğü'ne gönderilen kurt üzerinde yapılan incelemelerde, kurdun kuduz olduğunun belirlendiğini söyledi. 
     Yüksekova Devlet Hastanesi'nde 5 yaralının, taburcu edilen 9 kişinin evlerinde, 1 kişinin de Van Yüzüncü Yıl Üniversitesi Araştırma Hastanesi'nde karantinaya alındığını vurgulayan Vali Gürbüz, Sağlık Bakanlığı'nın konuyla ilgili bilgilendirildiğini ifade etti. 
     Hastaların çevre illerdeki hastanelere gönderilmesinin risk oluşturduğunu kaydeden Gürbüz, ''Hastanemizde yeteri kadar ilaç ve aşı mevcut, ancak Diyarbakır ve Erzurum'dan ilçeye uzman doktorlar gelecek. Ayrıca Sağlık Bakanlığı Müsteşar Yardımcısı Rüstem Zeydan başkanlığında Sağlık Bakanlığı'ndan bir genel müdür yardımcısı ile bir halk uzmanı, bir de intaniye uzmanı yarın ilçemizde olacak'' dedi. 
     Vali Gürbüz, polisin operasyonu sonucu öldürülen kurdun dışında başka bir kurdun izine rastlanmadığını sözlerine ekledi. 
     Elazığ Veteriner Kontrol ve Araştırma Enstitüsü Müdürlüğü yetkilileri de yapılan incelemelerde sonucun pozitif çıktığını, kurdun kuduz olduğunun tespit edildiğini belirterek, ilgili raporların Sağlık Bakanlığı ile Hakkari sağlık ve tarım il müdürlüklerine gönderildiğini söylediler. 
     
</TEXT>
</DOC>
