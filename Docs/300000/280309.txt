<DOC>
<DOCNO> 280309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun34.html </URL>
<DATE> 2004/10/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yeni komiserden Türkiye'ye destek AB, onurlu davranmalı 
</HEADLINE>
<TEXT>

     Avrupa Birliği AB Komisyonu'nun 1 Kasım 2004'te Jose Manuel Barroso başkanlığında resmen göreve başlayacak komiserlerinden Rocco Buttiglione, AB'nin Türkiye konusunda onurlu bir davranış sergilemesi gerektiğini söyledi. 
     Buttiglione, bugün İtalya'nın Toscana bölgesindeki Prato kentinde düzenlediği basın toplantısında Türkiye'nin AB üyeliğine ilişkin bir soruya karşılık, ''Türk halkı gururlu, onurlu ve cesur. Onurlu bir muameleye tabii tutulmak, sözünün eri olan bu halkın en doğal hakkı'' dedi. 
     İtalya'daki Silvio Berlusconi hükümetinin Avrupa Birliği ile İlişkiler Bakanı iken Avrupa Komisyonu'na rekabetten sorumlu komiser olarak atanmış olan Buttiglione, ''kendisini bu yeni göreve adamaya hazır olduğunu'' belirtti. Aynı zamanda İtalya'daki koalisyon ortağı Hıristiyan Demokratlar ve Merkez Demokratlar Birliği'nin HDMDB genel başkanı olan Buttiglione, eşcinselliğe olumsuz yaklaşımları nedeniyle Avrupa Parlamentosu'nda kendisine yöneltilen eleştiriler konusunda ise şunları söyledi 
     ''Ben üzerime düşeni yaptım ve kendimi yeni görevime adamakla meşgulüm. Kendi vicdanım doğrultusunda açıklamış olduğum görüşlerden geri adım atacak konumda değilim. Artık her şey Avrupa Komisyonu Başkanı Barroso ve Avrupa Parlamentosu'nun elinde. Bilge bir davranış sergileyeceklerinden kuşkum yok''. 
     Buttiglione, eleştiri ve polemikler sonrasında kendisine başka bir görev verilmesinin gündeme gelmesi durumunda ne yapacağına ilişkin soruya karşılık ise ''Yorum yok'' demekle yetindi. 
     Buttiglione, polemikler esnasında kendisine destek çıkanlardan biri olan, yurtdışındaki İtalyanlardan sorumlu Bakan Mirko Tremaglia'ya da teşekkür etti. Buttiglione, ''Tremaglia'ya bana verdiği destekten dolayı müteşekkirim. Ama bu işi biraz abarttı'' diye konuştu. 
     Tremaglia, Buttiglione'yi eşcinsellik karşıtı olması nedeniyle eleştiri yağmuruna tutanlara argo bir üslupla karşılık vermişti. 
     
</TEXT>
</DOC>
