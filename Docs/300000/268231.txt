<DOC>
<DOCNO> 268231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur18.html </URL>
<DATE> 2004/09/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tren kazasında ölen işçilerin ailesinden 1'er kişi TCDD'de işe alınacak 
</HEADLINE>
<TEXT>

     Demiryol-İş Sendikası Afyon Şube Başkanı Muharrem Uslu, Tavşancıl'daki tren kazasında hayatını kaybeden 4 geçici işçinin birer çocuğunun, Ulaştırma Bakanı Binali Yıldırım'ın talimatıyla demiryollarında işe alınacağını söyledi. 
     Uslu, AA muhabirine yaptığı açıklamada, Tavşancıl'daki tren kazasında hayatını kaybeden Afyonlu geçici işçilerin ailelerine, Ulaştırma Bakanı Binali Yıldırım'ın sahip çıktığını söyledi. 
     Bakan Yıldırım'ın, bu kişilerin ailelerinden birer kişinin demiryollarında işe alınması için talimat verdiğini ifade eden Uslu, şunları kaydetti 
     ''TCDD 1. Bölge Müdürlüğü bünyesinde çalıştırılacak kazazede çocukları için gerekli resmi girişimler başlatıldı. İşe girecek çocukların evrakını, sendika olarak hazırlayıp, TCDD 1. Bölge Müdürlüğü'ne gönderdik. Girişimlerimiz sonucu en kısa sürede bu ailelerimizden birer kişi işe başlayacak. Kaza sonrasından bu güne kadar bu ailelerimize yakın ilgi göstererek her türlü sıkıntılarının giderilmesi için çalıştık. Bundan sonra da bu kişilere sahip çıkılacaktır.'' Tavşancıl'daki tren kazasında ölen geçici işçilerin aileleri, geçim sıkıntısı çektiklerini belirterek, cenaze törenine katılan Ulaştırma Bakanı Yıldırım'dan iş istemişlerdi. 
     
</TEXT>
</DOC>
