<DOC>
<DOCNO> 262656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/spo02.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'den bombardıman 
</HEADLINE>
<TEXT>


Fenerbahçe Teknik Direktörü Christoph Daum'un ısrarla transfer edilmesini istediği milli kaleci suskunluğunu bozdu. Rüştü, "Paragöz değilim. İkinci-üçüncü kaleci olmam mümkün değil" dedi 

MEHMET DEMİRCAN 


Gündemden düşmedi 
FUTBOL Federasyonu'nun 6 yabancı ile yola devam kararının ardından Fenerbahçe'de ibre yeniden kaleci Rüştü'ye döndü. Ancak kapalı kapılar ardında yapılan görüşmelerde Daum, milli kalecinin alınması için yönetimi bir türlü ikna edemedi. Bu gelişmeleri yakından takip eden tecrübeli eldiven suskunluğunu bozdu ve transferiyle ilgili bomba gibi açıklamalar yaptı. 

'Paragöz değilim' 
BAZI kalecilerin yanında ikinci, hatta üçüncü alternatif isim olarak gündeme gelmenin kendisini çok yıprattığını dile getiren Rüştü, "Beni bilen bilir. Geldiğim kulüpte başka kalecinin şansı olmaz" dedi. Tecrübeli eldiven bugüne kadar asla paracı olmadığını da iddia ederek, "Daum'a rağmen bazı yöneticiler beni istemiyormuş. Bu benim değil, onların sorunu" yorumunu yaptı. 

'Yedinci isim yok' 
RÜŞTÜ, Barcelona'da şanssız bir sezon geçirdiğini kabul etmesine karşın kalitesinin ortada olduğunu söyledi. Başarılı kaleci şunları söyledi "İspanya'ya gittiğim için pişman değilim. Dünyada benim ayarımda beş - altı kaleci var. Yedinci yok. Gerekirse bu yıl da kulübede otururum. Belli olmaz, belki de Avrupa'da başka bir takıma giderim." 

Sürat istiyor 

Daum'dan özel program 
SÜPER Lig'e Çaykur Rizespor beraberliğiyle başlayan Fenerbahçe'de Teknik Direktör Daum ipleri sıktı. Alman çalıştırıcı, Samsunspor maçı öncesinde yapılan dünkü idmanlarda futbolcularının adeta pestilini çıkardı. Tecrübeli hoca, oyuncularını üç gruba ayırıp, ağırlık, istasyon ve son vuruş çalışmaları yaptırırken, daha süratli olunması konusunda uyarılarda bulundu. 

Savunmayla ilgilendi 
BASINA kapalı gerçekleştirilen ve Başkan Aziz Yıldırım'ın da izlediği akşam çalışmasında ise Sarı - Lacivertliler'in, taktiksel çift kale maç yaptığı öğrenildi. Daum'un, özellikle savunma oyuncularıyla yakından ilgilendiği ve kademe hatalarına dikkat edilmesini istediği bildirildi. Fenerbahçe, Samsunspor maçının hazırlıklarını bugün Şükrü Saracoğlu Stadı'nda sürdürecek. 

Alex'ten güvence 

'3 puan alacağız' 
FENERBAHÇE'NİN iki Brezilyalı yıldızı Alex de Souza ve Luciano dün basın toplantısı düzenleyip, taraftarlara umut dolu mesajlar gönderdi. Alex, ilk üç puanlarını taraftarlarının önünde almaya hazır olduklarını söyleyerek, "Benden beklentilerin büyük olduğunu biliyorum. Stres yaşamıyorum ve hazırım. Ayrıca Van Hooijdonk ile yanyana oynamamız sorun değil, avantaj olur" dedi. 

'Bize ders oldu' 
LUCİANO ise berabere kaldıkları Çaykur Rizespor maçından önemli dersler çıkardıklarını dile getirdi. Sambacı, "Maçların 90 dakika olduğunu unutmamalıyız. 2 - 0'dan 2 - 2'ye gelen skor bizim için üzücü. Servet ile zamanla daha iyi olacağız. Güçlü bir takımız. Bunu Juventus ile oynadığımız hazırlık maçında gösterdik. Her alanda başarılı olmak istiyoruz" diye konuştu. 

Bayrak sürprizi 

FENERBAHÇE taraftarı, Samsunspor maçıyla birlikte bu sezon ilk kez Şükrü Saracoğlu'na çıkacak olan takıma sürprizler hazırlıyor. Sarı - Lacivertliler'in, 136'ya 26 metre ebatlarında, üzerinde İngilizce olarak "Fenerbahçe Cumhuriyeti" yazan dev bir bayrak yaptırdığı bildirildi. Takımın sahaya çıkmasıyla birlikte açılacak olan bayrak, maraton tribünü kaplayacak. 


</TEXT>
</DOC>
