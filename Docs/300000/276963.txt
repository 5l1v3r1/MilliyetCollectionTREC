<DOC>
<DOCNO> 276963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonsiy11.html </URL>
<DATE> 2004/10/03/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Esengün "AK Parti hayal kırıklığı yaşattı" 
</HEADLINE>
<TEXT>

     Saadet Partisi Genel Başkan Yardımcısı Lütfü Esengün, ''AK Parti'nin hayal kırıklığı yaşattığını'' söyledi. 
     Saadet Partisi'nin Genel İdare Kurulu GİK Toplantısı Sapanca Özkum Tesisleri'nde yapıldı. 
     Kapatılan Fazilet Partisi'nin eski Genel Başkanı Necmettin Erbakan'ın da katıldığı toplantıda, Esengün, ''AK Parti'nin 2 yıl geçmesine rağmen insanlara hüsran yaşattığını'' ileri sürdü. 
     ''AK Parti'nin 2 yıldır insanlara hiçbir şey veremediğini'' savunan Esengün, ''AK Parti hayal kırıklığı yaşattı. AK Parti halkımızın dertlerini bitirmek, huzura kavuşturmak, refaha ulaştırmak yerine, iyice körüklemiştir. Başörtüsüne, imam hatip lisesi ve meslek lisesi mezunlarının mağduriyetini giderememiştir'' dedi. 
     Yeni yasama dönemiyle birlikte yeni ve ciddi sorunların gündeme geleceğini ifade eden Esengün, ''2. Yasama dönemi bitti. 3. Yasama döneminin ana maddesi ise seçim olacaktır. Saadet Partisi bu yasama döneminden itibaren seçime hazırlanacaktır. AK Parti parçalanacak ve en büyük parçası da bize gelecektir'' diye konuştu. 
     
</TEXT>
</DOC>
