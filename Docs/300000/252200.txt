<DOC>
<DOCNO> 252200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy12.html </URL>
<DATE> 2004/07/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sinema filmlerine yeni değerlendirme ve destek geliyor... 
</HEADLINE>
<TEXT>

     Kültür ve Turizm Bakanlığı, sinema sektörünün güçlendirilmesi, kayıt ve tescile de esas alacak şekilde sinema filmlerinin değerlendirilmesi ve desteklenmesi amacıyla bir yasa taslağı hazırladı. 
     Bakanlar Kurulu'nca önümüzdeki günlerde TBMM'ye sevk edilmesi beklenen ''Sinema Filmlerinin Değerlendirilmesi ve Sınıflandırılması ile Desteklenmesi''ne ilişkin kanun tasarısı taslağına göre, sinema filmlerinin değerlendirilmesi ve sınıflandırılması, bakanlık bünyesinde oluşturulacak ''Değerlendirme ve Sınıflandırma Kurulu''nca yapılacak. 
     Kurul, bakanlık ile İçişleri, Dışişleri ve Milli Eğitim bakanlıklarından birer üye, ilgili alan meslek birliklerince önerilecek uzman kişiler arasından bakanlıkça seçilecek iki üye ve bakanlık tarafından belirlenecek, alanında doktora derecesi olan bir sosyolog, psikolog ve bir çocuk gelişimi olmak üzere toplam 9 üyeden oluşacak. 
     Sınıflandırması yapılan filmin yapımcısı da istediği takdirde kurula gözlemci olarak katılabilecek. 
     Bakanlık, ''insan onurunun, kamu düzeninin, çocukların ve gençlerin ruh sağlığının korunması'' amacıyla, şiddet, pornografi ve insan onuruyla bağdaşmayan görüntü ve etkiler içeren filmleri, yeniden değerlendirmek üzere Değerlendirme ve Sınıflandırma Kurulu'na gönderebilecek. 
     Bakanlık bünyesinde, sinema sanatına ilişkin temel yaklaşımların, sektörel eğilim ve yönelimlerin araştırılması ve etkin bir iletişim kurulması amacıyla Danışma Kurulu oluşturulacak. 
     
     DESTEKLEME KURULU 
     Ayrıca, destek başvurusunda bulunan projeleri değerlendirmek ve desteklenecek olanları belirlemek üzere bakanlık bünyesinde Destekleme Kurulu oluşturulacak. 
     Bakanlık temsilcisinin başkan olacağı kurulda, ilgili alan meslek birliklerinin üyeleri arasından seçtiği birer üye ve alanlarında uzman kişilerden bakanlıkça belirlenecek üç üye yer alacak. 
     Kurul, üye tam sayısının üçte ikisi ile toplanacak ve üye tam sayısının salt çoğunluğu ile karar verecek. Desteklemeye ilişkin kararlar, bakan onayı ile yürürlük kazanacak. 
     Ülke içinde üretilen veya ithal edilen sinema filmlerinin, ticari dolaşıma ve gösterime sunulmasından önce kayıt ve tescile de esas oluşturacak şekilde değerlendirilmesi ve sınıflandırılması yapılacak. 
     Değerlendirme ve sınıflandırma sonrasında, uygun bulunan veya istenilen gerekli düzeltmeleri yapılan filmler, kayıt ve tescil edilecek, bu filmleri içeren taşıyıcı materyaller bandrollenecek. 
     Filmlerin, bu değerlendirme ve sınıflandırma sonucunu gösterir işaret ve ibareleri taşıması zorunlu tutulabilecek. 
     
     PROJE, YAPIM VE YAPIM SONRASI DESTEKLEME 
     Destekleme Kurulu, bakanlıkça her yıl sinema filmlerinin desteklenmesi amacıyla ayrılan kaynakların, hangi destekleme biçimlerinde, hangi oran ve limitler içerisinde kullandırılacağına ilişkin kararları alacak. 
     Destekleme, ''proje'', ''yapım'' ve ''yapım sonrası'' şeklinde olacak. 
     Proje desteği, yapım öncesi aşamaların desteklenmesi amacıyla doğrudan ve geri ödemesiz, yapım desteği, doğrudan veya dolaylı geri ödemeli, yapım sonrası ise doğrudan veya dolaylı geri ödemeli veya geri ödemesiz yapılacak. 
     Desteklerin tutarı, yapım ve yapım sonrası destekler için toplam giderlerin yüzde 30'unu, proje destekleri için toplam proje giderlerinin yüzde 50'sini aşamayacak. 
     
</TEXT>
</DOC>
