<DOC>
<DOCNO> 267345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/soneko01.html </URL>
<DATE> 2004/08/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Petkim'de kar sevinci... 
</HEADLINE>
<TEXT>

     PETKİM Genel Müdürü Kenan Yavuz, Nisan-Mayıs-Haziran döneminde ''zararı 33 trilyon liraya gerileterek, 30 trilyon lira kar ettiklerini'' belirtti. 
     AA muhabirine açıklamalarda bulunan Yavuz, dünya piyasalarında petrokimya ürünlerinin fiyatlarının yükseliş trendine geçtiğini söyledi. PETKİM için çok olumlu bir döneme girildiğini ifade eden Yavuz, kapasite artışıyla birlikte şirket bilançolarında iyileşmeler görüldüğüne dikkat çekti. 
     Şirketin büyük yatırımların getirdiği amortisman giderleri nedeniyle yılın ilk üç aylık döneminde 62.8 trilyon lira zarar ettiğini hatırlatan Yavuz, ''İkinci üç aylık dönemde enflasyon muhasebesi sonuçlarına göre zararımızı 33 trilyon liraya gerileterek 30 trilyon lira kar ettik. Enflasyon muhasebesi uygulanmasaydı kümülatif olarak kar açıklayacaktık. Enflasyon muhasebesi sonuçlarına göre karımızın daha düşük görülmesinin nedeni, öz kaynaklarımızın güçlü olması ve borçlu olmamamızdan kaynaklanıyor'' dedi. 
     Yavuz, petrokimya ürünlerinde fiyat yükseliş trendinin 2007 yılına kadar devam etmesinin beklendiğini kaydederek, Çin'in yüksek talebiyle birlikte ABD ve Ortadoğu'daki tesislerin duraklaması nedeniyle arzın talebi karşılayamaz duruma geldiğini söyledi. 
     Bu ortamda PETKİM'in kapasitesini maksimum seviye olan yüzde 96'ya çıkardığını ve yeni yatırımlara başladığını ifade eden Yavuz, dünyada yeni yatırımlar yapılana kadar bu süreçten yararlanacaklarını dile getirdi. 
     
     YENİ YATIRIMLAR 
     Yıl sonunda kar açıklayan bir bütçeyi hedeflediklerini dile getiren Yavuz, şöyle konuştu 
     ''Üçüncü üç aylık dönemde daha iyi sonuçlar vereceğiz. Şu anda bütçe hedeflerimizin üzerinde gidiyoruz. Ciromuzun yüzde 4'ü kadar vergi ve kıdem tazminatı sonrası kar hedefliyoruz. Geçen yılki ciromuz 1.1 katrilyon liraydı. Bu yılki ciromuz 1.5 katrilyon olacak. Şirketimiz bu yıl fiziki olarak yüzde 30 civarında büyüyecek. 
     Bu büyümenin yüzde 12 civarı kapasite kullanım oranının maksimum seviyeye yükseltilmesinden kaynaklanıyor. Yüzde 18 de parasal anlamda bir büyüme olacak. Bunun da nedeni fiyatlardaki iyileşme. 
     Polietilen ve polipropilen üretecek yeni fabrikalarımızı önümüzdeki yıl Mart ayında devreye alacağız. Bu tesislerle hem pazar payımız yükselecek, hem de ciro ve karlılık önümüzdeki yıl çok daha iyi olacak.'' 
     
     ULUSLARARASI PROTOKOLLER 
     Yavuz, geçen hafta TÜPRAŞ yetkilileri ile birlikte Suriye'ye giderek karşılıklı mal alım satımını içeren bir protokolü görüştüklerini söyledi. Yapılması planlanan protokolle Suriye'ye motorin ve asfalt vererek, oradan NAFTA alacaklarını kaydeden Yavuz, benzeri anlaşmaları Cezayir, İran, Mısır ve Suudi Arabistan ile de yapmayı planladıklarını belirtti. 
     PETKİM'in üretemediği ürünleri müşterilerine sunabilmek amacıyla ithalata başlayacağına dikkat çeken Yavuz, ''İran, Hindistan, Malezya, Suudi Arabistan gibi stratejik, pazarda yeni rol oynamaya başlayan ülkelerle görüşmeler devam ediyor. Yıl sonuna kadar bu işe start vermiş olmamız gerekiyor'' diye konuştu. Yavuz, PETKİM'in doğalgaza geçme kararı aldığını ifade ederek, böylece asgari yıllık 30 milyon dolar tasarruf sağlayacaklarını sözlerine ekledi. 
     
</TEXT>
</DOC>
