<DOC>
<DOCNO> 285623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/spor/spo04.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev alma, komşu al 
</HEADLINE>
<TEXT>


Yattara, komşularının şikayeti üzerine, oturduğu evden çıkarıldı ve şehir içindeki başka bir daireye yerleştirildi. Yönetimin Gineli futbolcuya 10 milyar ceza vermesi bekleniyor 


Yönetim kızdı 
TRABZONSPOR'DA oynadığı her maçta tribünleri ayağa kaldıran, mükemmel top tekniği ile meslektaşlarını bile kıskandıran Yattara'nın çalkantılı özel hayatı, başına dert açmaya devam ediyor. İki gol attığı ve yıldızlaştığı Diyarbakırspor maçından sonra kaldığı eve, iki gece üst üste bir bayanla geldiği iddia edilen ve komşuları tarafından Bordo - Mavili yöneticilere şikayet edilen Gineli futbolcu, söz konusu siteden alındı. 

Sürekli uyarılıyor 
YÖNETİM, komşuların ısrarı üzerine Yattara'yı, kontrolü daha kolay olan ve şehir merkezinde yer alan Ziyabey Sitesi'ndeki bir daireye yerleştirdi. Bu arada Trabzonsporlu yöneticiler daha önce de gece hayatı nedeniyle defalarca uyarılan ve son kez bir görüşme daha yapılan Gineli oyuncu için "Artık para cezasına çarptırılması gerekiyor" ifadesini kullandılar. Yattara'ya 10 milyar lira ceza kesilmesi bekleniyor. 

Doğan şaşırdı 

TEKNİK Direktör Ziya Doğan'ın, Diyarbakırspor önünde Gökdeniz, Fatih, Yattara ve Mehmet Yılmaz'lı kadronun mükemmel oynaması nedeniyle kafası karıştı. Doğan'ın bu nedenle Ankaragücü maçına aynı kadro ile çıkması bekleniyor. Ancak ayak bileğinde hafif bir rahatsızlık bulunan Mehmet Yılmaz'ın yedek kalabileceği belirtildi. 

Kongre 12 Aralık'ta 

ÜÇ hafta aradan sonra Atay Aktuğ başkanlığında toplanan Trabzonspor yönetimi kongre tarihini belirledi. Kongrenin 12 Aralık'ta yapılacağı, çoğunluk sağlanamaması halinde ise çoğunluğa bakılmaksızın 19 Aralık'da gerçekleştirileceği açıklandı. 

Yönetim baskını 

İdmanı izlediler 
BORDO - mavili takımın dün yaptığı idmanı Başkan Atay Aktuğ, Asbaşkan Nevzat Şakar, Futbol Şube Sorumlusu Süleyman Atal, Basın Sözcüsü Şener Yavuz, yönetim kurulu üyeleri Osman İlyas ve Sezer Bahadır da izledi. İstasyon çalışmasıyla başlayan idman, daha sonra turnuva şeklinde taktik çift kale maçla sona erdi. 

Adem'in üzüntüsü 
YÖNETİM, Galatasaray maçında sahaya yabancı madde atılması ve kötü tezahürat nedeniyle Profesyonel Futbol Disiplin Kurulu'nun istediği savunmayı gönderdi. Savunmada sahaya az sayıda yabancı maddenin atıldığı dile getirildi. Bu arada Adem'in Fransa'da trafik kazasında vefat eden kardeşi üzüntü yarattı. 


</TEXT>
</DOC>
