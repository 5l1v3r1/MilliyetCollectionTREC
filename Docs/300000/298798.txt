<DOC>
<DOCNO> 298798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/dunya/axdun02.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveyi kurtaran isim Tony Blair 
</HEADLINE>
<TEXT>


Türkiye'nin AB davasını öteden beri destekleyen İngiltere'nin Başbakanı Blair, 17 Aralık günü yaptığı güçlü müdahalelerle bildirinin yumuşatılmasında çok etkili oldu 

GÜVEN ÖZALP Brüksel 


Ankara'ya, 41 yıllık uzun ve zorlu bekleyişin ardından, yeşil ışık yakan Avrupa Birliği AB Zirvesi'nin Türkiye açısından en önemli "yabancı kahramanı" İngiltere Başbakanı Tony Blair oldu. Başbakan Recep Tayyip Erdoğan'ın toplantıyı terk etme aşamasına gelmesinin ardından devreye giren Blair, zirveyi kurtaran isimdi. 
Türkiye'nin AB'ye katılımını en içten destekleyen ve bu doğrultuda kapsamlı çaba harcayan liderlerin başında gelen Blair, bunu zirve sırasında bir kez daha kanıtladı. AB'nin esneklik göstermeyeceğinin sinyalini verdiği aşamada AB Dönem Başkanlığı'nı yürüten Hollanda Başbakanı Jan Peter Balkenende ile Erdoğan arasında arabulucu rolüne soyunan Blair, zirve bildirisinin Ankara'nın kabul edebileceği çizgiye çekilmesinde çok önemli bir etkiye sahipti. 

Londra'nın desteği 
Almanya Başbakanı Gerhard Schröder ve Fransa Cumhurbaşkanı Jacques Chirac'ın fazla müdahil olmayı tercih etmedikleri bir ortamda Blair, bir yandan yeni bir taslak belge hazırlanmasına önayak olurken, diğer yandan da pozisyonlarından taviz vermeyen Rumlar üzerinde bu tür zirvelerde dayanılması oldukça zor bir baskı uyguladı. Türkiye'nin kararlı duruşuna Blair'in çabası eklenince de "mutlu sona" ulaşıldı. 
Gerek Helsinki, gerekse Kopenhag Zirvesi'nde Ankara, Londra'nın yakın desteğini hep yanında hissetti. Referandumun ardından Kıbrıs konusunda da Türkiye'nin güvenebileceği ülkelerin başında İngiltere geliyor. 
İngilizlerin Türkiye'nin üyeliğine sıcak bakması, Blair'in Türkiye'ye yönelik olarak diğer liderlere kıyasla çok daha içten ve rahat olması sonucunu doğuruyor. Türkiye'yle müzakerelerin başlayacağı tarihte de AB Dönem Başkanlığı koltuğunda oturacak olan İngiltere, bu süreçte temel bir rol oynayacak. 


</TEXT>
</DOC>
