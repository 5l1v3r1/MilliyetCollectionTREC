<DOC>
<DOCNO> 269149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/ydemirkol.html </URL>
<DATE> 2004/09/05/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Tekke ve zaviye 
</HEADLINE>
<TEXT>



10 yıldır oyunumuzu sürekli Hakan Şükür'ün üzerine kuruyoruz. Peki onsuz ne yapacağız Futbolumuzun en temel sorusu kanımca budur. Buna Ersun Yanal'ın kafasındaki cevabı duyduğumda itiraf etmeliyim ki, şaşırmıştım Fatih Tekke. Trabzonlu bu 27'lik çılgın, kendisinden 15 santim uzun efsanenin yerini nasıl doldurabilirdi. Yanal'a bunu istatistikler söylüyordu. Buna göre Fatih ligin en çok kafa topu alan, arkadaşlarına pas aktaran forvetlerinin başında geliyordu. Müthiş tekniğini yerden 1 metre yükseldiğinde de çalıştırabilen bir yetenekti o. Dün 49. dakikada bunu o kadar güzel gösterdi ki. İbrahim Toraman'ın muhteşem ortasında arka direkte, dar açıda, boyuna göre çok yüksek bir noktada sanki yerdeymişçesine rahat vurdu kafayı. Tekke, zaviye tanımadı. Yanal'ın baştan bu yana yapılmasını istediği organizasyon ilk kez başarıyla uygulanmıştı. Aynısını 68'te Hakan da yapabilse her şey çok farklı olacaktı. 
Yanal, Belarus maçından farklı bir oyunun peşindeydi. Topu yerden oynayan bir orta saha kurmaya çalıştı. Bunun için Emre'nin doğal ekürisi Okan orta sahadaydı. Hasan ve Tuncay forvete ters kademeden girip ekstra golcü olacaktı. Daum'un başarılı icadı olan savunma kanatları Serkan ve Ümit, bindirmelerle ve ortalarıyla gol yollarını açacaktı. Bu 1 ay önce Hakan'a uzun toplar atıp ceza sahası çevresinde karambol yaratmak isteyen takımdan çok farklıydı. Ancak bu plan Ümit'in orta başarı yüzdesinin düşüklüğünden pek tutmadı. İlk yarıda sadece iki kez istenen kanat organizasyonları kuruldu, ama Hasan'ın eliyle bulduğu geçersiz sayı dışında kaleye pek yaklaşılamadı. Bu yerden oyunun tutmayışında daha 10. dakikada bozulup top sürmeyi imkansızlaştıran zeminin payı da çok büyüktü. Şu bir gerçek ki, bu maçın Trabzon'da oynanması Gürcistan'a yakınlıktan da büyük dezavantajdı. Gerçekten çok zorlandık. Ama asıl kazığı Hasan Şaş'tan yedik. Garabet bir ikinci sarı kartla takımı eksik bıraktığında sanki 10 kişi değil, 7 kişi kalmıştık. Oyundan tamamen düştük. İbrahim Toraman ve Deniz'in kornerler dışında beklenmedik derecede diri kalışı bizi oyunda tutabildi. Seyirci Haluk Ulusoy lehine ve Fenerbahçe aleyhine tezahürata başlayıp atmosfer tamamen aleyhimize dönünce Yanal şık bir hamle yaptı. Hüseyin ve Gökdeniz'in oyuna alınışı, Fatih'in alkışlar arasında dışarı alınışı futbol gerçeklerinin de ötesinde anlam taşıyordu. Trabzon seyircisi milli takımla yeniden bağlantı kurdu, maça döndüler. Ama maalesef yetmedi. Bir duran top bu yolun ne kadar zor olduğunu bize gösterdi. Tıpkı iki hafta önce Trabzonspor'u Şampiyonlar Ligi'nden eleyen, iki sayıya benzer bir golle kötü bir son yaşadık. İşimiz gerçekten zor. 



</TEXT>
</DOC>
