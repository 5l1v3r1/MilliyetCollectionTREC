<DOC>
<DOCNO> 271815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur50.html </URL>
<DATE> 2004/09/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Başka bir kadınla yaşayan AKP'li milletvekili eşine tazminat ödeyecek 
</HEADLINE>
<TEXT>

     AK Parti Trabzon Milletvekili Ali Aydın Dumanoğlu, başka bir kadınla yaşayarak kişisel haklarını ihlal ettiği gerekçesiyle eşinin açtığı davada, 4 milyar lira manevi tazminat ödemeye mahkum oldu. 
     Ankara 1. Asliye Hukuk Mahkemesi'nde görülen davanın bugünkü karar duruşmasına, Sevil Dumanoğlu'nun avukatı Tahsin Türkçapar ile Aydın Dumanoğlu'nun avukatı Mustafa Kale katıldılar. 
     Avukat Türkçapar, müvekkilinin Aydın Dumanoğlu'ndan ayda 1 milyar lira nafaka aldığını ve başka geliri olmadığını ifade etti. Davalı tarafın ileri sürdüğü ve müvekkilinin İngiltere'de sosyal güvenlik yasalarından yararlanarak yardım aldığı yönündeki iddialara ilişkin dosyada hiçbir belge bulunmadığını söyleyen Türkçapar, Aydın Dumanoğlu'nun ise aylık 10 milyar lira maaş aldığını ve gayrimenkul gelirleri olduğunu savundu. Türkçapar, delillerin toplandığını belirterek, davanın kabulüne karar verilmesini istedi. 
     Aydın Dumanoğlu'nun avukatı Mustafa Kale ise Sevil Dumanoğlu'nun yılın 10 ayını İngiltere'de geçirdiğini söyledi. Davanın kötü niyetle açıldığını savunan Kale, Sevil Dumanoğlu'nun müvekkilinden nafaka aldığını ve ortada dava nedeni bulunmadığını ileri sürdü. 
     Yargıç Beyhan Azman'ın esasa ilişkin son sözlerini sorduğu taraf avukatları, iddialarını tekrar ettiler. 
     Yargıç Azman, Aydın Dumanoğlu'nun 4 milyar lira manevi tazminatı davanın açıldığı tarihten işleyecek yasal faizi de eklenmek suretiyle ödemesine karar vererek, davayı kısmen kabul etti. 
     Azman, Dumanoğlu'nun birlikte yaşadığı ileri sürülen Arzu Bektaş aleyhine açılan davanın ise, takip edilmediğinden açılmamış sayılmasına karar verdi. 
     Sevil Dumanoğlu, dava dilekçesinde, eşinin uzlaşmaz tutumundan dolayı 1997 yılından beri ayrı yaşadıklarını ifade ediyordu. Eşinin çok eşli olduğuna dair gazete haberlerini de dilekçesinin ekinde mahkemeye sunan Dumanoğlu, kişisel haklarının ihlal edildiğini öne sürüyordu. Sevil Dumanoğlu, eşinin ve Arzu Bektaş'ın malvarlığı yönünden güçlü olduğunu savunarak, her iki davalıdan 50'şer milyar lira olmak üzere toplam 100 milyar lira manevi tazminat istiyordu. 
     
</TEXT>
</DOC>
