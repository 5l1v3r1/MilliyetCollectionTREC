<DOC>
<DOCNO> 276270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo16.html </URL>
<DATE> 2004/09/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hagi Ankara'ya üç puan için gidiyoruz... 
</HEADLINE>
<TEXT>

     Galatasaray Teknik Direktörü Gheorghe Hagi, Büyükşehir Belediyesi Ankaraspor ile yarın deplasmanda önemli bir maç yapacaklarını belirterek, ''Rakibimizin kontrataklarda tehlikeli oyuncuları var. Çok dikkatli olmalıyız'' dedi. 
     Hagi, Florya Metin Oktay Tesisleri'nde düzenlediği basın toplantısında, Beşiktaş'ı yenen rakiplerinin moralli olduğunu ifade ederek, ''Rakibimizin durumu iyi. Kadrolarında tecrübeli oyuncular var. Yabancıları da takıma katkıda bulunuyor'' diye konuştu. 
     Rakipten çok kendi takımının sahada nasıl oynayacağının önemli olduğunu vurgulayan Rumen çalıştırıcı, şöyle devam etti 
     ''Rakibimiz kurallar içinde agresif oynaması normal. Benim için önemli olan bizim takımın oyunu. Yüzde 99 kendimize bakmamız lazım. Rakibi yüzde 1 değerlendiririz. Ankaraspor bizi daha fazla düşünmeli. Çünkü biz Galatasarayız. Takımım değerini her maçta ispatlaması gerekir. Ümit ediyorum şu ana kadar gösterdiğimiz performans devam edecek.'' 
     
     CONCEİÇAO VE BALİÇ SAKAT 
     Hagi, Conceiçao ve Baliç'in sakatlıklarının devam ettiğini, Hasan'ın da rahatsızlığı bulunduğunu söyledi. 
     Dizinde problem olan Baliç'in idmana çıkmadığını kaydeden Rumen teknik adam, ''Hasan'ın da üst solunum yollarında enfeksiyon var. Durumuna bakacağız. Bunların dışında takımda herkesin durumu iyi'' dedi. 
     Bir gazetecinin ''İstanbulspor maçında oynayan Saidou'dan memnun musunuz '' şeklindeki soruya Hagi, tercümanın soruyu çevirmesini beklemeden Türkçe olarak, ''Çok memnunum'' diye cevap verdi. 
     Hagi, transferle ilgili soru üzerine, ''Birinci devrenin ortasındayız. Daha kışa kadar uzun zaman var. Bu konuda her zaman çalışmamız devam ediyor'' diyerek sözlerini tamamladı. 
     
     AYIN GOLÜ YARIŞMASI 
     Galatasaraylı taraftarlar arasında kulübün resmi internet sitesinde yapılan Siemens Mobile Ayın Golü Yarışması'nın eylül ayı talihlisi Güven Karakaya, ödülünü Necati Ateş'ten aldı. 
     Florya Metin Oktay Tesisleri'nde düzenlenen törende Necati, talihliye cep telefonu verdi. 
     Siteye üye 5 bin 839 taraftarın oy kullandığı yarışmada, Necati'nin Çaykur Rizespor'a attığı gol 5 bin 158 oyla ayın golü seçilmişti. 
     
</TEXT>
</DOC>
