<DOC>
<DOCNO> 292580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/uras.html </URL>
<DATE> 2004/11/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Eskişehir'de belediye halka müzik dinletiyor 
</HEADLINE>
<TEXT>


Eskişehir'de Büyükşehir Belediyesi'nin parasını ödediği Şehir Tiyatrosu, devlet konservatuvarı mezunu 50 oyuncusuyla 3 ayrı sahnede 4 yıldır kapalı gişe oyun sergiliyor. Konservatuvar mezunu 45 kişilik Eskişehir Büyükşehir Belediyesi Senfoni Orkestrası her hafta iki konser veriyor. Haftada bir gün öğrenciler için açıklamalı eğitim konserinde çalıyor. 
Şehir merkezinde kapalı otoparkın bir katında oluşturulan küçük konser salonunda başlayan kültür ve sanat hizmeti, şimdilerde 600 kişilik salonda sürdürülüyor. Belediye 200 kişilik 2 tiyatro salonuna 600 kişilik üçüncü salonu ekledi. 
3 Aralık'ta orkestra çukurlu ve döner sahneli Eskişehir Büyükşehir Belediyesi Operası Salonu hizmete açılacak. Bu salonda sahne alacak bale dansçıları ve solistler, Devlet Opera ve Balesi'nden gelecek. Anadolu Üniversitesi Devlet Konservatuvarı şan ve bale bölümlerinden mezunlar verince Büyükşehir Belediyesi kendi kadrolu operasını oluşturacak. 
Eskişehir'deki Anadolu Üniversitesi'nin, haftada bir oyun sergileyen üniversite tiyatrosuyla ayda bir konser veren üniversite senfoni orkestrası var. Zeytinoğlu Vakfı'nın başlattığı "Uluslararası Eskişehir Festivali" de Büyükşehir Belediyesi'nin desteğiyle yürüyor. Bu yıl 12 - 10 Ekim tarihinde 10'uncu festival süresinde yerli ve yabancı orkestralar konserler verdi. Bale, tiyatro oyunları sahnelendi. 
Eskişehir'de Belediye Tiyatrosu'nun 41 yıllık geçmişi var. Halkevleri kültürü ve eğitimine sahip şehir eşrafı, müzik öğretmenleri ve Şeker Fabrikası Sosyal Tesisleri'ndeki müzisyenlerle Asri Sinema'da dönüşümlü olarak klasik Batı ve hafif müzik konseri verirler. Ayrıca İstanbul Şehir Tiyatroları'nın her ay bir oyununun Eskişehir'de sahnelenmesini sağlarlar. 
Şeker Fabrikası Müdürü rahmetli Osman Bozok, fabrika bahçesine bir konser ve tiyatro salonu yaptırınca zamanın ünlü özel tiyatroları Eskişehir'de temsiller vermeye başlar. 1960'ta Eskişehir Türk Devrim Ocakları Oda Tiyatrosu kurulur. Bu tiyatro sonra Belediye Şehir Tiyatrosu'na dönüşür. İşte 41 yıldır Eskişehir Belediyesi - şimdilerde Büyükşehir Belediyesi - sanatı böyle destekliyor. Belediye Başkanı Prof. Dr. Yılmaz Büyükerşen diyor ki 
"Eskişehir Büyükşehir Belediyesi, 500 bin nüfuslu bir kentte, Türkiye'nin 16 büyükşehir belediyesi arasında en küçük bütçeye sahip olanı. Kentteki iki devlet üniversitesinin her birinin bütçesi Büyükşehir'in bütçesinden birkaç misli büyük. Hal böyleyken, kent halkına hizmetin asfalt, kaldırım, su - kanalizasyon, ulaşım sağlamak gibi işlerden ibaret olmadığını Avrupa uygarlığı seviyesine yalnızca bunlarla ulaşılamayacağına inanan bir yönetim olarak, yıllardan beri, gerek tiyatro ve gerek senfoni orkestrası gibi hizmetleri, diğer kentler gibi, Kültür Bakanlığı'ndan beklemeden, belediye olarak üstlenmeyi asli görevlerimizden saydık." 
AB'ye katılmak ve Avrupalı olmak hevesimizin yalnızca Kopenhag kriterlerine uyumla gerçekleşmesini bekleyenler için bu tür etkenlikler umarım önemsenecek ve üzerinde düşünülecek gelişmelerdir. 
İnanıyorum ki, hayat sadece para, borsa ve faizden ibaret değil. Her gelir grubundaki insanın farklı bekleyişleri var. Çağdaş dünyayla aramızdaki parasal uçurumun büyüklüğüne rağmen, çağdaş dünyaya yaklaştığımız alanlar var. 
Daha önceki yazılarım üzerine emekli büyükelçilerimizden Oktay İşçen şunları söyledi "Biz Batılılara kendimizi anlatırken orkestralarımızı, operamızı, balemizi, tiyatromuzu, resmimizi, heykelimizi, sanatçılarımızı öne çıkarmalıyız. Türkiye'nin doğusundaki komşularının hiçbirinde bunlar yok. Ama Mustafa Kemal sayesinde bizde devlet öncülüğüyle kurulan orkestralar, opera, bale, tiyatro, yurtdışında eğitilen resim, heykel sanatçıları, Batı'yla rekabet edebilecek çizgide başarıya ulaştı. Biz bunları başkalarına anlatmak zorundayız. Ama ne yazık ki halkımıza bile anlatamıyoruz." 



</TEXT>
</DOC>
