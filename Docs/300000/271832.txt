<DOC>
<DOCNO> 271832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas04.html </URL>
<DATE> 2004/09/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ayak kokusu dert olmaktan çıkıyor... 
</HEADLINE>
<TEXT>

     DHA 
İNSAN psikolojisini bozan sağlık sorunlarından başında gelen ayak kokusu dert olmaktan çıkıyor. Türk asıllı Makedonyalı Mimar Samija Mustafi'nin mucidi olduğu ve bir defa kullanımdan sonra ayak kokusunu 90 güne kadar yok ettiği savunulan Pediflex44' adlı krem, piyasaya çıktı. Eczanelerde satışa sunulan ürünün ilk kullanıcısının Jandarma Genel Komutanlığı olduğunu belirten Ege Bölge Distribütörü Yusuf Biricik, "Bu ürün, aynı zamanda Made ın Turkey olarak Cumhuriyet tarihinde ihracatı yapılan tek kozmetik ürünümüz'' dedi. 
     Ayak kokularına son veren, tek kullanımlık ürünün 27 yıllık bir çalışma sonucu ortaya çıktığını, iki yıl önce Antalya'da üretilmeye başlandığını ve şu ana kadar sadece dış piyasaya verildiğini belirten Biricik, şu bilgileri verdi 
     "Makedon Mimar Samija Mustafi ayağındaki yarayı tedavi için aldığı ilaçların bazı karışımlarının ayağındaki kokuyu gidermesi üzerine bu konu üzerine yoğunlaşmış. Türk kimyagerlerle iki yıl önce mucize formülü netleştirip, Antalya'da üretime geçti. 2002 yılından bu yana ürünümüz Almanya, İtalya, Makedonya, Kuzey Kıbrıs Türk Cumhuriyeti ile ABD'ye ihraç ediliyor. Kullanıcılarımız arasında İsveç Ayak Sağlığı Merkezleri var. Bu yıl iç piyasaya verilen ürünün ilk kullanıcısı Jandarma Genel Komutanlığı oldu. Türkiye genelinde tüm eğitim birliklerine ürünümüz dağıtılıyor. Referanslarımız ortada. Artık ayak kokusu derdi olanlar ürünlerimizi eczanelerden temin edebilecek'' diye konuştu. 
     Biricik, yapılan çeşitli araştırmalarda Türkiye'de 14-50 yaş arası erkeklerin yüzde 80'inin, 20-45 yaş arası kadınların yüzde 25'inin ayak kokusu sorunu yaşadığını kaydetti. Ayak kokusunun özellikle askerlikte büyük sorun olduğunu belirten Biricik, sözlerini şöyle sürdürdü 
     "Pediflex44 ayak kokusunu yok etmek için kullanılan bir krem. 4 mililitre olarak ambalanlanıyor ve bir defada tüketiliyor. Tek kullanımı 90 güne kadar etkili ve bu özelliğinden dolayı da dünyada ilk ve tek. Ayaklar yıkanıp nemli bırakılacak şekilde kurulandıktan sonra krem parmak aralarına, üstüne, tabanına ve topuklara sürülüyor. Krem cilde yedirilmiyor. Bir maske gibi sürülüyor. Ardından ayağa özel pamuklu dokuma çorap giydiriliyor. 24 saat sonra çıkarılıyor. Ayak bu sürede yıkanmamalı, çorap çıkarılmamalı.'' Öte yandan ecza depolarıyla eczanelerde tüketiciye sunulan kremin standart, çoraplı standart ve çoraplı lüks olmak üzere üç çeşit ambalajda 16-18 milyon lira fiyatla satıldığı belirtildi. 

     
</TEXT>
</DOC>
