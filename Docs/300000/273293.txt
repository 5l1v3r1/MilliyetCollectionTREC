<DOC>
<DOCNO> 273293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun02.html </URL>
<DATE> 2004/09/20/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Fransa, rehinelerin kurtulmasından ümitli 
</HEADLINE>
<TEXT>

     Fransa Başbakanı Jean-Pierre Raffarin, Irak'ta rehin alınan 2 Fransız gazetecinin koşullu olarak serbest bırakılacağı yolunda dün internette yayınlanan mesajın, öncekilere göre daha inandırıcı olduğunu söyledi. 
     Raffarin, TF1 televizyonuna yaptığı açıklamada, ''Bugün elimizde doğruluğu yüzde yüz kanıtlanmış bilgi yok, ancak bu öncekilerden daha ciddi görünüyor'' dedi. 
     Jean-Pierre Raffarin, rehinelerin serbest bırakılması konusunda bir parça iyimser olduklarını, ancak ihtiyatı elden bırakmamaları gerektiğini kaydetti. 
     Radikal dinci bir internet sitesinde dün yayınlanan açıklamada, gazetecileri kaçırarak rehin tutan Iraklı örgütten alındığı iddia edilen bir mesajda, gazetecilerin koşullu olarak serbest bırakılacağı kaydedilmişti. 
     Iraklı örgütün, Fransız gazeteciler Christian Chesnot ve Georges Malbrunot'un, ''Irak direnişi ve savaşın gerçekleri'' hakkında Batı'yı bilgilendirmek için örgüt adına çalışacaklarını bildirdiği ifade edilmişti. 
     
</TEXT>
</DOC>
