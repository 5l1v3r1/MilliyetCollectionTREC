<DOC>
<DOCNO> 286628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun25.html </URL>
<DATE> 2004/11/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Abbas Arafat'ın durumunda değişen bir şey yok. O iyi... 
</HEADLINE>
<TEXT>

     Filistin eski Başbakanı Mahmud Abbas Ebu Mazen , Filistin lideri Yaser Arafat'ın sağlığı konusunda değişen bir durumun olmadığını söyledi. 
     Ramallah'ta, Filistinli örgüt ve kuruluş temsilcileriyle bir toplantı yapan Mahmud Abbas, toplantının ardından, Arafat'ın durumuyla ilgili soruya ''Sağlığı konusunda değişen bir şey yok. O iyi'' dedi. 
     Abbas, toplantıyla ilgili başka sorularaysa yanıt vermedi. 
     Arafat'ın danışmanı ve yardımcılarından Tayyib Abdürrahim de toplantı sürerken basın mensuplarına yaptığı açıklamada, ABD başkanlığına yeniden seçilen George Bush'un Arafat'a ''geçmiş olsun'' mesajı gönderdiğini söyledi. 
     Bush, Başkan seçildikten sonraki ilk toplantısında, ''Arafat öldü, ne diyorsunuz'' sorusuna karşılık, ''Ruhu Şad olsun'' yanıtını vermişti. 
     Tayyib Abdürrahim, Fransa Cumhurbaşkanı Jacques Chirac'ın, Fransa ve Fransız halkı adına Arafat'a her türlü yardımı yapmaya devam edeceğini mesajını ilettiğini de söyledi. 
     Filistin eski Başbakanı Mahmud Abbas başkanlığında yapılan toplantıya, Filistin Halk Kurtuluş Cephesi, Filistin Demokratik kurtuluş Cephesi, Filistin Komünist Partisi, Filistin Halk Mücadelesi Cephesi, Filistin Demokratik Birliği, Ulusal Kurtuluş Birliği gibi örgüt ve kuruluşlardan 13 temsilcinin katıldığı bildirildi. 
     
</TEXT>
</DOC>
