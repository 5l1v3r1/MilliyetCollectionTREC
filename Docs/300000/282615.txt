<DOC>
<DOCNO> 282615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/axsiy01.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni partiye doğru 
</HEADLINE>
<TEXT>


Eski DEP milletvekilleri, yeni bir parti kurmak için ilk adımı attı. Zana, coğrafi bütünlük, barışçıl çözüm ve Türkiyelilik üst kimliği altında farklılığa vurgu yaptı 

ANKARA Milliyet 


Kapatılan DEP'in cezaevinden çıkan eski milletvekilleri, aralarında DEHAP'ın da yer aldığı yeni parti için, "Demokratik Toplum Hareketi" başlattıklarını açıkladı. Eski DEP Milletvekili Leyla Zana, siyasette yaşanan boşluk, dağınıklık ve parçalı görünüme, yeni partiyle son vermeyi amaçladıklarını söyledi. 
Eski milletvekilleri Zana, Hatip Dicle, Orhan Doğan ve Selim Sadak, yeni parti çalışmalarına ilişkin bir basın açıklaması yaptı. Zana, Türk toplumunun ezici çoğunlukla hızlı, gerçekçi, anlamlı ve köklü bir değişime hazır göründüğünü vurguladı. Zana, "Ordu dahil tüm kurumlar değişimi tartışıyor. Siyasette eski söylem ve kavramlara rağbet edilmiyor. Katılım, tartışma, demokratik uzlaşı ve diyalog kültürünün egemen olması isteniyor. Savaş ve şiddet dili istenmiyor" dedi. "Siyasette bir zamanların 'öcü yüzleri' olarak demokrasi ve barışa içtenlikle hizmet etmek istiyoruz" diyen Zana, şöyle konuştu 
"Türkiye toplumu tek tipli olmadığını, bağrında farklı etnik kökleri, dil ve kültür zenginliklerini taşıdığını ve bu gerçeklikle kardeşçe, yaşamak isteğini açığa çıkarmıştır. Siyasette yaşanan boşluk, dağınıklık ve parçalı görünüme son vermek arzusundayız. Eskide ısrar ve tekrarla ülkemiz, pek çok insan, zaman ve enerji kaybetti. Vizyonumuz ve temel amacımız, Kürt demokratik hareketinin yarattığı özgür, demokratik, katılımcı ve çoğulcu siyaset alanında yükselmek, Türkiye'nin insan zenginliğiyle kucaklaşmak, demokratik toplum hareketini bu zemin üzerinde yükselterek halkı iktidara taşımaktır." 
Zana, "Kurulacak partinin genel başkanı kim olacak" sorusuna, "Partinin genel başkanı dörtlü içinden değil, halk içinden seçilecek" yanıtını verdi. 

Hareketin ilkeleri 
Zana'nın sıraladığı "Demokratik Toplum Hareketi" ilkelerinden bazıları şöyle 
AB sürecini desteklemek.Kürt sorununu coğrafi bütünlük içinde barışçıl ve demokratik şekilde çözmek.Türkiye'nin sorunlarını, en az bu sorun kadar önemsemek.Toplumsal sorunların, zor ve şiddet yoluyla çözümüne karşı çıkmak, her koşulda barışı savunmak.Yeni, demokratik ve evrensel bir Anayasa ile Kürtler de dahil olmak üzere tüm etnik farklılıkların, Türkiyelilik üst kimliği altında tanımlanmasını sağlamak. Demokratikleşmenin önündeki engelleri kaldırmak. 

</TEXT>
</DOC>
