<DOC>
<DOCNO> 271900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/axspo02.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabır ve disiplin 
</HEADLINE>
<TEXT>


Daum, Kayseri ve Sebat maçlarındaki kadro yapısıyla Avrupa'da kontrollü oyunu tercih edeceğini gösterdi. Zaten etmeliler de. Tuncay ve Serhat'ın da çizgi halinde oynayan Çek savunmasının arasına sürpriz deparlar yapması şart 

RIDVAN DİLMEN 


Aslında Sparta Prag hakkında geniş bilgilere sahip değilim. Sadece Beşiktaş ile geçen sezon oynadıkları Şampiyonlar Ligi maçlarında kendilerini görme fırsatım oldu. Dolayısıyla net bir tahminde bulunmak doğru değil. 
Maça Fenerbahçe'nin penceresinden bakarsak, son Sebat maçı ve ligdeki performansları nedeniyle herkesin kafasında soru işaretleri var. Ancak buna hiç gerek yok, çünkü bu tür maçların havası çok farklıdır. Bir kere oyuncular daha iyi konsantre olacaklar. Kesinlikle daha fazla koşacaklar. Özel maç olmasına rağmen Juventus karşısındaki futbolları bile buna en güzel örnektir. Ayrıca uzun süre sonra ilk kez Şükrü Saracoğlu Stadı'nda bir Avrupa maçına çıkılıyor. Ligde de evinde sadece bir maç oynadı. Yani takım gibi seyirci de maça konsantre durumda. Sparta Prag üzerinde büyük bir baskı oluşturacaklardır. 

Top çalmaları şart 
Teknik Direktör Daum, aynı güçte olmamalarına rağmen Kayseri ve Sebat maçlarında en azından taktiksel anlamda Sparta Prag sınavının provasını yaptı. Yani iki santrforla oynamayı düşünmediğini, orta saha kalabalıklığına önem verdiğini, iki ön libero kullanacağını, tek forvetin arkasında Alex'in olacağını gösterdi. Bugün de çok farklı bir düzende çıkacağını zannetmiyorum. Bu demektir ki, kontrollü oyunu tercih edecekler. Zaten etmeliler de. Lig maçlarında top rakipteyken iyi oynayamayan Fenerbahçe ilk iş olarak bu görüntüsünü değiştirmeli. Top kazanmayı başarmalılar. Çünkü top Fenerbahçe iken, "Yahu ne kadar kötü oynuyorlar" dediğiniz anda bile skoru değiştirecek ayaklarla zaten sonuca gidebiliyorlar. Öncelikle sabır ve disiplin şart. Sabırlı futbolun en az 4 - 5 net gol pozisyonu getireceğine inanıyorum. Çek savunması uzun da olsa, duran topu çok iyi kullanan Fenerbahçeli oyuncular bu pozisyonlarda da yüzde 50 şansa sahipler. Bir tane top mutlaka kaleye girer. Bir de rakibin çizgi halinde oynayacağını düşünüyorum. Kenarlarla görev yapan Tuncay, ilk onbirde oynarsa Serhat orta sahada sıkışan pozisyonlarda rakip savunmanın arasına sürpriz koşular yaparlarsa, ki bunu az yapıyorlar, kesin pozisyon bulurlar. 

Servet önemli 
Savunma anlayışında da Servet'in durumu çok önemli. Çünkü göbekte Servet olmadığı zaman sıkıntılar doğuyor. Çekler ve Yugoslavlar toplara çok iyi vurduklarından rakip oyuncuların yüzünü kaleye döndürmemek lazım. 
Bu grupta puan barajının çok yüksek olacağını zannetmediğim için içeride 7, dışarıda da iki puanın ikinci turu getireceğini düşünüyorum. İlk maçın içeride olması da moral olarak avantaj sağlayabilir. 

Bayram yaşatacağız 

"Hedefimiz liderlik" 
DAUM dün Samandıra Tesisleri'nde düzenlediği basın toplantısında, "Hedefimiz gruptan lider veya ikinci olarak çıkmaktır" dedi. Geçen yılki şampiyonluk için Aziz Yıldırım ile taraftarlara teşekkür eden Alman teknik adam, "Bu sayede Şampiyonlar Ligi'ne doğrudan katıldık ve mücadelemize Sparta Prag maçıyla başlıyoruz. Trabzonspor'un da burada olmasını isterdik. Taraftarımıza bir futbol bayramı ve şöleni yaşatmak istiyoruz" diye konuştu. 

"18 puan almalıyız " 
TÜRKİYE'Yİ ve Fenerbahçe'yi Avrupa'da en iyi şekilde temsil edeceklerini belirten Daum, "İlk maçlar her zaman çok önemlidir. Kazanırsak kendimize olan güvenimiz ve moralimiz daha da artar. Sparta karşısında dikkatli ve az hatayla oynamalıyız" dedi. Daum ile birlikte toplantıya katılan kaptanlar Ümit Özat ve Hooijdonk ise hedeflerinin galibiyet olduğunu kaydetti. Hooijdonk, "Gruptan çıkmak için 18 puan almalıyız" diyerek espri yaptı. 

Prag iddialı 

'Kazanmaya geldik' 
SPARTA Prag Teknik Direktörü Frantisek Straka, Fenerbahçe'nin çok iyi ve kaliteli bir takım olduğunu söyledi. Straka, "Gruptan çıkmak için her maçtan puan çıkarmalıyız. İstanbul'da bir puan da alsak sorun değil, ama biz üç puan için çaba harcayacağız. Rakibimizin özellikle hücumda çok tehlikeli olduğunu biliyorum ve buna göre de önlemler aldım" diye konuştu. 

Fener'e büyük övgü 
FENERBAHÇE'NİN sahaya mutlak galibiyet için çıkacak olmasının kendileri için büyük avantaj sağlayacağına değinen Straka, "Oyuncularım büyük bir hevesle bu maçı bekliyor. Bütün oyuncularım forma giyebilecek durumda. Bizim kaybedecek bir şeyimiz yok" dedi. Çek takımının hocası, Fenerbahçe'nin kadrosunun Şampiyonlar Ligi için çok uygun olduğunu da söyledi. 

Daum'dan imalı yanıt 

FENERBAHÇE Teknik Direktörü Christoph Daum, milli takım hocası Ersun Yanal'ın, "İki kez randevu istedim, görüşemedim. Yazılı randevu mu isteyeyim " demecine dün düzenlediği basın toplantısında yanıt verdi. Alman teknik adam, "Medya aracılığıyla iletişim kurmak istemiyorum. Bu bana göre kötü bir stil" ifadelerini kullandı. 
DAUM, "Son lig maçından sonra da milli takım yetkilileriyle bir araya gelmemiz gerektiğini vurgulamıştım. Ama herhalde kendisi yanlış anladı" diye konuştu. Tecrübeli hoca, "Yanal, başkanımız ve Volkan Ballı ile sürekli görüşüyor. Nasılsa, bana ulaşamadığını söylüyor. Oysa bundan önceki milli takım antrenörleriyle çok rahat görüşüyordum ve yakın bir ilişkim vardı" dedi. 

Çekler ters geliyor 

SARI-Lacivertliler, Avrupa kupalarında bugüne kadar Çek takımlarıyla oynadığı altı maçta sadece bir galibiyet elde edebildi. 1983 - 84'de Şampiyon Kulüpler Kupası'nda Bohemians Prag'a 1-0 ve 4-0, aynı kupada 1989 - 90'da Sparta Prag'a 3-1 ve 2-1'lik sonuçlarla yenilen Fenerbahçe, 1992'de UEFA Kupası'nda karşılaştığı Siga Olomouc'u evinde tek golle devirdi ancak deplasmanda 7-1'lik mağlubiyetle karşılaştı. 

Avrupa'da 105. randevu 

FENERBAHÇE bugün Avrupa Kupaları'ndaki 105. sınavına çıkacak. Sarı -Lacivertliler oynadıkları 104 maçta 31 galibiyet, 15 beraberlik ve 58 mağlubiyet aldı. Rakip filelere 107 gol attı, kalesinde 182 gol gördü. Fenerbahçe, 104 Avrupa Kupası mücadelesinde Şampiyonlar Ligi'nde 12, Şampiyon Kulüpler Kupası'nda 39, UEFA Kupası'nda 44 ve Kupa Galipleri Kupası'nda 9 maç yaptı. 

FENERBAHÇE 
Rüştü 
Önder Fatih 
Luciano 
Servet Deniz 
Ümit 
Serhat 
Serkan 
Alex 
Aurelio 
Tuncay 
Hooijdonk 

Sparta Prag 
Blazek 
Pergl 
Kovac 
Homola 
Cech 
Baronek 
Poborsky Sivok 
Zelenka 
Urbonek 
Jun 
Pacanda 

Şampiyonlar Ligi karnesi 

1996-97 sezonu Rapid Wien - Fenerbahçe 1 - 1 Boliç Fenerbahçe - Juventus 0 - 1 Fenerbahçe - M.United 0 - 2 M.United - Fenerbahçe 0 - 1 Boliç Fenerbahçe - Rapid Wien 1 - 0 Högh Juventus - Fenerbahçe 2 - 0 

2001-2002 sezonu Fenerbahçe - Barcelona 0 - 3 Fenerbahçe - O.Lyon 0 - 1 B.Leverkusen - Fenerbahçe 2 - 1 Revivo O.Lyon - Fenerbahçe 3 - 1 Oktay Fenerbahçe - B.Leverkusen 1 - 2 Oktay Barcelona - Fenerbahçe 1 - 0 

O.Lyon - M.United 

D Grubu'nda gecenin diğer maçında Olympique Lyon evinde, Manchester United'ı ağırlayacak. Gerland Stadı'nda 21.45'te başlayacak karşılaşmayı Alman hakem Wolfgang Stark yönetecek. 


</TEXT>
</DOC>
