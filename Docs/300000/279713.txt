<DOC>
<DOCNO> 279713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko11.html </URL>
<DATE> 2004/10/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Petrol duruldu... New York Borsası'nda 52.27 dolara indi... 
</HEADLINE>
<TEXT>

     Uluslararası borsalarda son bir kaç gündür sürdürdüğü aralıksız yükselişle 55 dolara yaklaşan petrol fiyatlarındaki artış, şimdilik durdu. 
     New York Borsası'nda dün 54.45 dolara kadar yükseldikten sonra yönünü geri çeviren ABD hafif petrolünün varili, bugün Uzakdoğu piyasalarının açılmasıyla 24 sent daha gerileyerek 52.27 dolara indi. 
     Petrol fiyatlarının son 4 haftada yaklaşık yüzde 25 artış kaydettiğini belirten piyasa uzmanları, borsalarda küçük çaplı bir düzeltme hareketine ihtiyaç duyulduğunu belirtiyor. 
     ''İnsanlar petrolün dün 55 dolara ulaşmasını bekliyordu. Bu gerçekleşmeyince kar satışları geldi'' diyen Tokyo merkezli Mitsui Bussan Vadeli İşlemler'in Baş Emtia Analisti Tetsu Emori, piyasaların gelişmeler karşısında hala çok hassas olduğunu, küçük bir gerilemenin ardından 55 dolar seviyesini geçmek için sert bir yükseliş dalgası yaşanabileceğini söyledi. 
     Piyasalarda ABD'de yarın açıklanacak haftalık ticari petrol stokları beklenirken, ortaya çıkacak rakamlar, petrol fiyatlarının bundan sonraki hareketlerinde etkili olacak. 

     
</TEXT>
</DOC>
