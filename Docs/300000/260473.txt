<DOC>
<DOCNO> 260473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun29.html </URL>
<DATE> 2004/08/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Musul'da sokağa çıkma yasağı... 
</HEADLINE>
<TEXT>

     Irak polisi ile direnişçiler arasında çatışmaların meydana geldiği Musul'da, sokağa çıkma yasağı uygulanıyor. 
     Yerel bir televizyonun haberine göre, yerel saatle 15 00'den TSİ 14 00 itibaren yarın sabaha kadar kentte sokağa çıkma yasağı ilan edildi. 
     Musul'da bugünkü çatışmalarda ve yol kenarına yerleştirilen bir bombanın patlaması sonucu toplam 12 kişinin öldüğü, 26 ila 38 kişinin de yaralandığı kaydediliyor. 
     El Cezire'nin haberine göre, Musul hastanesinden bir doktor, çatışmaların ardından 2'si kadın 12 kişinin cesedinin getirildiğini söyledi. Cesetlerden ikisinin de Mamun bölgesinde yol kenarına yerleştirilen bombanın, Amerikan konvoyu geçerken patlamasıyla hayatını kaybeden 2 Iraklıya ait olduğu belirtildi. 
     AP ajansı, Musul'u da kapsayan Nineveh eyaleti yönetimi sözcüsü Hazım Celavi'nin, öğleden sonraki çatışmaların ''terörist ve hırsızlardan oluşan bir grubun bir bankaya saldırmaya çalışmasıyla yayıldığını'' söylediğini aktardı. 
     Celavi, kent dışından gelenlerin bir yağmacılık dalgası yaratmaya çalıştıkları suçlamasında bulundu. 
     Musul'da bulunan Reuters muhabiri, çatışmaların yerel saatle 12 45'te TSİ 11 45 Musul'un güneybatısındaki Sincar semtinde başladığını ve kent merkezi ile kuzeybatı kesimindeki Yarmuk, güneydeki El Razlani bölgelerinden de silah sesleri geldiğini bildirmişti. 
     
</TEXT>
</DOC>
