<DOC>
<DOCNO> 259077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo23.html </URL>
<DATE> 2004/07/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gaziantep, Hakan Çimen'le anlaşmak üzere... 
</HEADLINE>
<TEXT>

     Almanya'da yaptığı ikinci etap kamp çalışması ile hazırlıklarını sürdüren ve 13 günlük kampın ardından yurda dönen Gaziantepspor, 1 Ağustos pazar günü Diyarbakırspor ile yapacağı maçla sezonu açacak. 
     Almanya'nın Köln kentine ikinci etap kamp çalışmasına giden ve Avrupanın çeşitli birinci ve ikinci lig takımlarıyla özel maçlar yapan Gaziantepspor, ara vermeden yeni sezon hazırlıklarını kendi tesislerinde yaptığı idmanla sürdürdü. 
     Celal Doğan Tesisleri'nde gerçekleştirilen ve yaklaşık 1,5 saat süren antrenmanda kırmızı-siyahlı oyuncular hafif ter koşusunun ardından kondisyon hareketleri ve çift kale maç yaptı. 
     Sakat olan oyuncular çalışmada yer almazken, Gaziantepspor hazırlıklarını akşam yapacağı idmanla sürdürecek. 
     
     DEFANSA ALTERNATİF OYUNCU ARAYIŞI 
     Almanya kampında yapılan hazırlık maçlarında defansta sorunların bulunduğunu gözlemlediğini, lig başlamadan önce bu mevki için oyuncu transferi görüşmelerine başlandığını belirten teknik direktör Nurullah Sağlam, ''İkinci etap kampa geç katılan oyuncular dışında diğer tüm oyuncularımın tam anlamıyla lige hazır olduklarını gördüm. Hem kafa hem de kondisyon açısından lige hazır olduğumuzu söyleyebilirim. Ancak, defansta alternatif oyuncum bulunmuyor. Lig uzun bir maraton bu nedenle tedbiri şimdiden almalıyız'' diye konuştu. 
     Manisa Vestelspor'un eski oyuncusu Hakan Çimen ile görüşmelerin sürdüğünü, bu oyuncuya akşam saatlerine kadar süre verildiğini belirten Sağlam, ''Hakan Çimen'in alınmasıyla birlikte defansta biraz rahatlama yaşarız. Bu transferin gerçekleşeceğini sanıyorum'' dedi. 
     Sağlam, Beşiktaş'ın kiralamayı düşündüğü Sinan ve Okan ile ilgilenmediklerini, ancak Ümit'in alınmasının faydalı olabileceği yönünde görüş bildirdiğini söyledi. 
     Bu arada, Gaziantepspor 2004-2005 futbol sezonunu açılışını 1 Ağustos pazar günü yapacak. 
     Eski oyuncusu Mehmet Gönülaçar'ın jübile maçında Diyarbakırspor ile ilk kez taraftarının huzuruna çıkacak olan Gaziantepspor'un as kadrosuyla sahaya çıkacağı belirtildi. 
     Maç öncesi Hakan Altun ve Berdan Mardini ile yerel sanatçı Betül'ün de konser vereceği, karşılaşmanın devre arasında havai fişek gösterileri yapılacağı, kapalı numaralı, maraton ve kale arkası kombine biletlerin geçerli olacağı öğrenildi. 
     Gaziantepspor-Diyarbakırspor karşılaşması saat 20.00'de Kamil Ocak stadında başlayacak. 
     
</TEXT>
</DOC>
