<DOC>
<DOCNO> 278823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/spo03.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi malın gibi 
</HEADLINE>
<TEXT>


Galatasaray Başkanı, Menajer Becali tarafından Rolls Royce ile karşılandı ve uğurlandı. Yönetici Fatih Gökşen, "Kendi araban gibi bin başkanım. Ona bizden fazla para kazandıran yok" diyerek Canaydın'a takıldı 

RAŞİT ALTUN 


VIP muamele 
ROMANYA'DA yapılan mini turnuva için Bükreş'e giden Galatasaray Başkanı Özhan Canaydın, Menajer Becali tarafından krallar gibi ağırlandı. Becali'nin Rolls Royce'u tarafından havaalanından alınan Canaydın, yine aynı araçla havaalanına götürüldü. Maç dönüşünde Canaydın'a takılan Futbol Şube Sorumlusu Fatih Gökşen, "Kendi araban gibi bin başkanım. Becali'ye bizden fazla para kazandıran yok" diye espri yaptı. 

İki gün izin 
STEAUA ve National Bükreş ile yaptığı iki maçı da penaltılarla kaybeden Sarı - Kırmızılılar dün Türkiye'ye döndü. Takıma iki gün izin veren Teknik Direktör Hagi'nin ise bu akşam İstanbul'da olacağı belirtildi. Kafileye başkanlık yapan Fatih Gökşen, "İki maçta da iyi oynadık ve gençleri görme fırsatı buldum. Salı günkü AEK maçı daha güzel olacak. Tüm taraftarımızı Ali Sami Yen'e bekliyoruz" diye konuştu. 

'El ele 2. yüzyıla' 

EROL DEMİRKOL 

GALATASARAY'IN 99. yıl kutlamaları ve geleneksel pilav günü dün Galatasaray Lisesi'nde yapıldı. Başkan Özhan Canaydın, Böyle bir dönemde başkanlık yapmaktan dolayı büyük mutluluk duyduğunu belirterek, "100. yılda, hep birlikte el ele ikinci yüzyıla" parolasını benimsediklerini ifade etti. Canaydın'ın ilk kez tüm başkanlara kendi imzasını taşıyan davet mektup gönderdiği belirtilirken, sadece Ali Tanrıyar'ın katılması dikkatlerden kaçmadı. 


</TEXT>
</DOC>
