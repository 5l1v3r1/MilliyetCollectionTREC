<DOC>
<DOCNO> 298701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun14.html </URL>
<DATE> 2004/12/18/ </DATE>
<TIME> 18.24 </TIME>
<AUTHOR>  </AUTHOR>
<HEADLINE>
Dışişleri Bakanlığı, Musul'daki saldırıyı kınadı 
</HEADLINE>
<TEXT>

     Dışişleri Bakanlığı, Musul'da Türk güvenlik görevlilerine yönelik saldırıyla ilgili ayrıntılı bilgi vererek, saldırının şiddetle ve nefretle kınandığını, faillerin derhal yakalanmasının istendiğini açıkladı. 
     Bakanlık açıklamasında, Bağdat Büyükelçiliği koruma ekiplerinin görev değişimi çerçevesinde, görev süresini tamamlayan bir önceki grubun yerini alacak 8 kişilik güvenlik ekibinin, 17 Aralık Cuma günü Habur üzerinden dört araçlık bir konvoyla Irak'a giriş yaptıktan sonra, Musul'da kimliği meçhul terörist unsurların saldırısına uğradığı bildirildi. 
     Olayda sekiz güvenlik görevlisinden 5'i ile 2 Iraklı şoförün hayatlarını kaybettikleri, kurtulan 3 güvenlik görevlisinden 2'sinin Bağdat'a, birisininse Habur üzerinden yurda döndükleri kaydedilen açıklamada, saldırı sırasında olay yerinde bulunan Amerikan güçlerinin duruma müdahale ettiği ve 2 teröristin öldürüldüğü duyuruldu. 
     Güvenlik ekibini karşılamak üzere konvoyda bulunan Bağdat Büyükelçiliği güvenlik ataşesinin de saldırıda yaralandığı çokuluslu güç bünyesindeki Amerikan hastanesine kaldırıldığı ifade edilen açıklamada, Amerikan güçleriyle işbirliği halinde cenazelerin teşhis ve yurda nakil çalışmalarının sürmekte olduğu bildirildi. 
     Saldırının şiddetle kınandığı ve ailelere başsağlığı dilenen açıklamada, şöyle denildi 
     ''Bu caniyane saldırıyı şiddet ve nefretle kınıyoruz. Irak geçici hükümetinin ve çokuluslu gücün, saldırının faillerinin bulunarak adalete teslim edilmeleri için derhal harekete geçmelerini bekliyoruz. 
     Elim saldırıda şehit olan güvenlik görevlilerimize Tanrıdan rahmet, acılı aile ve yakınlarına başsağlığı diliyoruz.'' 
     
</TEXT>
</DOC>
