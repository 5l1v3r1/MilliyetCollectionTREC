<DOC>
<DOCNO> 295993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur22.html </URL>
<DATE> 2004/12/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şantaj çetesine kadın lider 
</HEADLINE>
<TEXT>

     Süheyla GÖZDERELİLER DHA 

YALOVA'da, cinsel ilişkiye girdikleri erkeklerin fotoğraflarını çekip şantaj için kullandığı ileri sürülen 37 yaşındaki İlkgül Yanku liderliğindeki 6 kişilik çete çökertildi. Çetenin, 150 milyar liralık senedi imzalamak istemeyen 70 yaşındaki Fahrettin Yıldırım'ı bıçaklayarak öldürdüğü iddia edildi. 
     Yalova Emniyet Müdürlüğü ekipleri, bir süre önce evinde uğradığı bıçaklı saldırı sonucu öldürülen esnaf Fahrettin Yıldırım'ı, 26 yaşındaki Oktay Çınar'ın öldürdüğünü belirledi. Cinayet soruşturmasını derinleştiren polis, İlkgül Yanku'nun yönettiği şantaj çetesine ulaştı. 
     İddiaya göre, 37 yaşındaki Arzu Mandabaşı adındaki hayat kadınıyla birlikte erkeklerle cinsel ilişkiye giren İlkgül Yanku, ilişki sırasında çektirdiği fotoğrafları, boşandığı eşinden dünyaya gelen çocukları 15 yaşındaki E.Ü. ve 17 yaşındaki S.Ü. ile 31 yaşındaki Atilla Gerçek ve Oktay Çınar aracılığıyla şantaj için kullandı. 
     Birçok kişiden milyarlarca lira para sızdıran sanıklardan Oktay Çınar, bir süre önce Fahrettin Yıldırım'ın evine gitti ve zorla 150 milyar liralık senet imzalatmak istedi. Senedi imzalamamakta direnen Yıldırım, Çınar'ın bıçak darbeleriyle can verdi. Cinayet sonrası kaçan Çınar ve çetenin diğer mensupları, Kocaeli'de polis tarafından yakalandı. 
     Sorgulamalarında suçlarını kabul etmeyen sanıklar, adam öldürmek' ve şantaj' suçlarından çıkartıldıkları nöbetçi mahkemece tutuklanarak cezaevine kondu. 
     
</TEXT>
</DOC>
