<DOC>
<DOCNO> 287195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo39.html </URL>
<DATE> 2004/11/08/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Futbol federasyonu yönetim kurulu toplantısı... 
</HEADLINE>
<TEXT>

     Futbol Federasyonu Yönetim Kurulu, şike soruşturması konusunda, Türkiye Büyük Millet Meclisi'nde TBMM oluşturulacak komisyonla eşgüdümlü çalışma kararı aldı. 
     Yönetim kurulu, bugün Federasyonun Levent'teki binasında toplandı. Şikeyle ilgili iddiaların ortaya atılması sonrası Hukuk Kurulu'nu görevlendiren yönetim kurulu, kuruldan gelen ön değerlendirmeleri de görüştü. Yaklaşık 5 saat süren toplantıda, TBMM'de oluşturulacak komisyonda eşgüdümlü çalışılması kararı alınırken, Hukuk Kurulu'nun, Samsunsporlu Serkan Aykut ve Diyarbakırsporlu Göksel Akıncı'nın da ifadelerine başvuracağı bildirildi. 
     Futbol Federasyonu Basın Sözcüsü Zekeriya Alp, bu iki futbolcunun Emniyetten telefon görüşmelerinin kayıtlarının istendiğini, daha önce bilgi istenen, ancak yanıt alınamayan gözlemci Sadık Deda ve eski hakem Ali Aydın'dan da ikinci kez ifadelerinin istendiğini kaydetti. 
     Zekeriya Alp, ''Türk futbolundaki çirkin görüntülere 'Dur' demek istiyorsak, herkes Futbol Federasyonu'na yardımcı olmalı. TBMM de bu konuya büyük önem veriyor. Eşgüdümlü çalışacağız. Başarılı bir çalışma olursa, gelecek dönemler için de bir önlem almış oluruz'' dedi. 
     
     ATATÜRK OLİMPİYAT STADI'NA MAÇ 
     Futbol Federasyonu, İstanbul'da oynanacak Avrupa Şampiyonlar Ligi finaline ön hazırlık amacıyla, İstanbulspor'un, Galatasaray ve Beşiktaş ile yapacağı lig maçlarını Atatürk Olimpiyat Stadı'na aldı. 
     Bu arada, 9 Şubat 2005'te Tunus ile oynanacak Meridyen Kupası maçı ile 11 Mayıs'taki Türkiye Kupası final maçının da Atatürk Olimpiyat Stadı'nda oynanması kararlaştırıldı. 
     
     PETROL OFİSİ İLE SPONSORLUK ANLAŞMASI 
     Futbol Federasyonu, Petrol Ofisi ile sponsorluk anlaşması imzalayacak. 
     Anlaşma, 11 Kasım Perşembe günü, A Milli Futbol Takımı'nın kamp yaptığı Polat Renaissance Otel'de, saat 12.30'da taraflardan yetkililerin katılımıyla imzalanacak. 
     Bu arada, Futbol Federasyonu Başkanı Levent Bıçakcı ve yönetim kurulu üyeleri, A , A 2 ve Ümit Milli Takım oyuncularıyla Ramazan Bayramı'nın ilk günü olan 14 Kasım Pazar günü Polat Renaissance Otel'de bayramlaşacak. 
     
     GALİBİYETE BRÜT 80 MİLYAR LİRA 
     A Milli Futbol Takımı'nın 17 Kasım Çarşamba günü Ukrayna ile yapacağı 2006 Dünya Kupası Eleme Grubu maçının galibiyet priminin, brüt 80 milyar lira olduğu açıklandı. 
     Zekeriya Alp, bu tutarın brüt olduğunun altını çizerken, net primden futbolculara galibiyet halinde net 25'er milyar lira verileceğini, 25'er milyar liranın da daha önce belirlenen sistem gereği sepette toplanacağını bildirdi. 
     Futbol Federasyonu Basın Sözcüsü Alp, 16 Kasım'da Türkiye ve Avusturya A 2 Milli Takımları arasında Atatürk Olimpiyat Stadı'nda oynanacak maçı taraftarların ücretsiz izleyebileceğini de açıkladı. 
     Alp, Futbol Federasyonu Yönetim Kurulu'nun, ilk kez Levent'teki merkezinde toplandığını, bundan böyle Anadolu'nun çeşitli kentlerinde toplanacaklarını kaydetti. Gelecek ay Konya'da toplanacaklarını belirten Alp, ardından Şanlıurfa, Mardin, Diyarbakır gibi Güneydoğu Anadolu bölgesi illerinde toplantılar yapacaklarını söyledi. 
     
</TEXT>
</DOC>
