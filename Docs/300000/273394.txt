<DOC>
<DOCNO> 273394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo20.html </URL>
<DATE> 2004/09/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ahmed Hassan Lucescu beni seviyor muydu, zulüm mü ediyordu bilemem 
</HEADLINE>
<TEXT>

     Beşiktaş'ın Mısırlı futbolcusu Ahmed Hassan, kendisinin mevkii olarak forvet arkasında takıma daha faydalı olabileceğini söyledi. 
     Ahmed Hassan, Lig TV'de canlı yayında katıldığı bir programda, bu sezon yeni bir ekip oluşturulduğunu ve yeni hocalarının takımı henüz tanıma döneminde olduğunu belirterek, ''Benim gerçek yerim forvet arkası. Hocamız Del Bosque beni zaman zaman forvet olarak oynatıyor. Ancak, savunma oyuncularının sıkı markajında fazla etkili olamıyorum'' dedi. 
     Kendisinin sadece bir futbolcu olduğunu anlatan Mısırlı oyuncu, maçta nerede oynayacağını Del Bosque'ye söyleme hakkının olmadığına inandığını ifade etti. 
     
     ''GEÇEN SEZON HAKKIMI ARADIM'' 
     Ahmed Hassan, geçen sezon bazı sorunlar yaşadığını ve gitmek istediğini ifade ederek, ''Lucescu beni seviyor muydu, yoksa zulüm mü ediyordu bilemiyorum'' dedi. 
     Her futbolcunun ilk 11'de oynamak isteyeceğini dile getiren Hassan, ''Ben geçen sezon iyi oynuyor, goller atıyordum. Ancak, bir türlü ilk 11'de forma giyemiyordum. Samsunspor maçında 2 gol attım, çok iyi oynadım, sonraki karşılaşmada yedek kaldım. Malatyaspor maçında gol attım, iyi oynadım, UEFA Kupası maçına çıkamadım. Şoka uğruyordum ve hakkımı arıyordum'' şeklinde konuştu. 
     Ahmed Hassan, bu sezon bazı maçlarda kendini beğenmediğini itiraf ederken, İspanyol çalıştırıcı Vicente Del Bosque'ye de övgüler yağdırdı. Del Bosque'nin, çalışana hakkını verdiğini kaydeden Mısırlı futbolcu, ''Kendisi çok iyi, saygılı, dost, sevecen ve herkese mükemmel yaklaşıyor. Hocalar, futbolcuların çalışmasını gözardı etmezse, bu oyuncuları mutlu eder'' ifadelerini kullandı. 
     Galatasaray ile oynadıkları maçta stadın atmosferinden çok etkilendiğini anlatan Ahmed Hassan, ''Maçta çok duygulandım, taraftarlarımız hiç susmadı. Onlar takıma destek verdikçe, başarı da gelecektir. Onları çok seviyorum'' diyerek sözlerini tamamladı. 
     
</TEXT>
</DOC>
