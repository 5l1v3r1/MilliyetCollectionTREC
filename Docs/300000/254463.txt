<DOC>
<DOCNO> 254463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas01.html </URL>
<DATE> 2004/07/10/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Marlon Brando'nun mirasının değeri 21.6 milyon dolar... 
</HEADLINE>
<TEXT>

     Hollywood'un efsane aktörlerinden Marlon Brando'nun ölümünden sonra bıraktığı mirasın değerinin 21.6 milyon dolar olduğu bildirildi. 
     Los Angeles Yüksek Mahkemesi'ne vasiyetnamenin doğruluğunun araştırılması ve mirasın varisler arasında paylaştırılması amacıyla verilen dilekçenin ardından Brando'nun mirasının, vasiyete uygun olarak, yaşları 10 ile 46 arasında değişen, biri evlatlık olmak üzere 10 çocuğu arasında paylaştırılacağı açıklandı. 
     Brando'nun avukatları, vasiyetnameye göre miras olarak 3 milyon dolarlık özel mülk ve aralarında Brando'nun 1966'da Tahiti'de aldığı 18.6 milyon dolar değerinde içinde gölü bulunan mercan adası ile evinin yer aldığı taşınmazların bulunduğunu belirttiler. 
     Brando'nun, film yapımcısı Mike Medavoy, menajer Larry Dressler ve arkadaşı Avra Douglas'ı 2002 yılında yazdığı ve 18 Haziran'da yenilediği vasiyetinin yerine getirilmesini denetlemekle görevlendirdiği kaydedildi. 
     
</TEXT>
</DOC>
