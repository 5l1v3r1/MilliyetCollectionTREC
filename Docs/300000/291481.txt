<DOC>
<DOCNO> 291481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo12.html </URL>
<DATE> 2004/11/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kemal Ulusu MHK Başkanlığı'na adayım 
</HEADLINE>
<TEXT>

     Ankara 13. Asliye Hukuk Mahkemesi, Türkiye Futbol Federasyonu Merkez Hakem Kurulu MHK seçimini iptal etti. 
     Eski Futbol Federasyonu Başkanı Kemal Ulusu'nun, MHK seçimlerini kazanan Sabri Çelik başkanlığındaki listenin hukuka aykırı hazırlandığı iddiasıyla açtığı iptal davasını sonuçlandırdı. 
     Mahkeme, Ulusu'nun talebi doğrultusunda, MHK listesinin Futbol Federasyonu Yönetmeliği'nin 15. maddesine aykırı şekilde oluşturulduğu gerekçesiyle, seçimin iptaline karar verdi. 
     Ulusu, duruşmanın ardından gazetecilere yaptığı açıklamada, Çelik'in listesinde yer alan 9 asil ve 9 yedek üyenin tamamının futbol adamlarından oluştuğunu, oysa yönetmeliğe göre 2 üyenin hakem kökenli olmaması gerektiğini ifade etti. 
     Çelik'in MHK listesini seçim sabahı hazırladığını savunan Ulusu, ''Davanın lehime sonuçlanacağından emindim'' dedi. 
     Mahkeme kararının ardından Futbol Federasyonu'nun yeniden seçim süreci hazırlayacağını anlatan Ulusu, ''Futbol ciddi bir iştir. Biz ciddi olmadığımız için kötü olaylar cereyan ediyor. Buraya futbolu ciddiye alanların gelmesi lazım'' dedi. 
     MHK'nın 22 Temmuz 2004 tarihinde yapılan seçimlerinde Sabri Çelik, Oğuz Sarvan ve Kemal Ulusu aday olmuş, seçimi Çelik kazanmıştı. 
     
</TEXT>
</DOC>
