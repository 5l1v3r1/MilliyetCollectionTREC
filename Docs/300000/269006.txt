<DOC>
<DOCNO> 269006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/soneko10.html </URL>
<DATE> 2004/09/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Aksu Güvenli olmayan bir ortamda hür teşebbüsten bahsetmek zordur 
</HEADLINE>
<TEXT>

     İçişleri Bakanı Abdülkadir Aksu, güvenli olmayan bir ortamda hür teşebbüsten, sermayenin serbestçe dolaşımından ve ticari faaliyetlerden bahsetmenin çok zor olduğunu belirterek, ''Ancak ülkemiz edindiği tecrübelerle kendi bölgesinde ve civarında bir güven adası teşkil etmeye namzettir'' dedi. 
     7. Avrasya Ekonomik Zirvesi'nin ''Küresel ve Bölgesel Olarak Uluslararası Terörle Mücadelede Gelinen Noktadan Geleceğe Bakış'' konulu oturumunda şeref konuşmacısı olarak söz alan Aksu, içinde bulunulan çağın en önemli özelliğinin, küreselleşme ve buna bağlı olarak siyasi, ticari ve sosyal alanda dünyada meydana gelen yeni birliktelikler ve gelişmeler olduğunu söyledi. 
     Dünya coğrafyasında varlıklarını sürdürmek durumundaki ülkelerin bu birliktelikler ve gelişmeler içinde yerlerini almak zorunda olduklarını vurgulayan Aksu, ''Türkiye, çağın gerektirdiği bu gelişmeleri çok yakından takip etmekte, başta AB olmak üzere bölgesel ve uluslararası düzeyde birlik ve oluşumlar içinde mevcut potansiyelini ve zenginliklerini en iyi şekilde değerlendirme yolunu seçmiş durumdadır'' dedi. 
     Bakan Aksu, Türkiye'nin gelişmiş Avrupa ailesi içinde yerini almak için tercihini yaptığını ve insanlığın ortak değerleri için insan hakları ve diğer alanlarla ilgili gerekli yapısal rdeformları da birer birer hayata geçirdiğini kaydetti. 
     Türkiye'nin bölgesel ve uluslararası düzeyde ikili ve çoklu ticari ilişkileri ihmal etmediğini ifade eden Aksu, şöyle konuştu 
     ''Hemen yanıbaşımızdaki Orta Doğu, içinde bulunduğu çalkantılı döneme rağmen ülkemiz için potansiyel bir pazardır. Yine Orta Asya ülkeleri... Başka ülkelerin yoğun gayretine rağmen tarihten gelen yakın dostluk münasebetiyle bizim için avantajlı bir konumdadır. Öte yandan bilinmeyenlerin ve gizemlerin ülkesi Hindistan ve Çin, uluslararası ticarette artan potansiyelleriyle bütün dünyanın girmeyi arzuladığı ve bunun için girizgah aradığı ülkelerdendir. Bu ülkelerle her alanda işbirliğine girecek cesur ve işinin ehli işadamlarımız ve yatırımcılarımız vardır. Buna ilave olarak dünyanın diğer yerlerinde bulunan çok fakir alanlar bu konuda işadamlarımızca keşfedilmeyi bekliyor.'' 
     
     ''BÖLGENİN CAZİBE MERKEZİ OLABİLMESİ İÇİN GÜVENLİK ŞART'' 
     Bakan Abdülkadir Aksu, her türlü serbest teşebbüsün özgürce faaliyette bulunabilmesinin ve karlı yatırımların olabilmesinin, güvenliğin sağlanmış olması ve risk taşımayan bir ortamının teminiyle mümkün olduğunu belirterek, ''Yatırımcının korkusuzca gerekli alanlara, yatırıma yönlendirilebilmesi, bölgenin yabancı sermaye için cazibe merkezi olabilmesi için güvenlik en başta gelen şart olarak karşımıza çıkmaktadır'' dedi. 
     Türkiye'nin bu anlamda bakıldığında geçmişinden beri hep artan jeopolitik ve jeostratejik bir öneme sahip olduğuna dikkat çeken Aksu, Türkiye'nin sahip olduğu bu öneme paralel olarak gerek kendi içinden gerekse dış kaynaklardan beslenen teröre maruz kaldığını söyledi. 
     Aksu, Türkiye'nin son 30-35 yıl boyunca terörün her türlüsüyle tanıştığını, bunun ülkeye çok pahalıya mal olan tecrübeler yaşattığını ifade ederek, Türkiye'nin, çok arzu etmesine rağmen terörle mücadelede uluslararası camiadan gerekli desteği göremediğini kaydetti. Bakan Aksu, ''Buna rağmen Türkiye, terörün acımasızlığının kalkınmaya ve huzura en büyük darbe teşkil ettiğini her ortamda anlatmaya devam etmiştir'' diyerek, 11 Eylül saldırısının ardından, terörle uluslararası mücadelede işbirliği gerekliliğinin dünya gündemine taşındığını söyledi. 
     
     ''TÜRKİYE CİVARINDA GÜVEN ADASI TEŞKİL ETMEYE NAMZET'' 
     Türkiye'nin çeşitli ülkelerle güvenlik işbirliği anlaşmaları imzaladığının belirten Bakan Aksu, ''Küresel ve bölgesel olarak uluslararası terörle mücadelede ülkemiz acı da olsa, terörle mücadelede kazandığı deneyim sonucunda geleceğe umutla bakmaktadır'' dedi. 
     Huzur ve emniyetin olmadığı yerde insan haklarından, ekonomik ve sosyal kalkınmadan söz edilemeyeceğini kaydeden Aksu, şöyle konuştu 
     ''Güvenli olmayan bir ortamda hür teşebbüsten, sermayenin serbestçe dolaşımından ve ticari faaliyetlerden bahsetmek çok zordur. Ancak ülkemiz edindiği tecrübelerle kendi bölgesinde ve civarında bir güven adası teşkil etmeye namzettir. Çevresindeki ülkelerle gerçekleştireceği işbirliği ve tecrübe aktarımı ile bölgesinde istikrarın ve huzurun teminatı olacaktır. Ekonomik hayata aktif olarak katılmayı arzu eden bölge ülkeleri öncelikle bu bölgede güvenliğin sağlanmasında da hemfikir olmalıdır.'' Zirveye eşiyle birlikte katılan İçişleri Bakanı Abdülkadir Aksu'ya çini bir vazo hediye edildi. 
     
</TEXT>
</DOC>
