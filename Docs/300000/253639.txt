<DOC>
<DOCNO> 253639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo25.html </URL>
<DATE> 2004/07/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tuttosport Fiorentina'nın Emre hayali sürüyor... 
</HEADLINE>
<TEXT>

     Bu yıl FC İnter'i çalıştıracak olan teknik direktör Roberto Mancini'nin görevinin resmileşmesi artık an meselesi. 
     SS Lazio ile sözleşmesini feshetmeyi başaran Mancini'nin bugün Milano'da siyah-mavili kulüp yetkilileriyle masa başına oturduğu bildirildi. 
     İtalyan spor gazetelerinde Mancini'nin, FC İnter ile 3 yıllığına anlaştığı belirtildi. 
     Haberlere göre Mancini, bu görev karşılığında FC İnter'den ilk yıl bir milyon euro, ikinci yıl 2,5, üçüncü yıl ise 3,5 milyon euro alacak. Bugün Milano'da Mancini ile FC İnter'in Başkan Yardımcısı Rinaldo Ghelfi arasındaki görüşmelerde ise sözleşmeye ilişkin bazı ayrıntıların ele alınmakta olduğu kaydedildi. 
     Mancini'nin teknik direktörlük görevinin akşam saatlerinde veya yarın resmileşeceği de ajanslara yansıyan haberler arasında. 
     Mancinili İnter'in transfer çalışmaları da gazetelerde geniş yer işgal ediyor. Siyah-mavili kulübün Hollandalı orta alan oyuncusu Edgar Davids ile anlaşma sağladığı iddia ediliyor. 
     İtalya'daki spor yorumcuları arasındaki genel kanı, Davids'in FC İnter'e gelmesinin ardından Emre Belözoğlu'nun ilk 11'de yer bulmasının da zorlaşacağı yönünde. 
     Tuttosport gazetesi, bugün ''Mancini nihayet İnter'de'' başlığıyla verdiği haberde, ''Takımın orta alanında sorun yok. FC İnter Emre'yi sattığında, kulüple 3,5 milyon euroya üç yıllığına sözleşme imzalayacak olan Edgar Davids'in gelişini de ilan edecek'' diye yazdı. 
     Aynı gazetede yer alan bir başka haberde ise Empoli'nin forvet oyuncusu Antonio Di Natale ile anlaşan AC Fiorentina'nın orta alan için FC İnter'den Emre'yi alma hayalinin devam ettiği de kaydedildi. 
     Haberde, FC İnter'in 9 milyon euro isteğiyle Emre konusunda AC Milan yetkililerinin frene basmak zorunda kaldıkları belirtildi. Tuttosport, Galatasaray'ın da ilgilendiğini ileri sürdüğü Emre'ye ilişkin gelişmeleri şu cümlelerle özetledi 
     ''AC Fiorentina'nın Emre düşü sürüyor. Zira FC İnter'in Emre için 9 milyon euro istediği AC Milan bu konuda frene basmış durumda. Mor Menekşeli kulüp bonservise ortak olarak Emre'yi alma planları yaparken, bu genç Türk oyuncu için dün Galatasaray da harekete geçti''. 

     
</TEXT>
</DOC>
