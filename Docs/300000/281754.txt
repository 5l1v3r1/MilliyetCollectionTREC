<DOC>
<DOCNO> 281754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yasam/ayas.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Teleferik uğruna ağaç katliamı 
</HEADLINE>
<TEXT>


Uludağ'da otellere ulaşımı kısaltacak teleferik için tam 4000 ağaç kesilecek 

PINAR YILDIRIM DHA 

Bursa ile Uludağ'ın oteller bölgesi arasındaki uzaklığı 15 dakikaya düşürecek ek teleferik projesinin tam bir 'yeşil katliamına' dönüşeceği açıklandı. 
Uludağ'ın özellikle oteller bölgesindeki trafik sorununu çözmeyi hedefleyen belediye, ek teleferik projesi hazırladı. Büyükşehir Belediyesi Genel Sekreter Yardımcısı Sabri Yalın, 4000 ağacın kesilmesini kapsayan projeye başlamak için Çevre ve Orman Bakanlığı'nın onayını beklediklerini belirtti. 
Yalın, 4000 ağaç kesip çevreyi nasıl 'kurtaracaklarını' da şöyle açıkladı "Yapılacak katlı otopark sayesinde Uludağ'a az araç girmesi sağlanacak. Orman egzoz dumanından kurtarılacak." 

'Yüz yıllar ister' 
Projenin, bakanlığın onay vermesi halinde hemen başlatılacağı ve 2 yılda tamamlanacağı kaydedilirken, ağaç katliamına karşı çıkanlar da, köknar, kayın ve karaçamları barındıran en iyi ormanın Uludağ'da olduğunu, böyle bir kompozisyonun oluşabilmesi için yüz yıllar gerektiğini savundu. 




</TEXT>
</DOC>
