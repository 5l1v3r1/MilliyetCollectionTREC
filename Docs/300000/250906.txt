<DOC>
<DOCNO> 250906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo27.html </URL>
<DATE> 2004/06/25/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Del Bosque, Emre Aşık'ın magazasının açılışına katıldı... 
</HEADLINE>
<TEXT>

     Beşiktaş Kulübü Başkanı Yıldırım Demirören, futbol takımı teknik direktörü Vicente Del Bosque ve futbolcular, Emre Aşık ve kız arkadaşı manken Aysu Kayacı'nın mağazasının açılışına katıldı. 
     Etiler'de 0-17 yaş çocuk ve genç odası mobilyaları satan ''Odda'' isimli mağazanın açılışına, Beşiktaşlılar'ın yanısıra Galatasaraylı futbolcular Baliç, Arif ve eski futbolcu Suat Kaya, Aysu Kayacı'nın manken arkadaşları Asuman Krause ve Ebru Şallı ile şarkıcı Arto da katıldı. 
     Neşeli bir ortamda geçen açılış törenine, kulüp ikinci başkanı Kıvanç Oktay ile birlikte gelen başkan Demirören, kurdeleyi keserek açılışı yapmak istedi, ancak makas azizlik yapınca kurdele kesilmedi. Kesilmeyen kurdele yanlardan açılarak açılış gerçekleştirildi. 
     Mağazayla ilgili Emre'den bilgi alan Beşiktaş Teknik Direktörü Vicente Del Bosque, futbolcusuna esprili bir ifadeyle nasihat verdi. Emre'ye mağazada satışların nasıl gittiğini soran İspanyol teknik adam, mağazanın 4 aydır faaliyette olduğu yanıtını aldıktan sonra, ''En iyi ticaret futboldur'' dedi. 
     
</TEXT>
</DOC>
