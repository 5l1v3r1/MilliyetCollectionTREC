<DOC>
<DOCNO> 250568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy10.html </URL>
<DATE> 2004/06/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İKYB lideri Talabani, Ankara'da PKK için af istedi... 
</HEADLINE>
<TEXT>

     Kürdistan Yurtseverler Birliği IKYB lideri Celal Talabani, terör örgütü PKK üyeleri için genel af istedi. 
     Talabani, NTV'ye yaptığı açıklamada, terör örgütü PKK'nın üçe bölündüğünü belirterek, şunları söyledi 
     ''Bir grup barış yanlısı, siyasi mücadele taraftarı Osman Öcalan başkanlığında. Bir grup, sözde askeri mücadele istiyor, şiddet yanlısı. Bunlar azınlık. Suriye Kürtlerinden bir grup ise şiddet istemiyor, barışçıl çözümden yana. PKK'ya karşı izlenen politikaların gözden geçirilmesi gerektiğini düşünüyorum. Bence en iyisi genel af olması. Daha önce ilan edilen af değildi. Genel af ilan edilmesi ve gerçekçi bir politika izlenmesi durumunda, PKK'lıların çoğu evlerine dönmek isteyecektir.'' Bir soru üzerine, ABD'nin terör örgütü PKK'ya karşı askeri bir operasyona girişeceğini zannetmediğini kaydeden Talabani, böyle bir operasyon için Irak geçici hükümetinin karar almasının gerekeceğini belirtti. Talabani, Türkiye'den yazılı bir talep iletilmedikçe, arabuluculuğa soyunmayacaklarını da kaydetti. 
     Irak'ın kuzeyine ilişkin iddialarla ilgili Türkiye'nin bir araştırma heyeti göndermesi yönündeki isteklerini tekrarlayan Talabani, Kerkük'ün Brüksel gibi olmasını arzuladıklarını belirtti. 
     
</TEXT>
</DOC>
