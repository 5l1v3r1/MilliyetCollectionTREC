<DOC>
<DOCNO> 274960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun90.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Zor anlar... 

1 Seçim Anı... İki şeyden olay, iş, sevgili, vs. birini, üstelik de çok kısa bir an içerisinde seçmek zorunda olunan andır. İzafiyet teorisi işler, saatler saniye gibi geçer, seçim yapmak iyice imkansı hale gelir... 
2 Kura Anı... Doktor, öğretmen, en çok da askerleri buram buram terleten andır. Görev yapılacak, dolayısıyla da bundan böyle yaşanacak yer, bir torbanın içinde ya da bir bilgisayar tuşunun ucundadır. Suçu başkasına atma ihtimalinin olmaması, zorluğun derecesini iyice arttırır... 
3 Fasulye Anı... Zorluğuyla, ötekilere rahmet okutur. Yeni evlendiğiniz kocanızla, ev işi yapmamak üzere anlaşmışsınızdır ama canınız yemek yapmak ister. Sucuklu kuru fasulye için kolları sıvarsınız, fakat... o neye benzemektedir İşte o an, 20 küsur yıl boyunca hiç fasulye görmeyen Tuba Ünsal gibi kalakalırsınız. Çevresindekiler de -herhalde- hiç fasulye yemediği ve Tuba'nın öğretmeni hiç pamukta fasulye yetiştirtmediği için Tuba konuya iyice Fransız kalmıştır. Ve yıllar sonra evlendiğinde, kuru fasulye diye sucuklu nohut yapıvermiştir. Bu baklagillerin paketlerinin üzerinde de ne oldukları yazmamaktadır, dolayısıyla Tuba'nın bakliyatları karıştırması kaçınılmazdır. Neyse ki sucuğu bilmektedir... 
Sanıyoruz bugüne kadar hep Cumhuriyetin İlan Tarihi, TBMM'nin Açılışı gibi sorulan "zor" soruları cevaplayamayan kitleye, bundan sonra ellerinde muhtelif gıdayla gidecek magazinci taifesi. Tabii Savaş Ağabeylerinden fırsat bulabilirlerse... 

Kırmızı ışıkta bekleyen vatandaşın ruh halleri Top5 

1 "Ne zaman karşıya geçecek olsam hep kırmızı ışığa yakalanıyorum" düşüncesi ve bu durumun sadece "kendisi" için geçerli olduğunun sanılması... 
2 Beklerken, etraftaki insanlara potansiyel kapkaççı muamelesi yapılması ve bekleme yapılan bölge içerisinde en güvenli alanın bulunmaya çalışılması... 
3 Henüz geçiş serbest olmadığı halde herhangi bir aracın gelmediğinin görülmesi üzerine bir anlık bir geçiş atağı planlanması ancak ulvi vatandaşlık duygularının ön plana geçerek, örnek olma dürtüsüyle hareket edilmesi ve hamlenin geri alınması... 
4 Geçiş serbest olmadığı halde araç gelmediğinin görülmesi üzerine geçiş eyleminin başlayıp başarıyla bitirilmesini takiben geride bekleyenlere saniyenin onda biri gibi bir süre bakılması ve geçemeyenlerin birer mankafa olduğunun düşünülmesi... 
5 Beklerken geçen araçların dikkatle incelenmesi, her defasında ''millette ne para var yahu, şuraya bak, herkes lüks arabaya biniyor'' düşüncesi ve hayata saniyelerle ölçülecek bir süre için küsülmesi... 

50'ye Kadar Yolu Var 
"Daum üç oyuncu değiştiriyor. Takımın üçte birini değiştiriyor. 30'unu değiştiriyor. 35'ini değiştiriyor..." b b 
</TEXT>
</DOC>
