<DOC>
<DOCNO> 288296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun13.html </URL>
<DATE> 2004/11/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Avustralya'da Türk okulu kundaklandı... 
</HEADLINE>
<TEXT>

     Avustralya'nın Melbourne kentinde Türk toplumuna ait bir okul kundaklandı ve duvarlarına ırkçı yazılar yazıldı. 
     Yerel basının haberine göre, kentin kuzeyindeki Broadmeadows semtindeki Işık Koleji'ne önceki gece yarısından sonra girişilen saldırıda okulda büyük hasar meydana geldi, ölen ya da yaralanan olmadı. 
     Duvarlara sprey boyalarla ırkçı sloganlar ve küfürlerin de yazıldığı saldırıdan sonra öğrenciler ve ailelerinin endişe içinde oldukları belirtildi. 
     600 bin Avustralya dolarını aşkın maddi hasarın meydana geldiği saldırıyla ilgili 47 yaşında bir kişinin tutuklandığı ve bugün mahkemeye çıkarılacağı, ikinci bir kişinin gözaltına alınacağı kaydedildi. 
     Avustralya gazetelerinde yer alan haberlerde, polisin kundaklama ile duvarlara yazılar yazılması arasında bağlantı görmediği, ancak okul yöneticilerinin buna karşı çıktığı belirtildi. 
     Herald Sun gazetesinin haberine göre, okulun müdür yardımcısı Halit Takimoğlu, duvarlarda bir gece önce yazı olmadığını, yazıların kundaklama ile aynı gece yazıldığını söyledi. 
     Victoria bölgesinin en iyi 10 okulundan birisi olan Işık Koleji'nin 700 öğrencisi bulunduğu belirtildi. 
     Saldırıdan sonra Türk toplumundan erkeklerin geceleri okulun önünde nöbet tuttukları ifade edildi. 
     
</TEXT>
</DOC>
