<DOC>
<DOCNO> 267769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun11.html </URL>
<DATE> 2004/08/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD askerleri bir köyü bombaladı, 6 sivil öldü 
</HEADLINE>
<TEXT>

     Amerikan savaş uçaklarının Afganistan'ın doğusundaki bir köye düzenlediği hava saldırısında 6 sivilin öldüğü açıklandı. 
     Polis şefi Muhammed Arif Nizami, Taliban ve El Kaide savaşçılarının Manogi'deki hükümet binalarına saldırmasının ardından, Amerikan uçaklarının, saldırının düzenlendiği Veradeş köyüne bombardımanında 6 sivilin öldüğünü, 9 kişinin yaralandığı 8 evin de yıkıldığını söyledi. 
     Kunar Valisi Sayid Fazıl Akbar, bombardımanın, başkent Kabil'in 170 kilometre doğusundaki Mano Gai'de belediye başkanının bürosuna 25 füze atılmasının ardından başladığını söyledi. 
     Akbar, polisin füze saldırısına hafif silahlarla karşılık verdiğini, Amerikan güçlerinin füzelerin atıldığı Veradeş köyünü bombaladığını kaydetti. 
     Bombardımanda çok sayıda kişinin öldüğü belirtilirken, ABD ordusu konuyla ilgili açıklama yapmadı. 
     Afganistan'da Veradeş köyünün bulunduğu bölge, Gülbeddin Hikmetyar'a bağlı militanların kalesi olarak biliniyor. 

     
</TEXT>
</DOC>
