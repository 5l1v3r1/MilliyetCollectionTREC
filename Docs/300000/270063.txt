<DOC>
<DOCNO> 270063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko33.html </URL>
<DATE> 2004/09/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Uzan Grubu'nun 20 aracı 1.9 trilyon liraya satıldı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Uzan Grubu'na ait 20 araç toplam 1.9 trilyon liraya satıldı. 
     Esentepe'deki Fargo İş Merkezi'nde gerçekleştirilen açık artırmada, 34 TE 3024 plakalı 2001 model zırhlı Mercedes, 190 milyar lira bedelle en pahalı araç olarak satışa çıkarıldı. 
     Mavi Turizm Yatırımları Ticaret A.Ş. adına kayıtlı görünen ve Cem Uzan'ın Güneş Taner'in oğlunun düğününe giderken bindiği Mercedes, çekişmeli geçen artırma sonrası Nit Kimya Gübre A.Ş. adına katılan Vural Dokumacı tarafından 446 milyar liraya alındı. 
     Dokumacı, basın mensuplarının sorularını yanıtlamadan satış alanından ayrıldı. 
     Açık artırmada, 2002 model Mercedes SL 500 207 milyar 500 milyon liraya, 2003 model 7.60 Lİ BMW 200 milyar liraya, 2003 model Mercedes 500 L 188 milyar liraya, 2003 model H-2 Hummer 145 milyar 500 milyon liraya, 2003 model H-2 benzinli Hummer 123 milyar liraya alıcı buldu. 
     Toplam 1.7 trilyon lira muhammen bedel karşılığında açık artırmaya çıkarılan 20 aracın satışından, toplam 1 trilyon 931 milyar 550 milyon lira sağlandı. 

     
</TEXT>
</DOC>
