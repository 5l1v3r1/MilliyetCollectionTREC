<DOC>
<DOCNO> 255965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur22.html </URL>
<DATE> 2004/07/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Didim'de plaj polis timi görev başında .. 
</HEADLINE>
<TEXT>

     Aydın'ın Didim İlçesi'nde görev yapan''plaj polis timi'' hırsızlara adeta göz açtırmıyor. 
     Ege Bölgesi'nin önemli turizm merkezlerinden olan, nüfusu yazın 250-300 bin arasında değişen Didim'de, İlçe Emniyet Müdürlüğü ekiplerinin, halkın huzur ve güven içinde tatilini geçirebilmesi için aldığı önlemler yerli ve yabancı turistleri memnun ediyor. 
     İlçeye yazın Aydın'dan özel olarak gönderilen altı kişilik beyaz kıyafetli plaj polis timi, Altınkum Plajı'nda devriye gezerek başta hırsızlık olmak üzere, her türlü asayiş olayına müdahale ediyor. 
     İlçe Emniyet Müdürlüğü yetkilileri, Didim'den memnun ayrılacak her turistin geri dönüşümünün ülkeye çok büyük katkılar sağlayacağı düşüncesiyle hareket ettiklerini, yerli ve yabancı turistlerin büyük takdirini aldıklarını kaydettiler. 
     Aynı disiplin ve görev anlayışı içinde, polislerin yaz dönemi boyunca çalışmalarını sürdüreceğini belirten yetkililer, vatandaşların şüpheli gördükleri kişileri bulundukları yerde devriye gezen, beyaz gömlek ve pantolon giyen plaj polis timlerine ihbar etmelerini istediler. 
     
</TEXT>
</DOC>
