<DOC>
<DOCNO> 273880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun09.html </URL>
<DATE> 2004/09/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Irak, 'Doktor Mikrop'u serbest bırakıyor 
</HEADLINE>
<TEXT>

     Irak Adalet Bakanlığı, Amerikan askerlerinin ''Doktor Mikrop'' adını taktığı Iraklı biyolojik silahlar uzmanı Rihab Raşid Taha'nın serbest bırakılacağını doğruladı. 
     Bakanlık sözcüsü Nuri Abdülrahim İbrahim, Iraklı yetkililerle koalisyon güçlerinin Taha'nın koşullu olarak, kefaletle serbest bırakılması konusunda anlaşmaya vardıklarını söyledi. 
     Sözcü İbrahim, Taha'nın bırakılma kararının, 2 Amerikalı rehineyi öldüren, İngiliz rehineyi öldürmekle tehdit eden Tevhid ve Cihad grubunun talebiyle ilgisi olmadığını belirtti. 
     Bağdat'ta geçen hafta 2 Amerikalı ile bir İngilizi kaçıran Ebu Musab EzZerkavi'nin ''Tevhid ve Cihad'' örgütü üyeleri, Amerikalıların denetimindeki Ebu Garip ve Ümmü Kasr cezaevlerindeki bütün kadın mahpusların 48 saat içinde bırakılmasını istemişti. 
     ABD, söz konusu cezaevlerinde kadın mahkumların olmadığını, yalnızca Saddam Hüseyin'in kitle imha silahı programında görevli iki kadın yetkili, ''Doktor Mikrop'' lakaplı Rihab Raşid Taha ile ''Bayan Şarbon'' lakaplı Hüda Salih Ammaş'ın ABD'nin elinde olduğunu belirtmişti. 
     Talepleri yerine gelmeyince Amerikalı rehineler Eugene Armstrong ile Jack Hensley'i öldüren örgüt üyeleri, sıranın İngiliz rehine Kenneth Bigley'de olduğunu kaydetmişti. 
     
</TEXT>
</DOC>
