<DOC>
<DOCNO> 264147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo14.html </URL>
<DATE> 2004/08/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray yönetiminden Hagi'ye destek geldi... 
</HEADLINE>
<TEXT>

     Galatasaray Kulübü, teknik direktör Gheorghe Hagi'nin yakın zamanda görevine son verileceği biçiminde medyada yer alan haberlerin gerçeği yansıtmadığını açıkladı. 
     Galatasaray Kulübü İletişim Koordinatörlüğü'nün, kulübün internetteki resmi sitesinden yaptığı açıklamada, başkan Özhan Canaydın ve yönetim kurulunun teknik direktör Gheorghe Hagi'ye güveninin sonsuz olduğu vurgulanarak, şu ifadelere yer verildi 
     '' 2 maç ömrü var , Mustafa Denizli yine gündemde başlıklı haberler kesinlikle asılsızdır ve gerçeği yansıtmamaktadır. Yönetim kurulu toplantısında böyle bir konu gündeme gelmediği gibi herhangi bir isim de zikredilmemiştir. Galatasaray Kulübü Başkanı ve Yönetim Kurulu'nun teknik direktörümüz Gheorghe Hagi'ye olan güveni ve desteği sonsuzdur.'' 
     
     CİMBOM BUGÜN ŞUT ÇALIŞTI 

     Birinci Süper Lig'in 3. haftasında Çaykur Rizespor ile karşılaşacak Galatasaray, hazırlıklarını bu sabah yaptığı çalışmayla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen ve yaklaşık 2 saat süren antrenmanda futbolcular, önce tesislerde ısınma hareketleri, daha sonra sahada istasyon çalışmaları yaptı. Sarı-kırmızılılar, son olarak kanatlardan yapılan ortalarla gol provası gerçekleştirdi. 
     Kanat ortaları ve gol provası çalışmasında futbolcuların ortaları iyi yapamayıp, atılan şutlarda da isabet kaydedememeleri dikkati çekti. Şutların bir çoğu kaleyi dahi bulmadı. 
     Antrenmana, milli takımlarda bulunan oyuncular dışındaki tüm futbolcular katıldı. 
     
     SONG'UN NEŞESİ 

     Galatasaray'ın Kamerunlu futbolcusu Song'un antrenmandaki neşeli tavırları dikkati çekti. 
     Saidou ve Petre ile şakalaşan Song, neşeli tavırlarını antrenman sırasındaki sempatik hareketleriyle de sürdürdü. 
     Neşeli hareketleri ilgiyle izlenen Song, şut çalışmasında da güzel bir kafa golü attı. 
     Galatasaray, Çaykur Rizespor maçının hazırlıklarını bu akşam basına kapalı yapacağı antrenmanla sürdürecek. 

     
</TEXT>
</DOC>
