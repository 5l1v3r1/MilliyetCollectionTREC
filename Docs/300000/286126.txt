<DOC>
<DOCNO> 286126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo36.html </URL>
<DATE> 2004/11/04/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Beşiktaş, Athletic Bilbao maçı öncesi notlar... 
</HEADLINE>
<TEXT>

     Beşiktaş Teknik Direktörü Vicente Del Bosque, Athletic Bilbao karşısında, Fenerbahçe derbisindeki kadrodan 3 değişiklik yaptı. 
     Fenerbahçe maçında ilk 11'de forma giyen Fatih Sonkaya, sakatlığı nüksedince son anda kadrodan çıkarılırken, sakatlığı süren Mustafa Doğan da kadroda yer almadı. Del Bosque, derbi maçta yeterli performans sergileyemeyen Kaan Dobra'yı da Athletic Bilbao karşısında kadroya dahil etmedi. 
     Fatih'in yerine savunmanın sağında İbrahim Toraman görev alırken, Mustafa Doğan'ın yerine savunmanın göbeğinde Çağdaş forma giydi. Sağ kanatta Kaan Dobra'nın yerine Ali Güneş şans buldu. 
     Siyah-beyazlılarda kaptan Tayfur, kaleci Murat, Pancu, Tümer, Tayfun, İbrahim Akın ve Ahmed Hassan yedek kulübesinde yer aldı. 
     
     EMRE'YE DESTEK 

     Fenerbahçe derbisinde Nobre'ye yaptığı el hareketi nedeniyle eleştirilere maruz kalan ve Profesyonel Futbol Disiplin Kurulu'na sevkedilen Emre Aşık'a, siyah-beyazlı taraftarlar destek çıktı. 
     ''Eline sağlık Emre Aşık'' diye tempo tutan taraftarlar, derbi maçın tartışılan oyuncusuna destek verip, tribünlere çağırdı. 
     
     
     30 BİNE YAKIN TARAFTAR 

     BJK İnönü Stadı tribünlerini dolduran 30 bine yakın siyah-beyazlı taraftar, takımlarını UEFA Kupası maçında destekledi. 
     Güvenlik nedeniyle, eski açık tribünde boşluk göze çarparken, yeni açık tribünün üst kısmında da boşluklar görüldü. Stadın diğer tribünleri ise tamamen doldu. 
     Maç öncesi stat hoparlörlerinden defalarca anons yapılarak, sahaya yabancı madde atılmaması ve tribünlerdeki merdivenlerin boş bırakılması istendi. 
     Bu arada, maç öncesi ''Of Of'' şarkısına Beşiktaş tribünlerinin yeni beste yaptığı Gülşen, sahaya çıkarak bu parçasını taraftarlarla birlikte söyledi. 
     Beşiktaş'ın eski teknik direktörü John Benjamin Toshack da karşılaşmayı protokol tribününden izledi. 
     
     
     ATHLETIC BILBAO'YU TARAFTARLARI YALNIZ BIRAKMADI 

     Athletic Bilbao taraftarları, Beşiktaş karşısında takımlarını yalnız bırakmadı. 
     Bilbao'dan İstanbul'a gelen 250 kadar İspanyol, eski açık ve numaralı tribündeki yerlerinden takımlarını destekledi. 
     
     BİLETLER KARABORSADA 

     Karşılaşma öncesi stat çevresinde karaborsacılar yine iş başındaydı. 
     Çok sayıda karaborsacı, Beşiktaş iskelesinden stada kadar olan bölgede konuşlanarak, maç biletlerini satmaya çalıştı. Daha önceki maçlarda biletleri yüksek fiyatlarla satan karaborsacılar, bu kez damping yaparak 25 milyon liralık yeni açık tribün biletlerine 10 milyon liradan alıcı aradı. 
     
</TEXT>
</DOC>
