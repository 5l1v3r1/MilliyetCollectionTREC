<DOC>
<DOCNO> 258118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/ekonomi/eko02.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekonomik sıkıntı aileyi parçalıyor' 
</HEADLINE>
<TEXT>


Başbakanlık Aile Araştırma Kurumu, terör, yüksek enflasyon ve işsizliğin Türk ailesinin sorun çözme yeteneğini azalttığını belirtti 

ANKARA ANKA 

Başbakanlık Aile Araştırma Kurumu, terör, yüksek enflasyon, işsizlik ve plansız kentleşmenin Türk ailesini geleneksel rol ve fonksiyonlardan uzaklaştırdığını ve sorun çözme kabiliyetini azalttığını bildirdi. 
Başbakanlık Aile Araştırma Kurumu'nun "Aile Toplumun Temelidir" başlıklı kitapçığında, yakın dönemlerde yaşanan terör, yüksek enflasyon, işsizlik ve plansız kentleşme gibi olumsuzlukların Türk ailesini geleneksel rol ve fonksiyonlardan uzaklaştırdığına ve sorun çözme kabiliyetini azalttığına dikkat çekildi. 

Sorunlar aileyi parçalıyor 
Kitapçıkta, ekonomik sorunlarla birlikte hızlı bir tırmanış içine giren sosyal ve kültürel sorunların ailede çözülmeler ve parçalanmalara yol açtığı kaydedildi. 
Türk ailesindeki çözülmenin, sosyal güvenlikte, çocuk ihmalinde, kadın istismarında, uyuşturucuda ve muhtaç bireylerin bakımında toplumlara ağır yükler getirdiği vurgulanan kitapçıkta, artan toplumsal sorunların ailenin sorun çözen bir ünite olarak yeniden güçlendirilmesini zorunlu kıldığına dikkat çekildi. 


</TEXT>
</DOC>
