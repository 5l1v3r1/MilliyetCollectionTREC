<DOC>
<DOCNO> 266196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yasam/yas03.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşegül'ün katili ' şık' kuzen mi 
</HEADLINE>
<TEXT>


İzmir'de defalarca bıçaklanarak öldürülen liseli Ayşegül'ün katil zanlısı olarak kuzeni gözaltında 


Bornova'daki evinde 90 yerinden bıçaklanan lise öğrencisi Ayşegül Eren'in 16 öldürülmesinin ardından soruşturmaya başlayan polis, evde parmak izlerini tespit ettiği kuzeni İ.A.'yı 17 katil zanlısı olarak gözaltına aldı. 
Asayiş Şube Müdürü Hüseyin Toptaş yönetimindeki soruşturmayı derinleştiren Cinayet Büro Amirliği ekipleri, olayla ilgili yaklaşık 100 kişinin ifadesine başvurdu. Eren'in egzoz tamirciliği yapan ve ailesi Şanlıurfa'da olduğu için anneannesinin yanında kalan teyzesinin oğlu İ.A.'nın da, cinayet günü evin çevresinde görüldüğü tespit edildi. 

Her yerde 'izi' var 
Evde yapılan inceleme sonucunda da, masa ve bardak gibi eşyaların üzerinde bir yabancıya ait çok sayıda parmak izi buldu. 
Bunun üzerine aranmasına başlanan İ.A.'nın, cinayetin işlendiği günden sonra Şanlıurfa'ya gittiği belirlendi. Önceki gün İzmir'e dönen İ.A. gözaltına alındı. Evdeki parmak izlerinin de, yaşı nedeniyle ifadesi alınamayan İ.A.'ya ait olduğu anlaşıldı. Arkadaşları, İ.A.'nın, Eren'e 'platonik ilgi duyduğunu' iddia ederken, polisin, suç aleti bıçağı hala bulamadığı bildirildi. Akşam saatlerinde İzmir Cumhuriyet Başsavcılığı'na sevk edilen İ.A., ifadesinin ardından Nöbetçi Mahkeme tarafından tutuklanarak cezaevine gönderildi. 


</TEXT>
</DOC>
