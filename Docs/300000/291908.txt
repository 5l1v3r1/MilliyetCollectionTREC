<DOC>
<DOCNO> 291908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/spo04.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'ya rest 
</HEADLINE>
<TEXT>


Trabzonspor Teknik Direktörü Ziya Doğan'ın, son haftalarda hayal kırıklığı yaratan yıldızına, "Ya oynarsın, ya da 18'e bile giremezsin" dediği öğrenildi 


'Ceza vereceğiz' 
BORDO - Mavili forma altında istikrarlı bir performans gösteremeyen Yattara'ya son uyarı geldi. Teknik Direktör Ziya Doğan, Yeni Gineli futbolcuyla baş başa bir görüşme yaparak, rest çekti. Doğan'ın, "Eğer kendine dikkat etmezsen, bir daha 18'e bile giremezsin. Hiçbir takıma gitmene de izin vermem. Para cezasına çarptırırım" dediği iddia edildi. 

Aktuğ'dan destek 
ARA transfer dönemine az bir süre kala Başkan Atay Aktuğ, Ziya Doğan'a tam destek verdi. Aktuğ'un, takım içinde yapılacak olan her türlü operasyona sıcak bakacaklarını bildirdiği öğrenildi. Teknik Direktör Doğan, kalan maçlarda oyuncuları tek tek büyüteç altına alacak ve yönetime detaylı rapor sunacak. Doğan'ın isteğine göre transfer politikası belirlenecek. 

Yönetimden moral 
ASBAŞKAN Nevzat Şakar ile birlikte Futbol Şube Sorumluları Erda Aygün ve Süleyman Atal, teknik kadro ve oyuncularla bir araya geldi. Üç yönetici, "Fenerbahçe maçı bizim adımıza kötü sonuçla bitti. Ancak bu 90 dakikayı unutmak zorundayız. Geçmişi unutup önümüze bakalım. 21 haftalık maraton bizi bekliyor. En az kayıpla yolumuza devam etmeliyiz" ifadelerini kullandı. 

Petkoviçler'in lig randevusu 

TRABZONSPOR'UN Konyaspor ile deplasmanda oynayacağı kritik maç sahadaki iki futbolcu için farklı anlam taşıyacak. Michael Petkoviç, Trabzonspor kalesinde ter dökerken, ağabeyi Jason Petkoviç de Konyaspor'un başarısı için kalede mücadele edecek. Bordo-Mavili eldiven, "Kaleci olmamda ağabeyimin büyük rolü vardı. Ona çok özenmiştim. Karşı karşıya gelmek heyecanlı olacak" dedi. 

Doğan'ın affı yok 

KONYASPOR ile oynanacak maçın hazırlıklarını dün yaptığı tek antrenmanla sürdüren Trabzonspor'da, Teknik Direktör Ziya Doğan, hatayı affetmiyor. Çift kalede, istediğini yapamayan futbolcularını yüksek sesle uyaran Doğan, Bordo - Mavililer'in yanlışlarını düzeltmek için yoğun uğraş gösteriyor. Fenerbahçe karşısında burnu kırılan Erdinç'in katılmadığı çalışmayı Başkan Atay Aktuğ da izledi. Bordo - Mavililer, idman sonrasında 28 yaşına giren Celaleddin'in doğum gününü kutladı. 


</TEXT>
</DOC>
