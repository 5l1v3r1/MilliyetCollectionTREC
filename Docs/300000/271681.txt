<DOC>
<DOCNO> 271681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko30.html </URL>
<DATE> 2004/09/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Vatandaş eti azaltıp ekmeğe yüklendi... 
</HEADLINE>
<TEXT>

     Türk insanı et tüketimini azaltırken, ekmeği artırdı. Kişi başına düşen aylık ortalama kırmızı et tüketimi, 2002 yılındaki 0.9 kiloluk düzeyinden 2003'te 0.6 kiloya indi. Ekmek tüketimi ise 4.9 kilodan 5.4 kiloya yükseldi. 
     Devlet İstatistik Enstitüsü'nün DİE açıkladığı hanehalkı tüketim harcamaları anketine göre, Türk halkının kırmızı et tüketimi azalıyor. Kişi başına düşen aylık ortalama sığır ve koyun eti tüketimi, 2002 yılındaki 0.9 kiloluk düzeyinden 0.6 kiloya indi. 
     
     EKMEK TÜKETİMİ ARTIRIYOR 

     Etteki düşüşe karşın vatandaş ekmek tüketimini gittikçe artırıyor. 2002 yılında 4.9 kilo düzeyinde bulunan kişi başına aylık ortalama ekmek tüketimi, 2003 yılında 5.4 kiloya kadar yükseldi. 
     Beyaz et, pirinç ve makarna tüketimi ise geçen yılla hemen hemen aynı düzeyde kaldı. Kişi başına beyaz et ve makarna tüketimi 2003 yılında 0.5 kilo, pirinç tüketimi 0.6 kilo olarak gerçekleşti. 
     
     TÜKETİMİ AZALANLAR 

     Un, süt, yoğurt, margarin, patates, çay ile bazı sebze ve meyve tüketiminde ise gerileme gözlendi. Kişi başına buğday unu tüketimi 3.8 kilodan 3.1 kiloya, süt tüketimi 2.8 litreden 2.5 litreye, yoğurt tüketimi 1.5 kilodan 1.4 kiloya, margarin tüketimi 0.3 kilodan 0.2 kiloya, portakal tüketimi 0.9 kilodan 0.8 kiloya, karpuz tüketimi 1.7 kilodan 0.9 kiloya, domates tüketimi 2.6 kilodan 2.2 kiloya, patlıcan tüketimi 0.6 kilodan 0.5 kiloya, patates tüketimi 2 kilodan 1.9 kiloya, çay tüketimi 0.3 kilodan 0.2 kiloya indi. Peynir tüketimi 0.4 kilodan 0.6 kiloya, yumurta tüketimi 9.6 adetten 9.8 adete, elma tüketimi 0.8 kilodan 1 kiloya, toz şeker tüketimi 1.1 kilodan 1.2 kiloya çıktı. 
     
     GIDA HARCAMASI İÇİNDE PAYLARI 

     Ekmek gıda harcamaları içinde en büyük paya sahip bulunuyor. 2002 yılında yüzde 10.69 olan ekmeğin gıda harcamaları içindeki payı, 2003 yılında yüzde 11.93'e çıktı. 
     Kişi başına tüketimdeki azalmaya rağmen kırmızı etin toplam harcamalar içindeki payı ise yüzde 10.4'ten yüzde 11.4'e yükseldi. 
     Gıda harcamaları içinde önemli bir ağırlığa sahip olan peynirin toplamdaki payı yüzde 3.2'den yüzde 5'e, toz şekerin payı yüzde 3.7'den yüzde 3.9'a, tavuğun payı yüzde 3.2'den yüzde 3.5'e çıktı. Unun toplamdaki payı yüzde 4.9'dan yüzde 3.7'ye, sütün payı yüzde 3.6'dan yüzde 3.5'e, yoğurtun payı yüzde 3'ten yüzde 2.7'ye indi. 

     
</TEXT>
</DOC>
