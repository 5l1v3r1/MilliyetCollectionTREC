<DOC>
<DOCNO> 264480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur08.html </URL>
<DATE> 2004/08/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Okullarda kayıt parası alınıyor mu 
</HEADLINE>
<TEXT>

     İzmir Öğrenci Velileri Derneği İZÖVDER Başkanı Orhan Yüce, ''Milli Eğitim Bakanlığı'nın genelgesine rağmen İzmir'deki okullarda kayıt parası alındığını'' öne sürdü. 
     Orhan Yüce, AA muhabirine yaptığı açıklamada, veli şikayetleri üzerine kayıt parası istenen okullara gittiklerini, okul yöneticilerinin o an için ücretsiz kayıt yaptığını, ancak okuldan ayrıldıktan sonra uygulamanın devam ettiğini iddia etti. 
     İzmir'deki okullarda farklı miktarlarda ''kayıt parası'' talep edildiğini savunan Yüce, şunları söyledi 
     ''Kentin değişik yerlerindeki okullarda kayıt yaptıran öğrenci velileri, kendilerinden bağış istendiğini bize iletiyor. Ancak bunu 'çocuklarına zarar geleceği' endişesiyle yazılı hale getirmiyorlar. Veliler, para talep eden okul yöneticilerini şikayet etmekten çekinmesin. 'Bağış vermediler' diye çocuklarına zarar gelmez. Veliler, ancak bu şekilde bilinçli davranırlarsa bu uygulama ortadan kalkar.'' Geçmiş yıllarda ''kayıt parası'' vermeyen öğrencilere yönelik ''yoklamalarda yok sayma'' gibi olumsuz tavırların takınıldığını ileri süren Yüce, velilerin bu gibi durumlarla karşı karşıya kalmamak için parayı ödediklerini ifade etti. 
     Gönüllü bağışların banka hesabına yatırılması gerektiğine işaret eden Yüce, kayıt esnasında toplanan paralar için makbuz kesilmediğinden bağışların nereye ve nasıl harcandığının bilinmediğini belirtti. 
     
     ''BİZE BİR TEK ŞİKAYET GELMEDİ'' 
     İzmir İl Milli Eğitim Müdürü Kamil Aydoğan ise bağışla ilgili kendilerine ''bir tek şikayetin bile gelmediğini'', Bakanlık genelgesine uymayan okul yöneticileri hakkında gerekli işlemi yapacaklarını söyledi. 
     İlçe Milli Eğitim Müdürlüklerinde ''Kayıt Danışma Büroları'' kurduklarını, Milli Eğitim Müdürlüğü içinde de ''Açık Kapı'' birimi oluşturduklarını ifade eden Aydoğan, şikayeti olanların buralara başvurabileceklerini kaydetti. 
     Aydoğan, şöyle konuştu 
     ''Sendika ve dernek 'bize şikayet geliyor' diyor. Ancak bize şikayet gelmiyor. Bu işin çözüm makamı burası. Bize bir tek olay intikal etmemiştir. Eğer bu konuda bir şikayet gelirse Bakanlığın genelgesi çerçevesinde gerekli işlemler yapılacaktır.'' 
     
</TEXT>
</DOC>
