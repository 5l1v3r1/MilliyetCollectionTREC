<DOC>
<DOCNO> 276316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur35.html </URL>
<DATE> 2004/09/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Çocuklarını kurtarmak için kendini alevlerin arasına attı .. 
</HEADLINE>
<TEXT>

     Bursa'da evlerinde çıkan yangında mahsur kalan iki kardeşi, babaları alevlerin arasından kurtardı. 
     Alınan bilgiye göre, Kızyakup Mahallesi Eski Sokak'ta, Yaşar Karsavuran'a ait evde, yangın çıktı. Ahşap olan evdeki yün yatakların tutuşması üzerine alevler kısa sürede binayı sardı. Vatandaşlar önce kendi imkanlarıyla yangını söndürmeye çalıştılar, ancak başaramayınca itfaiye ekiplerine haber verdiler. 
     Bu sırada, yangın çıktığı sırada dışarıda olan ve komşularının haber vermesi üzerine olay yerine giden Yaşar Karsavuran, 5 çocuğundan 2'sinin evde olduğunu öğrenince, itfaiye ekiplerinin gelmesini beklemeden, alevler arasına daldı. Önce kendi adını taşıyan 3 yaşındaki oğlu Yaşar'ı kurtaran baba, ardından da 12 yaşındaki Nizam'ı alevlerin arasından çıkardı. 
     Bu arada, ihbar üzerine kısa sürede olay yerine ulaşan Bursa Büyükşehir Belediyesi İtfaiye ekiplerince yangın söndürüldü. 
     Yangının, 3 yaşındaki Yaşar'ın kibritle oynarken çıktığının belirlendiği, evdeki tüm eşyaların yanmasına neden olan yangınla ilgili soruşturmanın sürdürüldüğü bildirildi. 
     Eşinin bir süre önce evi terk etmesi nedeniyle 3 çocuğunu babaannelerine bıraktığı öğrenilen Yaşar Karsavuran ve kurtardığı 2 çocuğunun sağlık durumlarının iyi olduğu belirtildi. 
     
</TEXT>
</DOC>
