<DOC>
<DOCNO> 281525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko28.html </URL>
<DATE> 2004/10/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yurtiçi gündelikler artırıldı... Başbakan'ın gündeliği 30 YTL 
</HEADLINE>
<TEXT>

     Kamu görevlilerine yurt içinde verilecek gündelik miktarları, yeni yılda yüzde 20 oranında artış görecek. 
     2005 yılı Bütçe Kanun Tasarısına göre, yeni yılda TBMM Başkanı ve Başbakanın yurt içi gündeliği 30 Yeni Türk Lirası olacak. 
     Anayasa Mahkemesi Başkanı, Genelkurmay Başkanı, Bakanlar, Milletvekilleri, Kuvvet Komutanları, Jandarma Genel Komutanı, Başbakanlık Müsteşarı, Cumhurbaşkanlığı Genel Sekreteri, TBMM Genel Sekreteri, Orgeneraller, Oramiraller, Yargıtay, Danıştay, Uyuşmazlık Mahkemesi ve Sayıştay Başkanları ile Cumhuriyet ve Danıştay Başsavcılarına, Diyanet İşleri ve YÖK Başkanlarına da yurt içi gündeliği olarak 27 Lira 60 Kuruş ödenecek. 
     Memur ve hizmetlilerden ek göstergesi 8 bin ve daha yüksek kadrolarda olanlara 24 YTL, ek göstergesi 5 bin 800 ile 8 bin arasında olanlara 21 lira 60 kuruş, 3 bin ile 5 bin 800 arasında olanlara da 19 lira 20 kuruş ödeme yapılacak. 
     Yurt içi gündelik tutarı, aylık kadro derecesi, 1 ile 4 arasında bulunan devlet memurları için 16 lira 80 kuruş, 5 ile 15 arasında olanlar için de 15 lira 60 kuruş olarak uygulanacak. 
     Bütçe Kanun Tasarısı ile arazi üzerinde çalışanlara verilecek tazminatlar da 5.5 ile 6 YTL arasında belirlendi. 
     
</TEXT>
</DOC>
