<DOC>
<DOCNO> 298327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas15.html </URL>
<DATE> 2004/12/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hollywood yıldızları dedikoduları yalanlamak için çırpınıyor .. 
</HEADLINE>
<TEXT>

     Hollywood'un birbirinden ünlü isimleri, ABD'de ''altıncı sayfa'' olarak adlandırılan magazin sayfalarında kendileriyle ilgili çıkan dedikoduları yalanlamak için canını dişine taktı. 
     Internetteki ''imdb'' sitesinde bugün yer alan 10 haberden 4'ü ünlülerin yalanlama çabalarını içeriyor. 
     Haberlere göre, bir süredir ünlü aktör Ben Affleck ile görülen aktris Jennifer Garner, hamilelik iddialarına ateş püskürdü. Katıldığı bir davette ''midesi bulanan'' ve fenalaşan sanatçı, bu halde fotoğraflarının çekilip altına da ''Jennifer Garner Hamile'' diye yazılmasına çok sinirlendi. 
     Fotoğrafının yer aldığı gazete, Garner'ın hamile olduğu yönündeki iddiasını doğrulamak için Utahlı bir uzmandan da görüş aldı. Bu uzman, sanatçıyı muayene etmediği halde, ''evet biraz kilo almış, hamile gibi davranıyor. Bebek yolda'' diyerek Garner'ı iyice çileden çıkardı. 
     
     ''AYRILMADIK'' 
     Sinema dünyasının yaklaşık 20 yıldır uyumlu bir beraberlik sergileyen çifti Kurt Russell ve Goldie Hawn ise ''ayrılmadıklarını'' ispat etmeye çalışıyor. 
     Çift, Meksika'da çıktıkları tatilde ayrılık dedikodularını yalanlamaya çalışırken, işe Hawn'un eski eşi Bill Hudson da karışarak Russel'ın bir ara Kanada'da film çevirirken rol arkadaşına ''gönlünü kaptırdığını'' söyledi. 
     Pasifikler'de oğullarıyla beraber yaşayacakları bir ev satın alan Russel-Hawn çifti şimdi dedikoduların önünü nasıl keseceğini kara kara düşünüyor. 
     
     ERKEN DOĞUM YAPMIŞ 
     Oscarlı ünlü aktris Julia Roberts ise ''erken doğum'' yaptığını kanıtlamaya çalışıyor. 
     Paparazzilerden kaçmak için doğum yapacağı günü ileri bir tarihe vermekle itham edilen güzel yıldız için magazin basını, ''bizi aldattı'' iddiasında bulunuyor. 
     
</TEXT>
</DOC>
