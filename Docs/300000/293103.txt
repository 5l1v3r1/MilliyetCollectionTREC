<DOC>
<DOCNO> 293103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy20.html </URL>
<DATE> 2004/11/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bütçe görüşmelerinde Sarıgül tartışması .. 
</HEADLINE>
<TEXT>

     TBMM Plan ve Bütçe Komisyonu'nda İçişleri Bakanlığı bütçesi görüşülürken CHP Şişli Belediye Başkanı Mustafa Sarıgül ve hakkındaki iddialara ilişkin tartışma yaşandı. 
     CHP Mersin Milletvekili Mustafa Özyürek, konuşmasında, Şişli Belediye Başkanı Sarıgül ile ilgili sözlerine, '' CHP'nin iç meselesidir diye düşünülebilir. Elbette iç meselemize dönük olarak bir şey söylemeyeceğim'' diye başladı. Ancak ortada imar mevzuatına, kaçak yapılaşmaya ilişkin bir durum söz konusu olduğunu ifade eden Özyürek, bu konuda da polisin dinlediği bazı telefon kayıtları ve ifadeler bulunduğunu, İstanbul Valisinin de İçişleri Bakanlığı'na başvurarak inceleme talep ettiğini hatırlattı. İçişleri Bakanlığı'nın atadığı müfettişin de Ayazağa'daki iş merkezinin iskan izni bulunmadığını, dolayısıyla rüşvet suçunun işlenmediği yönünde bir rapor hazırladığını ifade eden Özyürek, şöyle konuştu 
     ''Ayazağa'daki iş merkezinin 7 katının kaçak olduğunu biliyoruz. Onu da şuradan biliyoruz ki kesilen cezalar var. Ayrıca, 27 Aralık 2001 tarihinde iskan verilmiş. Müfettiş ise 2004 yılında yaptığı incelemede iskan iznini bulamıyor. 34 bin 672 metrekarelik koskoca bir iş merkezi... Bir müfettişin bu kadar büyük bir iş hanı ile ilgili inceleme yaparken sadece önüne konan dosya ile yetinmesi mümkün değildir. Eğer müfettiş tapu dairesine baksaydı bu iskan belgesini bulacaktı ve hazırlayacağı rapor da belki değişik olacaktı.'' AK Parti'nin Şişli Belediye Başkan Adayı Muhsin Divan'ın da basına yansıyan bir demecinde, Mart 2004'te dosyaları Başbakan ve İçişleri Bakanı'na aktardığını ancak bir sonucun çıkmadığını söylediğini de ifade dedi. Bu sözlerin ardından Bağımsız Mardin Milletvekili Muharrem Doğan, ''O zaman idam edelim. Bunlar CHP'ye yakışıyor mu '' diye sordu. 
     Özyürek, ''Benim anlatılanları anlamayanlara söyleyecek sözüm yok'' ifadesine Doğan, ''Ben senin ne demek istediğini çok iyi anladım'' karşılığını verdi. 
     ''Ben sadece İçişleri Bakanlığı görevini tam olarak yaptı mı onu öğrenmek istiyorum'' diyen Özyürek'e, Doğan'ın yanıtı ''İçişleri Bakanlığı görevini çok güzel yerine getirmiş'' oldu. Karşılıklı tartışmayı Komisyon Başkanvekili Altan Karapaşaoğlu'nun müdahalesi önledi. 
     Mustafa Özyürek, daha sonra sözlerini şöyle sürdürdü 
     ''Yolsuzluğa kim göz yumarsa ona karşı çıkmamız lazım. Benim yolsuzluk yapan adamım iyidir, seninki kötüdür zihniyetiyle bir yere varamayız. Elbette bir belediye başkanımızın yolsuzluk yapmasından en büyük üzüntüyü biz duymuşuzdur. Ama, 2001 yılında verilen bir iskan raporunu bulamamak bir atlama mıdır, yoksa bilerek görmezlikten gelme midir İskan belgesi ortaya çıktığına göre şimdi ne yapılacaktır Ben bunları öğrenmek istiyorum.'' Daha sonra söz alan Bağımsız Mardin Milletvekili Muharrem Doğan, Özyürek'in, Mustafa Sarıgül'ün Mersin'de yaptığı mitingden etkilenip korkuttuğunu ve ''milletvekilliğini bırakarak müfettişliğe soyunduğunu'' ileri sürdü. Sarıgül'ün, Cumhuriyet tarihinde en yüksek oyu alan belediye başkanı olduğunu, yüzde 70'in üzerinde halk desteğine sahip bulunduğunu ifade eden Doğan, ''Sayın Sarıgül son derece dürüst, çalışkan ve halkın desteğini kazanmış bir kişidir'' dedi. 
     Doğan'ın sözleri, CHP komisyon üyelerinin ''Bu ne biçim konuşma'' diye tepkilerine yol açarken, Özyürek, ''Muhatabım siz değilsiniz. Ben İçişleri Bakanı'na bir soru yönelttim size ne oluyor'' diye konuştu. 
     Komisyon Başkanvekili Altan Karapaşaoğlu, ''Lütfen sataşmalara meydan vermeyin. Bu konu CHP'nin iç meselesidir bırakalım kendileri halletsinler'' dedi. 
     
     MARDİN'DEKİ OLAY 
     CHP'li Özyürek, konuşmasında Mardin'in Kızıltepe ilçesinde 12 yaşında bir çocuk ile babasının ölümüyle sonuçlanan olaya da değindi. Ortada çok çelişkili açıklamalar bulunduğunu ifade eden Özyürek, şunları dile getirdi 
     ''Çocuğun aynı zamanda öğretmeni olan komşusunun ifadesi açıkça gösteriyor ki güvenlik güçleri önce taramış, ardından 5 el ateş ederek yük taşımak için yola çıkmak üzere olan bir baba ile onu uğurlamak için yanında bulunan babasını öldürmüştür. Bu bir insanlık suçudur, çok vahim bir olaydır. Biz Meclis olarak yargısız infazların önlenmesi, insan haklarının ihlal edilmemesi ve işkencenin ortadan kaldırılması için hükümete her türlü yetkiyi verdik. Ama anlaşılıyor ki bu vahim olayı protesto edenlere de sert müdahalelerde bulunulmuştur. 
     Demek oluyor ki ülkemizin bazı bölgelerine AB'ye uyum yasaları gelmemiştir. Bazı güçler, bazı kimseler hala bildiğini okumaktadır.'' CHP İzmir Milletvekili Bülent Baratalı, Sarıgül hakkındaki iddiaların CHP'nin değil, İçişleri Bakanlığı'nın iddiaları olduğunu söyledi. Mülkiye başmüfettişinin yaptığı ön incelemede, imar uygulamalarında mafyayla işbirliği yapılarak suç işlendiğinin tespit edildiğini, incelenen 26 binadan 25'ininin hiçbir mevzuata uyulmadan yapıldığının belirlendiğini anlatan Baratalı, 4 binada ise Şişli Belediyesi üst düzey yönetiminin menfaat sağladığı iddiasına ön inceleme yer verildiğini bildirdi. 
     Baratalı, Şişli belediyesine gönderilen ilk mülkiye müfettişinin bir şey bulamadığını, bunun üzerine gönderilen başmüfettişin suç unsuru tespit ettiğini anımsatarak, ''Mülkiye müfettişlerinin yetişmesinde bir eksiklik mi var Eğer belgelere ulaşamıyorlarsa biz bunları kendilerine vermeye hazırız'' dedi. 
     Bu sözler üzerine Muharrem Doğan, ''yeni göreviniz hayırlı olsun. İşi gücü bıraktınız Sarıgül'le uğraşıyorsunuz'' diye laf attı. 
     Doğan'ın sözlerine, ''Bu seviyesizlik değil, çukurluğu ifade ediyor. Burası milletin meclisi burada konuşmayacağız da nerede konuşacağız'' diye tepki gösteren Baratalı, ''Görev tevdiinizden dolayı teşekkür ederim'' şeklinde konuştu. 
     
</TEXT>
</DOC>
