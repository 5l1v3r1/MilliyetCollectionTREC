<DOC>
<DOCNO> 263209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur22.html </URL>
<DATE> 2004/08/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Amasra'da yol çalışmasında mağara ortaya çıktı .. 
</HEADLINE>
<TEXT>

     Bartın'ın Amasra İlçesi'ne bağlı Ahatlar Köyü'nde, yol çalışması sırasında mağara ortaya çıktı. 
     İl Turizm ve Kültür Müdürü Bülent Göçmen, Bartın-Amasra Karayolu yapım çalışmalarında, iş makinesinin kazısı sırasında Ahatlar Köyü yakınlarında bir mağara ortaya çıktığını söyledi. 
     İşçilerin durumu jandarma ekiplerine haber verdiği, jandarmanın da kendilerini bilgilendirdiğini ifade eden Göçmen, Amasra Müze Müdürlüğü yetkilileriyle mağaranın bulunduğu bölgeye geldiklerini belirtti. 
     Yol yapımının devam etmesi ve kayaların düşme tehlikesinden dolayı içeriye giremediklerini anlatan Göçmen, ''Mağaranın giriş kısmında, dikit ve sarkıtların olduğunu gözlemledik. Amasra'ya çok yakın bir mesafede yol kenarında bulunan ve denizden yüksekte olan mağara, tescillenmesi durumunda, il turizmine büyük katkı sağlayacaktır'' dedi. 
     
</TEXT>
</DOC>
