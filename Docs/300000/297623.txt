<DOC>
<DOCNO> 297623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo13.html </URL>
<DATE> 2004/12/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Malatyaspor Amacımız ilk yarıyı mutlu bir şekilde kapatmaktır... 
</HEADLINE>
<TEXT>

     Malatyaspor Kulübü Basın Sözcüsü Suat Kozluklu, amaçlarının yakaladıkları olumlu havayı Sakaryaspor karşısında da sürdürmek ve ilk yarıyı mutlu bir şekilde kapatmak olduğunu söyledi. 
     Kozluklu, Sakaryaspor ile deplasmanda oynayacakları karşılaşmanın hazırlıklarına başladıklarını belirtti. Gaziantepspor karşısında alınan galibiyetle taraftarlarını sevindirdiklerini ifade eden Kozluklu, şöyle dedi 
     ''Kendi evimizde uzunca bir süredir arzu ettiğimiz 3 puan alamıyor ve taraftarlarımızı mutlu edemiyorduk. Tabii doğal olarak bu durum takımımızı da olumsuz etkiliyordu. Ancak, bu şanssızlığımıza Gaziantepspor karşısında güzel bir oyunla son verdik ve rahat bir nefes aldık. Bu galibiyet aynı zamanda oyuncularımızın kendilerine olan güvenlerini de yerine getirdi. Şimdi amacımız yakaladığımız bu olumlu havayı Sakaryaspor karşısında da sürdürmek ve ilk yarıyı mutlu bir şekilde kapatmak. Bizi yalnız bırakmayan taraftarlarımıza da teşekkür ediyoruz.'' 
     
</TEXT>
</DOC>
