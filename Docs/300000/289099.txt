<DOC>
<DOCNO> 289099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/ekonomi/aeko.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kısmı yıkılacak, bir kısmın röntgeni çekilecek 
</HEADLINE>
<TEXT>


Cem Uzan'ın Pamukova'daki çiftlikte duvara gizlenmiş bölmeden niteliği belirsiz eşyalar alması üzerine emniyet, başka gizli bölmeler de olduğu kuşkusuyla duvarları kırmak için TMSF'nin iznine başvurdu. TMSF de duvarların röntgenini çekecek özel cihazlar getirtiyor 

Nedim Şener 

Genç Parti Genel Başkanı Cem Uzan'ın 22 adamıyla bastığı Pamukova'daki çiftlikte gizli bir bölmenin ortaya çıkması sonucunda evlerde detaylı arama yapılması için çalışma başlatıldı. Kapıdaki güvenlik görevlisinin yardımıyla cuma gece yarısı saat 24.00'te 22 adamıyla Pamukova'daki çiftliği basan Cem Uzan'ın, kardeşi Hakan Uzan'ın evinde silahların gizlendiği çelik kasalı odanın duvarlarına saklı bölmeden çıkardığı eşyaların ne olduğu henüz belirlenemedi. Böyle bir bölmenin ortaya çıkmış olması ise daha önce aynı konuda yapılmış ihbarların yeniden değerlendirmeye alınmasına neden oldu. 
8.5 katrilyon liralık İmar Bankası yolsuzluğundan sonra İmar Bankası'na ve ailenin şirketlerinin yönetim ve denetimine el konulmasıyla ilgili operasyonu yapan İstanbul Emniyet Müdürlüğü'nün üst düzey bir yetkilisi, Hakan ve Cem Uzan'ın evleriyle diğer binaların tüm duvarları, ev döşemeleri ve çevresinde çok detaylı bir arama için çalışma başlatıldığını söyledi. Bu konuda yapılmış çok ciddi ihbarlar neticesinde dört kez arama yapıldığını, ilk üçünde sonuç alınamazken dördüncüsünde aralarında Uzi marka tabancanın bulunduğu çok sayıda silah bulunduğunu belirtti. Silahların ele geçirildiği çelik kapılı odanın duvarlarındaki lambri kaplamaların o tarihlerde şüphe uyandırdığını söyleyen yetkili, şöyle konuştu 
"Biz odayı tespit edip silahları ele geçirdikten sonra yapılan ihbarlar çerçevesinde duvarları da kontrol ettik. Odanın üç duvarındaki lambrileri kestik, arkasında duvar çıkınca bir işlem yapmadık. O dönemde eve fazla zarar vermemek için duvarları kırmadık, arkasına bakmadık. Cem Uzan ve adamları da eve girdiklerinde doğrudan bu odaya girip hiç inceleme yapmadığımız dördüncü duvardaki lambrileri sökerek arkasındaki duvarın içinde gizlenmiş bölmeden içeriğini bilmediğimiz eşyaları almış." 

'Başka bölmeler de olabilir' 
Daha önce kendilerine gelen ihbarlar çerçevesinde uydu aracılığıyla arazinin sismik fotoğraflarını çektirdiklerini anlatan yetkili şöyle devam etti 
"Onunla yetinmedik Maden Tetkik Arama'ya tüm zeminin sismik fotoğraflarını çektirdik. Şimdi anlaşılıyor ki evin duvarlarına gizlenmiş şeyler var. Cem Uzan'ın adamlarıyla bir şeyler aldığı gizli bölme gibi birçokları olabilir. Evin tüm duvarlarında arama yapacağız. Bunun için TMSF'ye gerekli başvuruyu yapacağız. Duvarların içinde yalnız Cem ve Hakan Uzan'ın bildiği başka şeyler olabilir." 
Aynı yetkili, son olayda Pamukova'daki yerel yöneticilerin adli ve kolluk kuvvetlerinin yetersiz çabasının rol oynadığını söyledi. Cem Uzan'ın çiftliğe gelmesinden sonra olayı saat 4.30'da haber alan jandarmanın birkaç saat boyunca hiçbir şey yapmadığını söyleyen yetkili, savcının da sadece 445 milyon lira para cezası ile Cem Uzan ve adamlarını serbest bırakmasının durumun vehametinin anlaşılmamış olduğunu ortaya çıkardığını belirtti. 
TMSF Satış Komisyonu Başkanı Fethi Çalık da, ABD'den getirtecekleri özel cihazlarla çiftliğin inceleneceğini belirterek, "Duvarların röntgeni çekilecek" dedi. Arama yapmak için çiftlikteki bütün eşyaların boşaltılmaya başlandığını söyleyen Çalık, "Cihazlar bir ay içinde gelecek. Ama şimdi eşyaları boşalttıktan sonra, el yordamıyla inceleyeceğiz" diye konuştu. 


</TEXT>
</DOC>
