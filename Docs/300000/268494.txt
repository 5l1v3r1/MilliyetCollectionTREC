<DOC>
<DOCNO> 268494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo08.html </URL>
<DATE> 2004/09/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Aziz Yıldırım Benimle uğraşanlar var... 
</HEADLINE>
<TEXT>

     Fenerbahçe Kulübü Başkanı Aziz Yıldırım, kulübün yeni kurumsal düzeninden rahatsız olanların bulunduğunu söyledi. 
     Fenerbahçe Kulübü'nün resmi yayın organı Fenerbahçe Dergisi'nin eylül sayısındaki yazısında, eleştiri yapanların sürekli kendisiyle uğraştığını belirten başkan Yıldırım, ''Fenerbahçe'nin yeni kurumsal düzeninden rahatsız olanlar ve Fenerbahçe'yi geçmişte geleneksel taktikleriyle idare edeceklerini sananlar, Fenerbahçe Spor Kulübü'nün eksik ve gediklerini göstermek yerine, Aziz Yıldırım ismi ile uğraşmaktadır'' dedi. 
     Bazı köşe yazarlarının kendisini görmeden ve yaşadıklarını bilmeden tasvir ederek yazı yazdığını savunan Yıldırım, gazetecilere eleştiride bulunarak, ''Sportif başarı, kurumsal yaşam, Fenerbahçe'nin kazandıkları, Türk sporuna Fenerbahçe katkısı nedense onları ilgilendirmemekte, Aziz Yıldırım'ın hal ve hareketleri köşe yazarlarına malzeme olmaktadır'' diye konuştu. 
     
     MANCHESTER UNITED ÖRNEĞİ 
     Fenerbahçe'nin, ileriki yıllarda yapacakları ile ilgili planların hazır, vizyonunun ve yatırımcısına getireceği katkının belli olduğunu anlatan başkan Yıldırım, Avrupa Şampiyonlar Ligi'ndeki rakipleri Manchester United'i örnek göstererek, şu ifadelere yer verdi 
     ''Sadece 'franchise'den yılda 350 milyon dolar para kazanan bir spor kulübü bugün varlığını İngiltere'de sürdürüyor. Aynı spor kulübü bu yıl Fenerbahçemiz'in Şampiyonlar Ligi'ndeki rakibidir. Belki kısa sürede böyle büyük bir gücü yaratabilmemiz mümkün değildir, ama Fenerbahçe Kulübü olarak hedeflerimiz her zaman dev atılımlardır.'' 
     
     TARAFTARA ÖVGÜ 
     Aziz Yıldırım, Avrupa Şampiyonlar Ligi kura çekimi için gittiği Monte Carlo'da geçirdiği 2 günden sonra Fenerbahçe taraftarının büyüklüğünü tekrar gördüklerini anlatarak, şunları kaydetti 
     ''Kuralar sırasında Monte Carlo'da bulundum. Sonrasında izlediğim maç ve orada geçirdiğim iki gün içinde Fenerbahçe taraftarının ne kadar büyük olduğunu, diğer yönetici arkadaşlarımla konuştuk. Takımımızın bu büyüklüğe yaraşır bir biçimde hem Türkiye'yi hem de Fenerbahçe'yi Avrupa'da temsil edeceğini düşünüyorum.'' Başkan Yıldırım, yazısında, Atina'daki 28. Yaz Olimpiyat Oyunları'nda gümüş madalya kazanan boksörleri Atagün Yalçınkaya ve çekiç atmada bronz madalya alan Eşref Apak'ın yanı sıra diğer branşlarda mücadele eden sporcularını derecelerinden dolayı kutladı. 
     
</TEXT>
</DOC>
