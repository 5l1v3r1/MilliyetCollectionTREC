<DOC>
<DOCNO> 293029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun34.html </URL>
<DATE> 2004/11/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İran'da bir Türk doğalgaz sızıntısından öldü 
</HEADLINE>
<TEXT>

     İran'da Feridun Çelik adlı bir Türk vatandaşı, doğalgaz sızıntısından zehirlenerek öldü. 
     Anadolu Ajansı muhabirinin polis yetkililerinden aldığı bilgiye göre, başkent Tahran'ın merkezindeki Sohreverdi caddesinde meydana gelen olayda, 23 yaşındaki Çelik'le birlikte İran vatandaşı Yusuf Kelikandaymilani 22 de doğalgaz sobasından sızan gazdan zehirlenerek hayatını kaybetti. 
     Yetkililer, Çelik ve Kelikandaymilani'nin işe gelmemesi üzerine arkadaşlarının polise başvurduğunu, eve giden polislerin kapıyı kırarak içeri girdiğinde iki kişinin cesediyle karşılaştığını söyledi. 
     Cesetlerin cumartesi sabahı bulunduğunu belirten yetkililer, Çelik'in ''Hiper'' adlı bir Türk şirketinde çalıştığını ve İran'a birçok kez giriş çıkış yaptığını kaydetti. 
     1981 Ankara doğumlu Çelik, Sivas nüfusuna kayıtlı. 
     Çelik'in adli tıpta tutulan cesedinin birkaç gün içinde Türkiye'ye gönderileceği öğrenildi. 
     
</TEXT>
</DOC>
