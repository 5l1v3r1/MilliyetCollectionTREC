<DOC>
<DOCNO> 287251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas02.html </URL>
<DATE> 2004/11/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sağlıklı beslenmek için 12 adım 
</HEADLINE>
<TEXT>

     İbrahim OKUMAMIŞ ANTALYA, DHA 

DÜNYA Sağlık Örgütü WHO , sağlıklı beslenmek için yapılması gereken 12 adım belirledi. Sağlıklı beslenmenin birinci adımını besleyici bir diyet olarak belirleyen WHO, hayvansal kaynaklı besinler yerine, bitkisel kaynaklı besinlerin tercih edilmesini önerdi. 
     Sağlıklı beslenmek için günde birkaç kez, ekmek, makarna, pirinç, patates gibi tahıl grubundaki besinlerin tüketilmesi gerekiyor. Yine günde birkaç kez, çeşitli taze sebze ve meyvelerden tüketilmesi tavsiye ediliyor. Sağlıklı olabilmek için vücut ağırlığının beden kitle indeksi , tercihen her gün yapılan orta düzeyde fiziksel aktiviteyle birlikte önerilen sınırlar içinde tutulması gerektiği ifade edildi. Beden kitle indeksi, kişinin vücut ağırlığının, boy uzunluğunun karesine bölünerek elde edilen bir değer olarak açıklandı. WHO, bu işlemin ardından çıkan 18.5- 24.9 arasındaki değerleri "normal vücut ağırlığı'' olarak değerlendirdi. 
     Sağlıklı beslenmenin beşinci adımı olarak diyetle yağ alımının kontrol edilmesini öneren WHO'ya göre, diyette yağdan gelen enerjinin oranının yüzde 30'u geçmemesi ve tereyağı, kuyruk yağı gibi doymuş yağlar yerine ayçiçek, mısırözü, soya, fındık, zeytinyağı gibi doymamış yağların tercih edilmesi öneriliyor. 
     WHO'ya göre, sağlıklı beslenmenin diğer adımları şöyle 
     "Yağlı kırmızı etler ve kırmızı et ürünleri yerine mercimek, kuru fasulye, nohut gibi kurubaklagiller ile balık, tavuk ve yağsız etleri tercih edin. Süt ve süt ürünlerini kullanın. Ancak bunların az yağlı ve az tuzlu olmasına dikkat edin. Seçilen besinler düşük şekerli olmalı, basit karbonhidratlar ya da çay şekeri gibi basit şekerler yerine, tahıllar, baklagiller gibi kompleks karbonhidratlar yiyin, şekerli içeceklerin ve tatlıların tüketim sıklığını sınırlandırın. Tuz tüketimini azaltın. Günlük toplam tuz tüketimi, yemeklerle, ekmekle ve içeceklerle alınan tüm tuz miktarı, bir tatlı kaşığını yani 6 gramı geçmesin. Kullandığınız tuzun iyotlu olmasına özen gösterin.'' WHO günde iki kereden fazla alkol alınmamasını vurgulayarak şunları tavsiye etti "Eğer alkol tüketiyorsanız, günde 2 kereden fazla almayın. Her alınan içki miktarındaki alkol değerinin 10 gramı geçmemesine dikkat edin. Yemekleri güvenli ve hijyenik şekilde hazırlayın. Haşlama, fırında pişirme veya ızgara gibi pişirme yöntemleri kullanarak yemeğe eklenecek yağın azaltılmasını sağlayın. Bebeklere, doğumdan itibaren 6 ay yalnızca anne sütü verilmeli. 6'ncı aydan sonra güvenli ve yeterli miktardaki ek besinlere başlayın. Bir yaşına kadar emzirmeye devam edin.'' 
     
</TEXT>
</DOC>
