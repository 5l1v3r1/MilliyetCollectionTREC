<DOC>
<DOCNO> 292952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/spor/axspo02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
12. adam aranıyor 
</HEADLINE>
<TEXT>


Fenerbahçe, taraftar sayısının azalmasıyla paniğe kapıldı. Seri numarası bulunmayan kombine kartların toplanmasıyla seyircisiz kalan Sarı-Lacivertliler, devre arasında promosyonlu kombine satışına başlayacak 

YUSUF KOBAL 


Maddi - manevi darbe 
FENERBAHÇE Yönetimi, Diyarbakırspor maçında paniğe kapıldı. Bu sezon 40 bin seyirci ortalamasıyla oynayan Sarı - Lacivertliler'de tribünlerin boş kalması, hem maddi, hem de manevi açıdan rahatsızlık yarattı. Buna çareler arayan yönetimin, kale arkası için promosyonlu kombine kart satışına başlayacağı, bu şekilde taraftarı özendireceği vurgulandı. Diyarbakır maçında numarasız kombinelerin toplanması da, Fenerbahçe'ye seyirci açısından da ayrı bir darbe oldu. 

'Bu bir problem' 
TARAFTARA sitem eden 2. Başkan Nihat Özdemir, "Biz bu stadı boş kalsın diye yapmadık" dedi. Futbolun seyirciyle zevkli hale geldiğini vurgulayan Özdemir şöyle devam etti "Son dönemde yaşanan olaylar seyirci sayısını da olumsuz etkiledi. Ama boş tribünlere oynanan futbolun ne futbolcular yönünden, ne de bizler açısından büyük bir önemi var. Bu bir problemdir, ciddi sıkıntılar yaratır. Seyircisiz futbolun hiçbir anlamı yok" diye konuştu. 

'Herkes çalışmalı' 
NİHAT Özdemir, sporda şiddeti önleme yasasının uygulanmasının, tüm birimlerin katılımıyla amacına ulaşacağına da dikkat çekti. Fenerbahçe 2. Başkanı, "Herkes üzerine düşen görevi tam olarak yaparsa, statlardaki olayların son bulacağına inanıyorum" dedi. Özdemir, kulüp olarak Fenerbahçe Şükrü Saracoğlu Stadı'nda yaptıkları düzenlemelerle iki aydan bu yana UEFA kriterlerini uygulamaya başladıklarını hatırlattı. 

Alex Konya maçı için izin istedi 

DÜNYA çocuklarına yardım amacıyla 14 Aralık'taki maça davet edilen Alex, Noel tatiline bir hafta erken başlamak için Daum'a başvurdu. Bernabeu Stadı'nda yapılacak "İyiniyet elçileri" organizasyonuna katılacak olan Fenerbahçeli futbolcu, Konyaspor karşılaşması için Türkiye'ye dönmeyip, İspanya'dan Brezilya'ya geçmek istediğini belirtti. Alman hoca, daha sonra yanıt vereceğini söyledi. 

Aurelio'nun tercihi Fenerbahçe 

MARSİLYA, Chelsea, Inter, Mallorca gibi Avrupa'nın ünlü kulüplerinden teklif alan Marco Aurelio, ilk tercihinin Fenerbahçe olacağını açıkladı. İstanbul ve Türkiye'yi çok sevdiğini tekrar eden Sarı - Lacivertli futbolcu, "Yıllardır bu ülkede yaşıyorum. Kızım burada dünyaya geldi. Beş vatandaşım burada bulunuyor. Üstelik Alex de bu takımı tercih etti" diyerek, kalmaya gönüllü olduğunu gösterdi. 

Pierre seferberliği 

GALATASARAY derbisinde Pierre van Hooijdonk'u 18 kişilik kadroya almak isteyen Daum, Hollandalı için yoğun bir tedavi programı hazırlattı. Sağlık ekibiyle görüşerek düşüncesini anlatan Alman hoca, doktorlardan son durumu hakkında rapor aldı. Milli takımdan sakat dönen Hooijdonk ise, bundan önce yaptığı açıklamada, tam olarak iyileşmeden sahaya çıkmayacağını belirtmiş, Galatasaray karşısında oynamasının zor olduğunu açıklamıştı. 


</TEXT>
</DOC>
