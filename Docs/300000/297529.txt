<DOC>
<DOCNO> 297529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun59.html </URL>
<DATE> 2004/12/14/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Yeni virüs yolda... Noel elektronik postalarıyla gönderiliyor 
</HEADLINE>
<TEXT>

     Finlandiyalı internet güvenliği uzmanları, Noel ve yılbaşı için gönderilen elektronik postaların yeni bir virüs içerdiği uyarısında bulundu. 
     Fin F-Secure şirketi virüs araştırma yetkililerinden Mikko Hyppoenen, yaptığı açıklamada, virüs içeren elektronik postaların 15 Avrupa ülkesinin dilinde gönderildiğini belirtti. 
     ''Zafi.D'' adlı virüsün, bulaştığı bilgisayardaki elektronik posta adreslerine virüslü posta göndererek yayıldığı kaydedildi. 
     Virüsün, gönderildiği kişinin ülkesini, elektronik posta adresinden tespit edebildiği belirtiliyor. Şayet, elektronik posta adresi ''.fr'' ile bitiyorsa, virüs o kişiye Fransızca bir mesajla gönderiliyor. 
     Finlandiyalı uzmanlara göre, bulaştığı bilgisayara dışarıdan müdahale edilmesini de sağlayan virüs sayesinde, virüslü bilgisayarlara elektronik postayla ''spam'' gönderilebiliyor. 
     
</TEXT>
</DOC>
