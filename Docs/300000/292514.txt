<DOC>
<DOCNO> 292514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/gun02.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker'e 62 yıl 
</HEADLINE>
<TEXT>


Kelebek operasyonunda yakalanan Sedat Peker dahil 71 sanığa 62 yıla kadar hapis istemiyle dava açıldı. Sanıkların arasında bir emniyet amiri, bir de başkomiser var 

MUSA KESLER İstanbul 

İstanbul Cumhuriyet Başsavcılığı, Kelebek operasyonu kapsamında gözaltına alınan ve Sedat Peker'in de aralarında bulunduğu 18'i tutuklu 71 sanık hakkında yürüttüğü soruşturmayı tamamladı. Sanıklar için 21.5 - 62 yıl arasında ağır hapis cezaları talep edildi. 

5 suçlama 
İstanbul Cumhuriyet savcıları Selim Berna Altay ve Süleyman Ersüs'ün iddianamesinde, Peker'e "organize suç örgütü kurmak ve yönetmek", "adam kaldırmak suretiyle gasp", "sahte evrak düzenlemek", "adiyen gaspa teşebbüs", "iki kez tehdit" suçlarından 62 yıla kadar ağır hapis cezası istendi. 

Gıyabi tutuklama 
Haklarında dava açılanlar arasında Atilla Peker, Feridun Öncel, Bayram Küçük, Şişli Adliyesi'nde görevli k tip Şerife Örer, İstanbul Adliyesi'nde görevli Murat Kösnek, Ümraniye Emniyet Müdürlüğü'nde görevli Emniyet Amiri Murat Yalgın ve Maltepe Emniyet Müdürlüğü'nde görevli başkomiser Seyit Yalçıngil de yer aldı. Ayrıca daha önce serbest bırakılan Bayram Küçük, Mecnun Odyakmaz ve Zafer Mustafa Çolak'ın da aralarında bulunduğu 7 kişi hakkında gıyabi tutuklama kararı çıkarılması talep edildi. 

Takipsizlik kararı 
İstanbul Hayvanat Bahçesi ihalesi ve Sivas'taki altyapı ihalesine fesat karıştırmak, Fenerbahçe Yönetim Kurulu Üyesi Mehmet Karasu'dan 500 bin dolar alındığı iddiaları hakkında ise takipsizlik kararı verildi. Futboldaki şike iddialarıyla ilgili soruşturma dosyadan ayrıldı. 


</TEXT>
</DOC>
