<DOC>
<DOCNO> 287286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/guncel/agun.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
O kadar ucuz ki hormonlu olamaz 
</HEADLINE>
<TEXT>


Halk arasında "hormonlu tavuk" söylentileri kulaktan kulağa dolaşırken, sektör, "Tavuğun toptan satış fiyatı, hormon kullanma maliyetini kurtarmaz" diyor. Analizler, tavukta hormon değil, antibiyotik olduğunu gösteriyor 

Tavuk Kazanı - 1 Bülent Yardımcı 

Tavuk eti konusunda çeşitli endişe ve korkular uzun zamandır kulaktan kulağa konuşuluyor, internet sitelerinde kıyametler kopuyordu. Erman Toroğlu, içten içe kaynayan kazanın kapağını açınca ortalık karıştı. Hormonlu ve antibiyotikli tavuk gündemin üst sıralarına oturdu. 
Çoğu insanın başlangıçta internet dedikodusu diye önemsemediği sorun şimdi ciddi ciddi tartışılmaya başlandı. Boyalı zeytinler, soyalı dönerler derken bir de 'hormonlu tavuk' iddiası ortaya çıkınca tüketici ürktü. Tavuk eti satışları düşmeye, fiyatlar gerilemeye başladı. 

Niye çabuk büyüyor 
Tarım ve Köyişleri Bakanlığı bu konuda suskun kalırken, sektördeki dernekler de yazılı açıklamalar yapmakla yetiniyor. 
Bilimsel Tavukçuluk Derneği, Türkiye Yem Sanayicileri Derneği ile Beyaz Et Sanayicileri ve Damızlıkçılar Derneği Besd Bir , yaptıkları ortak açıklamada "Tavuk üretiminde hormon kullanılmıyor" dediler. 
Açıklamada, "40 - 50 günde kesilebilecek büyüklüğe erişen tavuklardaki bu gelişme, hormon kullanılarak değil, üstün verim gücüne ve hızlı büyüme özelliğine sahip melezler kullanılarak sağlanmaktadır." denildi. 
Gıda Dernekleri Federasyonu GDF ise, şöyle diyor "Kesilmiş, temizlenmiş tavuğun toptan satış fiyatı, 2 milyon liranın altında. Bu kadar ucuza satılan tavuk, hormon kullanma maliyetini kurtarmaz. Astarı yüzünden pahalı olur. Bu nedenle hormon açısından duyulan endişeler gereksiz." 

Kimse kanıt göstermiyor 
Hormonlu ve antibiyotikli tavuk satıldığı yolunda kimse kanıt sunamıyor. Özellikle internet sitelerinde bu konuda yoğun yayın yapılıyor. Sağlıklı beslenme grupları ile çevreci gruplar sürekli olarak hormonlu ve antibiyotikli tavuk konusunda uyarılar yapıyorlar. Ama kimse bir tahlil raporu veya benzeri bir kanıt gösteremiyor. Hormonlu ve antibiyotikli tavuk konusunu gündeme getirenler, başlarında Erman Toroğlu'yla etkin faaliyet gösterirken, tavukçuluk sektörü kendini savunmakta zayıf kalıyor. 
Ortak açıklama yapan üç dernek antibiyotik konusunda ise şunları söylüyor "Hormon kullanımı AB ile birlikte Türkiye'de de yıllar önce yasaklanmıştır. Tarım ve Köyişleri Bakanlığı kesimhanelerden alınan et numunelerinin analizini yaparak hormon, ağır metaller ve antibiyotik kalıntılarını araştırmaktadır. Analizlerde hormon kalıntısına rastlanmamıştır." Tavukları hastalıktan korumak için kullanılan antibiyotikle ilgili kurallara dikkat edilmezse, kişilerin bağışıklık sistemi olumsuz etkilenebiliyor. 

Antibiyotiğin zararı 
Antibiyotik, kişinin bünyesine uygunluğu testle saptanan bir ilaç. Oysa tavuktaki antibiyotikle, herkese aynı antibiyotik verilmiş oluyor. Bu da bünyede bağışıklık yaratıyor. Yani hastalandığınız zaman antibiyotik sizde beklenen etkiyi göstermeyebilir. Bir de tavuk eti ile alınan antibiyotik alerjik bünyeleri olumsuz etkileyebilir. Şu günlerde herkes hormonlu ve antibiyotikli tavuk konusunda endişelerini dile getiriyor, ama satış noktalarındaki kötü koşullar nedeniyle bozulan tavukların yarattığı tehlikeler üzerinde kimse durmuyor. 

Köy yumurtası satan herkese kanmayın 

Köy ve kasaba pazarlarında alışveriş, tatil yörelerinde revaçtadır. Köylü teyzelerin, amcaların zerzevat, salça, yumurta, tarhana, vb. şeyler sattığı köy - kasaba pazarlarını gezerek alışveriş yapmak tatilin bir parçasıdır. Hemen her tatilci gittiği yörenin köy pazarından yumurta da alır. Çünkü halkımızın bilinç altında, 'Köy yumurtası tazedir ve de sarısı koyu olur' diye bir düşünce vardır. Bu nedenle köy - kasaba pazarlarının tümünde, yaz aylarında, sandık - sepet içinde samanların arasında taze köy yumurtası da satılır. Köy yumurtasına meraklı tatilci kentliler, güneşin altında beklemekten hoşafı çıkmış bu köy yumurtalarını alarak evlerine götürürler. Köy pazarlarında satılan bu köy yumurtaları halis çiftlik yumurtasıdır. Çünkü köylerde artık tavuk besleyerek kendi yumurtasını yiyen köylü kalmamıştır. Köylü dayı, yediği yumurtayı bakkaldan alır, yazın da toptancıdan aldığı yumurtayı, köy yumurtası diye satar. Tatilciler, köy yumurtası diye aldıkları çiftlik yumurtası ile nostalji yaparlar... 

Tarım Bakanı Rahatlıkla yiyebilirsiniz 

ANKARA Milliyet 
Bakanlar Kurulu'nun dünkü gündeminde tavuk ve tavuk ürünlerinde hormon ve antibiyotik olduğu iddiaları vardı. Adalet Bakanı ve Hükümet Sözcüsü Cemil Çiçek, tavuk ürünleriyle ilgili iddialara, "Ben tavuk eti yiyorum" karşılığını verdi. 
Başbakan Recep Tayyip Erdoğan başkanlığında toplanan Bakanlar Kurulu'nda Tarım ve Köyişleri Bakanı Sami Güçlü, tarım politikalarına ilişkin bilgi verdi. AB'ye uyum çerçevesinde, kırmızı et sektörüne yapılacak 200 trilyonluk yatırımı içeren projeyi anlatan Güçlü, tavukla ilgili spekülasyonları da kabine üyelerine değerlendirdi. Güçlü'nün "beyaz et sektöründe AB kriterlerinin yakalandığını, gönül rahatlığıyla tavuk eti yenebileceğini" söylediği ifade edildi. 

YARIN 
Kümeslere AB standardı geliyor Tavuklar 7 yılda özgürlüğüne kavuşacak. 
Artı 4 derecenin altındaki soğuklukta saklanmayan tavukta bozulma başlıyor. En büyük tehlike bu 'morarmış tavuklar'da. 


</TEXT>
</DOC>
