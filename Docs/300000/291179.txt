<DOC>
<DOCNO> 291179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo43.html </URL>
<DATE> 2004/11/22/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Futbol Federasyonu Toplantısı... Stadlarda emniyet önlemleri artırılacak 
</HEADLINE>
<TEXT>

     Beşiktaş-Çaykur Rizespor maçı sırasında tribünde dün meydana gelen cinayet olayı sonrası, İstanbul Valisi Muammer Güler ile Birinci Süper Futbol Ligi Kulüpler Birliği temsilcileri, bugün İstanbul'da biraraya geldi. 
     Futbol Federasyonu'nun Levent'teki binasında gerçekleştirilen toplantı sonrası İstanbul Valisi Muammer Güler, Futbol Federasyonu Başkanı Levent Bıçakcı ve Kulüpler Birliği Başkanı İlhan Cavcav birlikte açıklama yaptı. 
     Toplantıya İstanbul Valisi ve İl Spor Güvenlik Kurulu Başkanı sıfatıyla katılarak, teklif ve tavsiyelerde bulunduğunu kaydeden Vali Güler, ''Bu kötü olayla ilgili toplanmakla beraber, futbolda yaşanan tüm sıkıntıları enine boyuna tartıştık'' dedi. 
     Mevcut tribün karmaşasının önlenmesi için prensip kararları aldıklarını kaydeden Muammer Güler, ''Bizim önerimiz, tribünlere kapasitenin üzerinde seyirci alınmasının ve bedava biletlerle girişlerin önlenmesi. Ayrıca güvenlik kameralarının da çok sağlıklı işletilmesini gündeme getirdik. Bu konuda özel önlemler alınacak. Önemli olan 5149 sayılı Spor Müsabakalarında Şiddet ve Düzensizliğin Önlenmesine Dair Kanun'un uygulanmasında hem federasyonun, hem de kulüpler birliğinin ortak bir tavır sergilemesi, kararlı bir duruşun ortaya çıkması'' diye konuştu. 
     
     BIÇAKCI ''BEDAVA BİLET YOK'' 
     Futbol Federasyonu Başkanı Levent Bıçakcı da aldıkları prensip kararlarını yönetim kurulu toplantısında onayladıktan sonra açıklayacaklarını belirtip, ayrıntıya girmezken, kararlara uymayacak kulüpleri ağır şekilde cezalandıracaklarını söyledi. 
     Kulüp başkanlarıyla yaptıkları toplantıda temel konunun, bedava bilet dağıtımı, bilet ve deplasman maçlarına taraftar götürme organizasyonları yapılması olduğunu ifade eden Bıçakcı, ''Kulüpler artık bunlara kesinlikle karışamayacak. Aksi halde Futbol Federasyonu'nun çok ağır yaptırımlarıyla karşılaşacaklar. Başkanlar razı oldu. Valilikten de bu konuda destek alacağız'' dedi. 
     
     CAVCAV ''ALINACAK KARARLARIN ARKASINDAYIZ'' 
     Birinci Süper Futbol Ligi Kulüpler Birliği Vakfı ve Gençlerbirliği Kulübü Başkanı İlhan Cavcav da Futbol Federasyonu'nun alacağı her türlü kararın arkasında olduklarını söyledi. 
     Dünkü maçtaki olayın kesinlikle Beşiktaş Kulübü'ne mal edilmemesi gerektiğini vurgulayan Cavcav, şöyle konuştu 
     ''Son derece üzücü bir olay. Futbolumuzda bu tür olaylar zaten vardı. Antalyaspor, Altay, Elazığspor maçlarında vahim olaylar izledik. Bu hadiselerin her geçen gün tırmanışa geçmesi, geleceğimiz açısından büyük önem arz ediyor. Belki bugünkü toplantıya birçok kulübümüzün yetkilisi hava koşulları nedeniyle katılamadı. Ama ben hepsiyle konuştum. Birlik başkanı olmam sıfatıyla tüm kulüpler adına söz söylemeye yetkiliyim. Futbol Federasyonu'nun alacağı her türlü kararın arkasındayız. En yakın zamanda, birlik ve beraberlik içinde Türk futbolunu temize çıkartmak hepimizin görevi.'' 
     
</TEXT>
</DOC>
