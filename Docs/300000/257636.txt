<DOC>
<DOCNO> 257636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy10.html </URL>
<DATE> 2004/07/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Baykal'dan makinistlerin gözaltına alınmasına tepki .. 
</HEADLINE>
<TEXT>

     CHP Genel Başkanı Deniz Baykal, Sakarya'daki tren kazasıyla ilgili gözaltına alınan tren görevlileriyle görüşmek üzere Pamukova İlçe Jandarma Komutanlığı'na gitti, ancak görüşemedi. 
     Deniz Baykal, Pamukova İlçe Jandarma Komutanlığı'ndan çıkışta, ''Kazayı yapanların burada olduğu söylendi, onlarla görüşmek istedik, fakat görüşme imkanı bulamadık'' dedi. 
     ''Görüşmenin sakıncalı olabileceğini düşünmüş olabilirler'' diyen Baykal, ''Ama biz, Van Emniyet Müdürlüğü'nü basıp, eroin kaçakçılığından tutuklanmış olan oğlunu almaya çalışan eski milletvekili değiliz. Burada herkesi derinden yaralayan kazayla ilgili olarak doğru bilgileri araştırmak istiyoruz. Bu konunun acilen aydınlatılması gerekiyor'' diye konuştu. 
     Hızlı tren konusunda belirlenmiş standartların ne olduğunun bilinmesi gerektiğini ifade eden Baykal, şunları söyledi 
     ''Dünyada hızlı tren kazaları genelde çarpışma, hemzemin geçitte problem olup araca çarpma veya trene sabotaj şeklinde olur. Tren yolculuğu dünyanın en güvenli yolculuğudur. Burada kısa süre önce sefere başlayan trenin kusuru var mı bunun araştırılması gerekiyor. Hızlı tren uygulaması eski hatlardan yapılıyor, vagonlar eski, tren eski, bunun hızlandırılmasını sağlayan asgari müdahaleler var. Ondan sonra hızlı tren diyorsunuz, İstanbul'dan Ankara'ya 5 saatte gidersiniz diyorsunuz, önemli olan 5 saatte gidilmesi değil, güvenli yolculuktur. 
     Dünyanın her tarafında teknolojik altyapılarla donanmış hızlı trenler var, fakat burada hiçbirisi yok. Bunların ortaya çıkması lazım. 36 vatandaşın canıyla bu kadar kolay oynanmasına hiçbir hukuk müsaade etmez. Buna kaza demek de doğru değil. Masa başında kararlaştırıp başlattıkları için bu kaza olmuşsa, bunun sorumluları her yönden ele alınmalı ve hesabını vermeli. Bu kararı alanlar ortada dolaşırken, makinistlerin gözaltına alınması, bu insanlara suçlu muamelesi yapılması üzerinde durulmalı. Büyük sorumlular ortadan kaybolur, iş uygulamacıya kalır. İşin, onun bunun sırtına yıkılmasına, örtbas edilmesine müsaade etmeyeceğiz, 36 insanımızın haklarını savunacağız.'' 
     
</TEXT>
</DOC>
