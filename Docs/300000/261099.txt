<DOC>
<DOCNO> 261099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko15.html </URL>
<DATE> 2004/08/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Müzik sektöründe dev birleşme... 
</HEADLINE>
<TEXT>

     Müzik sektöründe geçen yıl Kasım ayında Sony ile BMG arasında başlayan birleşme görüşmelerinde, yasal işlemler tamamlandı. Birleşmeyle Universal'in ardından dünyanın 2'nci büyük müzik şirketi oluşturulmuş oldu. 
     Sony BMG Music Entertainment adını alan yeni şirketin merkezi New York'ta olacak. Britney Spears, OutKast, Aerosmith ve Travis Tritt gibi tanınmış şarkıcıları bünyesinde barındıracak şirketin, Elvis Presley, Miles Davis, Johnny Cash ve Stevie Ray Vaughan gibi eski sanatçıların eserlerini de yayınlama hakkı bulunuyor. 
     Kurulan yeni şirkette Sony ve BMG, yüzde 50'şer hisseyi kontrol edecek. Fakat birleşmeye ana şirketlerin kaset çıkarma, üretim ve fiziki dağıtım işleri dahil edilmeyecek. Sony'nin Japonya müzik piyasasında faaliyet gösteren SMEJ şirketi de birleşmeden muaf tutulacak. Yeni şirketin CEO'su, Sony Music şirketinin eski başkanı Andrew Lack olacak. 
     Birleşmenin ardından yeni şirketin çalışan sayısını 2 bin kadar azaltarak 350 milyon dolarlık tasarruf sağlaması bekleniyor. ABD Federal Ticaret Komisyonu, geçen hafta birleşmeyi onaylamıştı. 
     
</TEXT>
</DOC>
