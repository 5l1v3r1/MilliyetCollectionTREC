<DOC>
<DOCNO> 267805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko01.html </URL>
<DATE> 2004/08/31/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada hedef 20 bin 
</HEADLINE>
<TEXT>

     Geçtiğimiz hafta petrol fiyatlarındaki gerileme ve alternatif piyasalardaki olumlu seyre paralel olarak 19 bin 750 direncinin üzerine çıkan borsanın bu hafta da işlem hacminin desteklemesi durumunda 20 binli rakamları denemesi bekleniyor. 
     Borsayı uzun süredir meşgul eden petrol fiyatları ve cari açık tartışmalarının hafiflemesiyle yukarı yönlü bir atağa başlayan borsanın orta vadeli AB ve IMF beklentilerini de satın almaya başladığını ifade eden uzmanlar, kısa vadeli olarak da cuma günü açıklanacak enflasyon rakamlarının önemli olduğunu düşünüyorlar. 
     Endeksin ilk olarak 19 bin 750 üzerinde tutunma çabası içerisine gireceğini belirten uzmanlara göre, eğer bu başarılabilirse 20 binli rakamlara ulaşmak kolay olacak. 
     19 bin 750'de tutunamaması durumunda ise endeksin ilk desteğinin 19 bin 600'de olduğu belirtiliyor. 
     
     Hedef 20 bin 500 
     Gedik Yatırım'ın güne ilişkin teknik analizi şöyle 
     "Endeksin teknik görünümüne bakıldığında cuma günkü kapanışla piyasanın çıkış trendini kuvvetlendirdiğini söylenebilir. 
     19 bin 950 seviyesinde bulunan ara direncin geçilmesiyle 20 bin 500 yatay direncine kadar kısa vadeli hareketin süreceğini tahmin ediyoruz. İlk destek seviyesi 19 bin 600'de olup 19200 civarına gerileme riski oluşmaması için bu destek üzerinde bir seyir izlenmesi gerekiyor. Teknik göstergeler genel olarak alım konumunda bulunuyor. 
     
     Önce 20 bin 
     Yapı Kredi Yatırım'ın haftalık teknik analizi şöyle 
     Endeksin yaşanacak olan kar satışlarını 19 bin 500 desteği üzerinde tamamlamasıyla birlikte, alım eğiliminin etkisini sürdürebileceğini düşünüyoruz. Bu durumda 20 bin seviyesinde bulunan yatay direnç noktasını kırma denemeleri yaşanabilir. 
     20 bin seviyesinin hafta içerisinde yaşanacak olan yön konusunda önemli bir seviyeyi oluşturacağı İMKB'de, bu noktanın yukarı kırılması piyasada oluşan alım eğiliminin 
     genele yayılmasına neden olacaktır. 
     Endeksin 20 bin direnç noktasını yukarı kırmasıyla birlikte, 20 bin 650 seviyesi hedef olmak üzere mevcut pozisyonlar arttırılabilir. 
     
</TEXT>
</DOC>
