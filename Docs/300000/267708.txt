<DOC>
<DOCNO> 267708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/magazin/amag.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanki olimpiyatlara hazırlanıyorum' 
</HEADLINE>
<TEXT>


Nükhet Duru'nun beş yıldır uğraştığı Yunanca albüm yakında çıkıyor. Duru, bu albüm için olimpiyata hazırlanır gibi çalışmış 

Bayram Kaygusuz 

Beş yıldır Yunanca albüm çıkarmak için çalışan Nükhet Duru, aralıkta hedefini gerçekleştirmeye hazırlanıyor. Albümünde Yunanlı sanatçı Notis Sfakyanakis ile de düet yapacak olan Duru, olimpiyata hazırlanır gibi kendisine baktığını söyledi. 

Uzun süredir hayalini kurduğunuz albüm projesini hayata geçirmek için gün sayıyorsunuz, neler hissediyorsunuz 
- Çok heyecanlıyım. Bu albüm kariyerim için çok önemli. Amacım yurtdışına açılmak değil, ülkemi temsil etmek. Bu nedenle olimpiyatlara hazırlanıyormuş gibi kendime bakıyorum. Ayrıca kış aylarında Yunanistan'da sahne çalışması da yapacağım. Orada kaliteli müziği çok çabuk fark ediyorlar. Türkiye'de her şey pazara ve satışa yönelik olduğu için insan arzuladığı şarkıları rahatlıkla seçip söyleyemiyor. 

Bu albümde kimlerin besteleri yer alacak 
- Albümde Şehrazat'tan ve Türk Sanat Müziği'nden birkaç eser olacak ama çoğunluk Yunan beste ve söz yazarlarının eserleri. Notis Sfakyanakis ile Yorgo Mukidis ve Vasihis'in bestelediği şarkıya düet yapacağız. Dil dersleri aldım ve sürekli Yunanistan'a gidip geldim. Altı ayda Yunanca konuşmaya başladım. Albüme Türkiye'deki yorumcu kimliğimi aktarabilmek için bu kadar yıl bekledim. Ticari başarı peşinde değilim. Kendimi milletime ispatlamış bir insanım. Bu albüm sadece Yunanistan ile sınırlı değil. Ayrıca Meksika'da da beni iyi tanıyorlar. Bana orada Türklerin Fado'cusu diyorlar. Bu Portekiz'de yapılan bir müzik tarzı. 

Zaman zaman iddialı dekolteleriniz ve mini etekleriniz nedeniyle eleştiriliyorsunuz... 
- Mini eteği teşhir için değil, performansımı artırmak için giyiyorum. Kullanım rahatlığı nedeniyle mini eteği tercih ediyorum. Çünkü tuvaletler hareketlerime mani oluyor. Üç saat boyunca hem dans edip hem şarkı söylemek performans ister. Bir maraton koşucusu gibi sahnede koşuyoruz. Bizim hep birinci gelmemiz gerekiyor. 

Son olarak Hıncal Uluç, "Sezen Aksu, dünyanın en anlamlı yüzünü mahvetti" diyerek bir yazı yazdı ve ikili arasında yaşanan polemik günlerce gündemde kaldı. Siz bu konu hakkında ne düşünüyorsunuz 
- Sezen Aksu'ya destek çıkıyorum. Sezen kendi yüzüne istediğini yapar, bu kimseyi ilgilendirmez. İkisi de dostum ve arkadaşım. Böyle bir tartışmaya girmeleri beni üzdü. Sezen burada haklı, hayranlarının karşısına belki o şekilde çıkmak istemiyor. Bunu hoş karşılamak gerekiyor. Herkes istediği şeyi vücuduna yaptırır. İsterse çıngırak takıp öyle çıkar. 


</TEXT>
</DOC>
