<DOC>
<DOCNO> 281625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur15.html </URL>
<DATE> 2004/10/19/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İspanya, batan zehir gemisinindeki atığı geri alacak 
</HEADLINE>
<TEXT>

     Zafer ATAMER CENEVRE, DHA 

CENEVRE'de Türk ve İspanyol heyetlerinin dün yaptıkları toplantıda, İskenderun'da geçen ay batan Ulla gemisindeki atığın en kısa zamanda çıkarılmasına karar verildi. İspanya hükümeti, Ulla gemisindeki atığını geri almayı kabul ettiğini bildirdi. 
     Cenevre'de yapılan toplantıya Türkiye'den, Dışişleri Bakanlığı Genel Müdür Yardımcısı Hakkı Akıl ile ikinci katip Zeynep Savaş, Çevre Bakanlığı'ndan Genel Müdür Yardımcısı Dr. Aydın Yıldırım ve Daire Başkanı Mahir Erdem ile Cenevre Birleşmiş Milletler BM Daimi Temsilciliği'nden Müşavir Hakan Kıvanç ile Özden Sav katıldı. İspanya'dan ise İspanya Çevre Bakanlığı Genel Müdür Yardımcısı Martinez Sanchez başkanlığında 5 kişilik bir heyetle katılırken, ev sahibi olarak da Basel'den Japon Yamamato katıldı. 
     Ankara'daki görüşmelerden sonra, dün Cenevre BM Çevre Departmanı'nda, Basel Sekreteryası'nın ev sahipliğinde yapılan toplantıda, taraflar konunun aciliyeti nedeniyle bir an önce sonuçlandırılması ve olası bir çevre kirliliğinin önüne geçilmesi için görüşmelerde bulundular. Bu görüşmeler sonunda, İspanya tarafı yükü almaya hazır olduğunu, ancak geminin batma sorumluluğunu üzerine almadıklarını bildirdi. 
     Türk tarafı da geminin tehlikeli atık yük taşıyarak İskenderun Limanı'na getirilmesi ve geminin batması ile sonuçlanan süreçte kendisinin bir sorumlulugu bulunmadığını belirterek, tüm hukuki ve tazminat haklarını saklı tutmak kaydıyla, yükün bir an önce denizden çıkarılarak İspanya'ya götürülmesi için, Lafarge-Asland ile birlikte çalışmaya hazır olduğunu bildirdi. Toplantı sonunda taraflar arasında varılan anlaşmada, her iki hükümet yetkililerinin Lafarge-Asland ile biraraya gelerek, bu sorunu acilen ve dostça bir çerçevede karşılıklı iş birliği anlayışıyla çözmeye karar verildi. 
     öte yandan Türk Heyeti, özellikle yöreden balıkçılar ve turizm sektörünün şikayetlerinden oluşan yazılı dilekçe, faks, imza kampanyası, gazete haberleri, köşe yazarları, teknik rapor, analiz sonuçları ve deniz altı görüntülerinden oluşan kapsamlı bir teknik dosyayı Basel Sekreteryası'na ve İspanya heyetine ayrı ayrı iletirken, yöre halkının tepkileri ve uğradıkları zararlar ısrarla dile getirildi. 
     St. Vincent bandıralı İspanyol firmasına ait toksin yüklü M V Ulla gemisi, 4 yıldır beklemekte olduğu İskenderun Körfezi'nde geçtiğimiz 6 Eylül'de batmıştı. 
     
</TEXT>
</DOC>
