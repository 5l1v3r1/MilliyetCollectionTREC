<DOC>
<DOCNO> 288128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur14.html </URL>
<DATE> 2004/11/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Adres sormaya 'ayıp' diyen Japonlar için özel harita... 
</HEADLINE>
<TEXT>

     Konya Emniyet Müdürlüğü, polise adres sormanın ayıp olduğunu düşünen Japonlar için özel şehir haritası hazırladı. Bölgelerin suç istatistiği gözönüne alınarak ''Güvenli yol güzergahı'' da belirlenen haritada, ''Türkiye Japonya'yı çok seviyor cümlesi dikkat çekiyor. 
     İnanç turizmi açısından önemli bir merkez olan Konya, yerli ve yabancı çok sayıda turistin gözde mekanları arasında yer alıyor. 
     Her yıl yüzbinlerce turist, Mevlana Müzesi başta olmak üzere, Konya'nın tarihi ve doğal güzelliklerini görmek için Konya'ya geliyor. 
     Gelen turistler arasında Japonlar'ın önemli yer tuttuğu Konya'da, turistler genellikle tur operatörleri yardımıyla şehrin önemli merkezlerini gezme fırsatı buluyor. 
     Tur operatörleri dışında yalnız gelen turistler ise çevredeki vatandaşlardan veya turizm polisinden bilgi alarak, kent merkezinde hemen hemen adım başında tarihi eserin bulunduğu Konya'da gezintiye çıkıyor. 
     Konya Emniyet Müdürlüğü Turizm Şube Müdürlüğü de, özellikle Japonlar'ın Konya'ya geldiklerinde sıkıntı çekmemeleri için bir harita hazırlamaya karar verdi. 
     Turizm Şube Müdürü Komiser Erhan Özpınar, yaklaşık 6 aylık çalışma sonunda turistlere yönelik harita hazırladıklarını söyledi. 
     
     ADRES SORMAYAN JAPONLAR'A HARİTA 
     Koordinat sistemiyle hazırlanan haritanın, şehrin önemli noktalarını gösterdiğini anlatan Özpınar, şunları kaydetti 
     ''Bu haritada Konya'nın önemli merkezleri, müzeler, cadde ve sokaklar, müzelere giriş ücretleri gibi bilgiler bulunuyor. Bu haritanın, özellikle ülkelerinde adres sormanın ayıp olduğunu düşünen Japonlar'ın çok işine yarayacağını düşünüyoruz. Çünkü Japonlar bize adres sormaya çok çekiniyor. O yüzden ilk olarak haritayı Japonca hazırladık. Bu arada haritada bir de güvenli yol güzergahı belirledik. Bu güzergahı oluştururken bölgelerin suç istatistiğini gözönünde bulundurduk. Daha sonra güzergah üzerinde bulunan esnafla konuşarak, gerekli uyarıları yaptık.'' Özpınar, haritanın üst bölümüne, Türkiye ve Japonya bayrakları eklediklerini, bayraklar arasında ise bir kalp simgesinin bulunduğunu belirterek, ''Bu simge Türkiye Japonya'yı çok seviyor anlamına geliyor'' dedi. 
     
     BASIM İÇİN YTL BEKLENİYOR 
     Haritanın ilk olarak Japonca bastırılacağını ifade eden Özpınar, daha sonra toplam 8 dilde basımının gerçekleşeceğini söyledi. 
     Haritanın hazır olmasına rağmen, müze ziyaret ücretlerinin haritada Yeni Türk Lirası YTL cinsinden yazılması için basımının yeni yıldan sonra yapılacağını belirten Özpınar, ''Haritalar ücretsiz dağıtılacak. Aynı zamanda, Konya'ya ismini bile duymadığımız ülkelerden gelen turistler için de çalışmalarımız olacak. Gerekirse turistlerin yardımıyla tercüme yaparak bir harita hazırlayacağız'' dedi. 
     
</TEXT>
</DOC>
