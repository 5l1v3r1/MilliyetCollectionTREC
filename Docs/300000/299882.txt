<DOC>
<DOCNO> 299882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko46.html </URL>
<DATE> 2004/12/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Arıoğlu Gıdadaki KDV indiriminin halka yansıtılmasını sağlamalıyız 
</HEADLINE>
<TEXT>

     Gelirler Genel Müdür Vekili Osman Arıoğlu, kurumlar vergisinde yüzde 30'luk oranın, yatırım indirimi ile birlikte yüzde 18'e düştüğünü söyledi. 
     Bir televizyon programına katılan Arıoğlu, yeni vergi düzenlemelerinde istihdam artışının da hedeflendiğini, oran indirimi ile özel sektörün de daha fazla yatırım yapmasını sağlamaya çalıştıklarını kaydetti. 
     Arıoğlu, yüzde 30'a düşecek olan kurumlar vergisi oranının 3 puanlık indirime rağmen hala yüksek olduğu şeklindeki eleştirilere de, ''Yüzde 30'luk kurumlar vergisi oranı, Türkiye'nin her tarafında geçerli olan yatırım indirimi ile birlikte yüzde 18'e düşüyor. Ayrıca Sayın Başbakanımızın ifade ettiği gibi, bütçe imkanları ölçüsünde vergi indirimlerine devam edeceğiz'' karşılığını verdi. 
     
     DOLAYLI VERGİLER 

     Gelirler Genel Müdür Vekili, dolaylı vergilerin yüksek olmasıyla ilgili görüşlerini açıklarken de, bu vergilerin toplam vergi gelirleri içinde fazla paya sahip bulunmasının, vergi sisteminin tamamen adaletsiz olduğu sonucunu vermediğini belirtti. Arıoğlu, şöyle devam etti 
     ''Dünyada şöyle bir tartışma var. Dolaylı vergiler, örneğin özel tüketim vergilerinde, taşıtın lüksü arttıkça vergiyi de artırıyorsunuz. Bu şekilde, dolaylı vergiler illa adaleti bozucu, gayrı adil vergilerdir görüşü de yavaş yavaş terkediliyor. Dolaylı vergilerin tamamen adaletsiz vergiler olduğunu söylemek mümkün değil. Ama bu demek değil ki, dolaylı vergiler böyle devam edecek anlayışındayız.'' Vergi dairelerini teknolojinin son imkanlarını kullanarak yeniden düzenlediklerini de kaydeden Arıoğlu, önümüzdeki yıl vergi idaresinin Avrupa'nın pekçok ülkesinden daha teknolojik bir idare haline geleceğini ifade etti. 
     
     KDV İNDİRİMİ 

     Arıoğlu, ''katma değer vergisi oranlarında yapılan indirimin, vatandaşa yansıyıp yansımayacağı'' konusundaki tereddütlere de dikkati çekerek, ''sağlıkta sorun olmaz, devlet de taraflardan birisi. Eğitimde, Milli Eğitim Bakanlığı bunu takip edecektir. Gıdada ise bu indirimin halka yansıtılmasını hep beraber sağlamamız gerekiyor'' diye konuştu. 

     
</TEXT>
</DOC>
