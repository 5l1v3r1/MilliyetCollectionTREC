<DOC>
<DOCNO> 256075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/yasam/axyas02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Golf tutkusu susuz bırakacak 
</HEADLINE>
<TEXT>


Akdeniz'deki golf sahalarının tatlı su rezervlerini tükettiği iddia ediliyor. İddiaya göre, bir golf sahası 12 bin kişilik yerleşime eşit su 'yutuyor' 

NEVSAL ELEVLİ Londra 

Dünya Doğayı Koruma Derneği'ne WWF göre, Akdeniz havzasında açılan golf sahaları ve yüzme havuzları, tatlı su rezervlerini hızla tüketiyor. 
WWF'nin önceki gün açıkladığı raporda, Akdeniz sahillerinde bulunan 200 kadar golf sahasının her birinin, 12 bin kişilik bir yerleşim birimine eşit miktarda su harcadığı belirtildi. Doğaya önem veren turistlerden, golf sahalarını ve yüzme havuzlarını boykot etmeleri, duş alırken fazla su harcamamaları istendi. 
Fas ve İspanya'dan başlayarak Yunanistan, Türkiye, Kıbrıs ve Tunus'a kadar uzanan çorak sahil şeridinin her yıl 135 milyon turistin akınına uğradığını, bu rakamın 20 yıl içinde iki katına çıkmasının beklendiğini belirten WWF, "Küçük bir çabayla çok miktarda su kurtarılabilir" dedi. 
İspanya, İtalya ve Fransa'nın sahil şeridinde nadiren rastlanan boş alanların da doldurulduğu, Türkiye ve Tunus'un da hızla turistik tesis açtığı belirtilen raporda, çok büyük miktarda toprağın betona dönüştüğü, bunun da ekolojik zararının büyük olacağı uyarısında bulunuldu. WWF uzmanları, Akdeniz'deki turizm atağının, en kısa zamanda doğayı koruma şartları göz önünde tutularak kontrol altına alınması gerektiğini söyledi. 




</TEXT>
</DOC>
