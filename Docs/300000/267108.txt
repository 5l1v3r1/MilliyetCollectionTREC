<DOC>
<DOCNO> 267108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun04.html </URL>
<DATE> 2004/08/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
El Cezire İki Türk'ün cesedinin bulunduğunu duyurdu 
</HEADLINE>
<TEXT>

     El Cezire televizyonu, Irak'ın Baci kenti yakınlarında vurularak öldürülmüş iki Türk'ün cesedinin bulunduğunu duyurdu. Irak’ta kaçırılan veya kayıp Türk sayısı ise beşin üzerinde. 
     Arapça yayın yapan televizyon, haberle ilgili ayrıntılı bilgi vermedi. 
     Irak'ta geçtiğimiz günlerde iki Türk teknisyen direnişciler tarafından rehin alınmıştı. 
     
     Bağdat büyükelçiliği araştırmalarını sürdürüyor 
     Türkiye'nin Bağdat Büyükelçiliği yetkilileri, El cezire televizyonunun, Irak'ın kuzeyinde iki Türk rehinenin ölü bulunduğu yolundaki haberinin araştırıldığını açıkladı. 
     Büyükelçilik yetkilileri, yaptığı açıklamada, El Cezire'nin haberi dışında ellerinde bilgi olmadığını ve konuyu araştırdıklarını belirtti. 
     Ankara'daki diplomatik kaynaklardan edinilen bilgiye göre, Dışişleri Bakanlığı'na da öldürülen kişilerin isimleriyle ilgili henüz bir bilgi ulaşmadı. 
     
     Irak'ta kaçırılan Türk sayısı beşin üzerinde 
     Irak'ta kaçırılan ya da kaybolan Türk vatandaşı sayısı beşi aşıyor. 
     Geçtiğimiz çarşamba günü Iraktaki direnişciler tarafından yapılan bir açıklamada, Abdullah Özdemir ve Ali Daşkın adlı kişileri ellerinde tuttuklarını, Özdemir ve Daşkın'ın çalıştıkları firmanın 72 saat içinde Irak'ı terk etmeleri istenmişti. 
     Özdemir ve Daşkın’ın çalıştıkları Şa-Ra ve Usluer firmaları aynı gün yaptıkları acil açıklamada, ülkeyi terk etme kararı aldıklarını belirttiler. 
     Son 15 gün içinde, beş Türk TIR şoförüyle bir tercümanın aileleri, yakınlarının kaçırıldığını veya kaybolduklarını belirtmişti. Bu kişilerden biri daha sonra serbest bırakıldı. 
     Bu bilgilere göre, Mersin'den Irak'a malzeme götürdükten sonra rehin alınan Tahsin Top ile 7 temmuzda Irak'a giden Teyfik Alkan'dan, o günden beri haber alınamıyor. 
     Tarsus İlçesi'nde yaşayan, Musul yakınlarında lokantada yemek yedikleri sırada 14 ağustosta kaçırıldıkları bildirilen Mustafa Köksal ile Durmuş Kumdereli'nin aileleri de aradan geçen süre içinde kendilerine herhangi bir haber iletilmediğini söylemişlerdi, ancak Köksal daha sonra ailesinin yanına geldi. 
     Köksal, yaptığı açıklamada, günlerce rehin kaldığını belirterek, ''inşallah Durmuş Kumdereli de kurtulup, ailesinin yanına döner'' dedi. 
     Antakya'da ise Irak'a giden Tahir Karaf'tan uzun süredir haber alınamıyor. 
     Hatay'ın İskenderun İlçesi'nde de tercüman olarak Irak'a giden Aytullah Gezmen'in ailesi oğullarından gelecek haberi beklediklerini belirttiler. 
     
     Gül "Rehineleri kurtarmak için çalışıyoruz" 
     Dışişleri Bakanı Abdullah Gül, Irak'ta rehin alınan Türk kamyon şoförlerinin sayısının sorulması üzerine, 21 ağustosta yaptığı açıklamada, ''mevcut olanları kurtarmak için çalışıyoruz'' açıklamasında bulunmuştu. 
     Irak'ta nisan ayından bu yana bir çok rehin alma olayı yaşandı. Rehinelerin bir kısmı serbest bırakılırken bazıları öldürüldü. 
     
</TEXT>
</DOC>
