<DOC>
<DOCNO> 299841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko04.html </URL>
<DATE> 2004/12/22/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
KDV, YTL'ye uyarlandı... İşte yeni esaslar... 
</HEADLINE>
<TEXT>

     Maliye Bakanlığı, bugün yayımladığı Katma Değer Vergisi Genel Tebliği ile para biriminde Yeni Türk Lirası'na geçişte uygulanacak esasları belirledi. 
     Resmi Gazete'nin bugünkü sayısında yayımlanan tebliğle, KDV uygulamasında daha önce belirlenen hadler, 1 Ocak 2005 tarihinden itibaren YTL karşılıkları esas alınarak uygulanacak. 
     Çeşitli KDV limitlerinin YTL karşılıklarına yer verilen tebliğle, 2005 yılı için fatura düzenleme sınırının 480 YTL olduğu, 1 Ocak 2005 tarihinden itibaren tevkifata tabi tutulmayacak işlemlerde bu sınır dikkate alınacak. 
     Tebliğle, YTL'ye geçişle küsuratlarda yapılacak yuvarlamalar sonucunda kayıtlarda ve beyannamelerde ortaya çıkacak farkların beyan esasları da belirlendi. 
     Buna göre, kayıtlarda oluşan KDV tutarının beyannamede bulunacak tutardan fazla olması durumunda aradaki fark, mükellef tarafından 1. Nolu KDV Beyannamesinin ''İlave Edilecek KDV'' satırına dahil edilerek beyan edilecek. 
     Kayıtlardaki tutarın beyannamede çıkan tutardan eksik olması durumunda ise aradaki fark, yine mükellef tarafından ilgili dönem KDV beyannamesinin ''Bu Döneme Ait İndirilecek KDV'' satırına dahil edilecek. 
     Mükellefler, beyannamede bu şekilde düzeltme yaptıktan sonra kayıtlarında da buna uygun düzenlemeleri yapacaklar. 
     
</TEXT>
</DOC>
