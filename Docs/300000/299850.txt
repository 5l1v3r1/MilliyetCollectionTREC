<DOC>
<DOCNO> 299850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko13.html </URL>
<DATE> 2004/12/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
FT Reformlar, Türkiye üzerinde dönüşüm yaratabilir 
</HEADLINE>
<TEXT>

     Dilek Kocabaş AA 

İngiltere'de yayımlanan günlük ekonomi ve siyaset gazetesi Financial Times, Avrupa Birliği ve IMF'in desteğiyle yapılan reformların Türkiye üzerinde dönüşüm yaratan bir etkisi olabileceğini bildirdi. 
     ''Türkiye'nin şansı'' başlıklı bir makale yayınlayan FT, Türkiye'nin adım adım ekonomik krizleri geride bıraktığını ve her geçen gün daha normal bir ekonomiye kavuştuğunu belirtti. 
     Bu hafta faiz oranlarının düşürülmesi ve yeni politikaların ortaya konulmasının bu uzun yolculuğun yeni bir aşamasını yarattığını belirten FT yazarı, 1 Ocak'ta YTL'ye geçilmesinin de enflasyon oranlarını olumlu etkileyeceğinin beklendiğini kaydetti. 
     Yeni IMF programının da gidilecek yolun şartlarını ortaya koyduğunu ifade eden yazar, ''Program umut vaadediyor, ancak daha yapılacak çok şey var'' ifadesine yer verdi. 
     IMF programında başarılı olmanın Türkiye'nin AB ile yapacağı müzakere süreci üzerinde de önemli bir etki yapacağını belirten yazar, bu yoldaki en ufak başarısızlıkların bile Türkiye karşıtlarına süreci ilelebet geciktirme şansı vereceği uyarısında bulundu. 
     Türkiye'nin eski IMF programıyla pek çok şeyi başardığını, enflasyonun yüzde 68'lerden bugün tek haneli rakamlara kadar gerilediğini, TL'nin istikrar kazandığını, faizlerin düşüp büyüme oranlarının arttığını hatırlatan FT yazarı, başka alternatifin de bulunmadığını savundu. 
     Doğrudan yabancı yatırımların önemine de dikkat çekilen FT makalesinde, sadece AB pazarları arasına girmenin de daha fazla yabancı yatırım çekmeye yetmeyeceği uyarısında bulunuldu. FT yazarı makalesinin sonunda şu görüşlere yer verdi 
     ''Türkiye IMF ile birlikte kararlaştırdığı yapısal reformlara devam etmeyi, yasal yapısı ve sistemini AB standartlarına sürdürdükçe makroekonomik görüntü giderek daha da değişecektir. Uzun vadede reel faiz oranlarındaki düşüşlerin devamı ve daha verimli bir kaynak tahsisinin başarılmasıyla Türkiye İrlanda'nın başardığı gibi borç batağından çıkmayı başaracaktır. 
     Sonuçta dinamik Türkiye AB tarafından bir ödül olarak görülecektir. Bu kolay olmayacak. Ancak Türkiye'nin kaderi kendi elinde." 

     
</TEXT>
</DOC>
