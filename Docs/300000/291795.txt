<DOC>
<DOCNO> 291795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo31.html </URL>
<DATE> 2004/11/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Coca-Cola bu hafta stadlardaki reklam panolarını karartacak... 
</HEADLINE>
<TEXT>

     Beşiktaş ile Çaykur Rizespor takımları arasında BJK İnönü Stadı'nda oynanan maç sırasında, tribünde bıçaklanarak hayatını kaybeden 16 yaşındaki Cihat Aktaş anısına, bu hafta Birinci Süper Lig'de yapılacak karşılaşmalar öncesinde saygı duruşunda bulunulacak. 
     Futbol Federasyonu'ndan yapılan açıklamada ayrıca, 14. hafta maçlarında tüm takımların sahaya ''Spor, sevgi, kardeşlik ve barıştır'' pankartıyla çıkacağı kaydedildi. 
     Öte yandan, Coca-Cola firması da bu hafta statlarda kendisine ait reklam panolarını karartarak, futbol sahalarındaki şiddet olaylarının engellenmesi için alınan önlemlere destek verecek. 
     Coca-Cola'dan yapılan açıklamada, futbol alanlarında tırmanan şiddet olaylarının, futbolun evrensel değerlerine, coşku, yarışma, kardeşlik, eğlence ve barış kavramlarına gölge düşürdüğüne dikkat çekmenin amaçlandığı belirtilerek, ''Coca-Cola, tüm statlardaki reklam panolarını karartacak. Reklam ücareti sezonluk anlaşmalarla ödenmiş statlardaki sabit ve hareketli reklam panolarında, bu hafta herhangi bir tanıtım ve mesaj duyurusu yapmayacağız, kendi reklamlarımızı karartmakla yetineceğiz'' denildi. 

     
</TEXT>
</DOC>
