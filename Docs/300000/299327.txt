<DOC>
<DOCNO> 299327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/eko05.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muayene' işi 613 milyon dolara gitti 
</HEADLINE>
<TEXT>


Araç Muayene İstasyonları hizmetinin özelleştirilmesi için iki ayrı bölge olarak açılan ihaleye toplam 613.5 milyon dolar ile en yüksek teklifi Akfen - Doğuş - TÜV SÜD Ortak Girişimi verdi 

ANKARA Reuters 

Özelleştirme İdaresi Başkanlığı'nca ÖİB Araç Muayene İstasyonları hizmetinin 20 yıllığına özelleştirilmesi için iki ayrı bölge olarak açılan ihalelerin nihai pazarlık görüşmeleri dün yapıldı. İki bölgeye ayrı ayrı en yüksek teklifi toplamı 613.5 milyon dolar ile Akfen - Doğuş - TÜV SÜD Ortak Girişim Grubu verdi. TÜV SÜD'ün Almanya'da araç muayene hizmeti veren bir şirket olduğu belirtildi. 

Tur rekoru kırıldı 
Aralarında İstanbul'un da bulunduğu Türkiye'nin kuzeyindeki illeri kapsayan birinci bölge ihalesine 11 firma katıldı. Elemeli yazılı turların ardından 203 milyon dolar üzerinden açık artırmaya geçildi. Açık artırmada 114 tur sonucunda Akfen - Doğuş - TÜV SÜD'ün verdiği 300.25 milyon dolarlık teklife ulaşıldı. Bu, özelleştirme ihaleleri tarihinde tur sayısı açısından rekor oldu. 
Aralarında Ankara ve İzmir'in de bulunduğu Türkiye'nin güney yarısını kapsayan 36 ilden oluşan ikinci bölge ihalesine ise 11 ayrı grup teklif verdi. 21 sözlü turun ardından en yüksek teklif 313.25 milyon dolarla yine Akfen - Doğuş - TÜV SÜD tarafından verildi. ÖİB Başkan Yardımcısı İsmail Destan'ın başkanlığında yapılan pazarlık görüşmelerine Koç Ortak Girişimi, Kazancı Holding, Nurol - Esph OGG, Povem OGG ve Albayraklar da katıldı. İhale bedellerinin peşin ödenmesi halinde yüzde 10 indirim yapılacağı vadeli ödemelerde ise dolar cinsinden Libor 2, TL cinsinden ise TEFE yüzde 5 faiz uygulanacağı belirtildi. Araç muayene istasyonlarından 2003'te 154.7 trilyon lira gelir elde edilmişti. 


</TEXT>
</DOC>
