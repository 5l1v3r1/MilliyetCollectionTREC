<DOC>
<DOCNO> 282303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas25.html </URL>
<DATE> 2004/10/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kahramanmaraşlı çiftçi 7 metrelik fasulye yetiştirdi... 
</HEADLINE>
<TEXT>

     Kahramanmaraş'ın Andırın İlçesi'nde bir çiftçi, 6-7 metre yüksekliğe ulaşan ve daha fazla ürün veren fasulye yetiştirmeyi başardı. 
     Andırın İlçesi'ne bağlı Karapınar Köyü'nde çiftçilik yapan Hasan Acar'ın kendi geliştirdiği yöntemle fasulye üretiminde verim artışı sağlamayı başarması, bölge çiftçileri için de örnek oldu. 
     Karapınar Köyü'nde yaşayan ve yüksek verimli fasulye üretimini gerçekleştiren Hasan Acar, AA muhabirine şunları söyledi 
     ''Fasulye üretimi, temel geçim kaynaklarımız arasında yer alıyor. Yıllardan beri fasulye üretimi yapıyorum. Yöremizde yetişen fasulyeler, çok lezzetli oluşu ve erken pişmesi nedeniyle tercih ediliyor. Ancak fasulyelerimizin bir kusuru vardı, o da istediğimiz miktarda ürün almayı başaramıyorduk. 
     Ben, kendi imkanlarımla bir yöntem geliştirerek bu soruna çözüm bulmayı başardım. İlaçlama yapmadan, suni gübre vermeden tamamen organik tarım yöntemleri kullandım. Ekimini yaptığım fasulye bitkisinin kök boyu uzunluğu 6-7 metreye, fasulyeler ise 30 santimetreye ulaştı. Bir kökten, 5 kilo verim alabiliyorum.'' Bölgede yetişen fasulye bitkisinin boyunun ortalama 2 metre, fasulye uzunluğunun 10-15 santimetre olduğu, bir kökten 2-3 kilo verim alınabildiği bildirildi. 
     
</TEXT>
</DOC>
