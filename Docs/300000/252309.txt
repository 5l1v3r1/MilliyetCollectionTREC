<DOC>
<DOCNO> 252309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/eko03.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir değil, üç nükleer enerji santralı 
</HEADLINE>
<TEXT>


Enerji Bakanı Güler, daha önce üç kez gündeme gelen nükleer enerji santralı projesinin canlandırılacağını, iki veya üç santralın inşa edilebileceğini söyledi 

EKONOMİ SERVİSİ 

Enerji Bakanı Hilmi Güler, son 30 yılda üç kez ihaleye çıkılarak iptal edilen nükleer santral projesinin yeniden canlandırılacağını ve bu kapsamda iki veya üç santralın inşa edileceğini belirtti. 
CNBC - e'de canlı yayına katılan Güler, "Birden fazla santral düşünüyoruz. Bunun yararları var. Rakam olarak iki - üç civarında olacak" dedi. Türkiye nükleer santral yapımına en çok bir önceki koalisyon hükümeti döneminde yaklaşmış ancak gerek çevrecilerin baskısı gerekse de Uluslararası Para Fonu ile yürütülen programın harcama kontrolleri nedeniyle bu proje 2000'de askıya alınmıştı. 

'Strateji belgesi' 
Güler, mayıs ayındaki açıklamasında nükleer santral projesi ihalesi için şartname aşamasına gelindiğini ve nükleer enerji üreticisi ülkelerin firmalarıyla görüşeceklerini açıklamıştı. Güler, dün yaptığı açıklamada da, "Bu hafta, nükleer enerji programını belirlemek için santral ihalesi gibi dar kapsamda değil geniş ve bütün kurumların katıldığı bir toplantı yaptık" dedi. Askeri ve sivil yetkililerin katıldığı bu toplantıda tüm ilgili kurumların görevlerinin belirlendiği bir "strateji belgesi" üzerinde görüşüldüğünü kaydeden Güler, bu belgenin Bakanlar Kurulu'na sunulacağını söyledi. Güler, "Bu belge hem bilimsel hem de teknik baza dayanacak şekilde bağlayıcı bir belge olacak" dedi. 
Bakan Güler, doğalgaza yapılan yüzde 5'lik zamma ilişkin soruya da bunun 'ekonominin gereği olduğu' yanıtını verdi ve "Zamları asgari seviyede tutmaya çalışıyoruz" dedi. Güler, daha önce yapılan indirimler nedeniyle doğalgaz fiyatlarının 2002 yılının altında olduğunu savundu. 
Güler ayrıca, elektrikte fiyat artışına gitmeyi düşünmediklerini belirterek, bundan sonraki fiyat ayarlamalarının da ekonomiyi allak bullak etmemek için en düşük düzeyde tutulacağını açıkladı. 


</TEXT>
</DOC>
