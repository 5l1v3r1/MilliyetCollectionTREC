<DOC>
<DOCNO> 276048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas08.html </URL>
<DATE> 2004/09/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hitit kadınları süslüymüş 
</HEADLINE>
<TEXT>

     DHA 
ÇORUM'un Uğurludağ İlçesi yakınlarında Ankara Üniversitesi Dil Tarih Coğrafya Fakültesi Öğretim Üyesi Doç.Dr. Tayfun Yıldırım başkanlığında sürdürülen kazılarda, Hitit uygarlığı dönemine ait takı ve süs eşyası ortaya çıkarıldı. 
     Resuloğlu kazılarında kadın ve çocuk mezarlarında takı ve süs eşyası bulundu. Çorum Müzesi'nde kazıda çıkarılan Hitit dönemine ait eserlerin tanıtımını yapan Doç.Dr. Tayfun Yıldırım, amaçlarının tarih ve kültür değerlerine sahip çıkmak olduğunu, kazı çalışmaları sayesinde eserlerin tahrip olmasının önüne geçildiğini söyledi. 
     Anadolu'nun büyük bölümünde eski eser tahribatının devam ettiğini, Resuloğlu bölgesinin de nasibini aldığını belirten Doç. Dr. Yıldırım, ancak 2003 yılında kazılara başlamalarıyla birlikte bölgeye güven geldiğini ifade etti. Doç. Dr. Yıldırım, 2003 yılından bugüne kadar yapılan kazılarda toplam 83 adet mezar açıldığını kaydederek, "4 bin 300 yıl önceye dayanan mezarlarda süs eşyası bulundu. Bu süs eşyası dönemin öbür dünya inançlarını gösteriyor. Hanımlar altın, gümüş ve bronz takılar kullanmışlar. O yıllarda bile hanımların takı ve süs eşyasına yoğun ilgisi varmış. Bulunan takı ve süs eşyası altın, gümüş, akik, frid, fayans ve deniz kabuklarından oluşan boncuk tanelerinden oluşuyor. Türkiye'nin hiçbir müzesinde Eski Tunç Çağı'na ait böyle takı koleksiyonu görmedik. Bulunan bu takı kolleksiyonu Türkiye'nin en büyük kollesiyonu olduğunu düşünüyorum'' dedi. 
     
</TEXT>
</DOC>
