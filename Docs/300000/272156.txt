<DOC>
<DOCNO> 272156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/ekonomi/eko03.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu görüşmede iki komisyon formülü 
</HEADLINE>
<TEXT>


Hükümetle memurlar arasındaki toplu görüşme için oluşturulan komisyonlar ücret kayıplarını ve özlük haklarını inceleyecek 

ANKARA Milliyet 

Hükümetle memur sendikalarının 2005 yılı maaşlarına yapılacak zam için oturduğu toplu görüşme masasından perşembe gününe kadar inceleme yapıp rapor sunacak iki müşterek komisyon oluşturulması kararı çıktı. 
Bir komisyonun 2003 ve 2004'e ilişkin reel kayıpları, diğer komisyonun da özlük haklarını inceleyeceği açıklandı. Toplantıda ise memurların, hükümetin yüzde 8 oranında vermek istediği zammın yaklaşık yüzde 22'ye çıkmasını ya da en düşük memur maaşının 940 milyona yükseltilmesini istediği öğrenildi. 
Toplu görüşmeler öncesinde KESK en düşük memur maaşının 940 milyon, Kamu - Sen de 820 milyon lira olmasını istemişti. Memur - Sen de yüzde 17'lik artış talep edeceğini duyurmuştu. Memurlar özlük haklarında da düzenleme istiyor. 


</TEXT>
</DOC>
