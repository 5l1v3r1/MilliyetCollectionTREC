<DOC>
<DOCNO> 254813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy13.html </URL>
<DATE> 2004/07/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
TBMM'nin tatile girmesi... Kapusuz ''Bu hafta son inşallah...'' 
</HEADLINE>
<TEXT>

     TBMM'nin, bu hafta sonu tatile gireceği bildirildi. 
     AK Parti Grup Başkanvekili Salih Kapusuz, TBMM'de gazetecilerle sohbet ederken, Parlamento'nun ne zaman tatile gireceği sorusuna, ''Bu hafta son inşallah...'' karşılığını verdi. 
     Kapusuz, TBMM'den bu hafta çıkarılması gereken yaklaşık 16 yasa tasarısı ve teklifle ilgili taslağı hazırladıklarını bunu Bakanlar Kurulu'na gönderdiklerini anlattı. Kapusuz, bu taslağa son şeklin verilmesinin ardından Meclis'in her gün gündemini tamamlayıncaya kadar çalışacağını belirterek, ''Gündemdeki yasa tasarı ve teklifleri bittikten sonra TBMM tatile girecek. Görüşülecek yasal düzenlemelerin büyük bölümünde CHP ile uzlaşma içindeyiz. Ben, TBMM'nin son hafta da yoğun bir tempoyla çalışarak tatile gireceğine inanıyorum'' dedi. 
     TBMM'nin ne zaman toplanacağı sorusuna, ''önceliğin tatile girmek'' olduğunu belirten Kapusuz, ihtiyaç duyulması halinde TBMM'nin toplanabileceğini, ancak bunun ne zaman olacağının henüz karara bağlanmadığını bildirdi. 
     Kapusuz'un verdiği bilgiye göre, yarın saat 14.00'de toplanacak olan Genel Kurul'da eski Başbakan Mesut Yılmaz ile eski Devlet Bakanı Güneş Taner hakkında Türkbank ihalesine fesat karıştırdıkları, eski Enerji ve Tabii Kaynaklar Bakanları Cumhur Ersümer ile Zeki Çakan hakkında enerji ihalelerinde devleti zarara uğrattıkları gerekçesiyle Yüce Divan'a sevki istenilen soruşturma komisyonlarının raporları görüşülecek. 
     Yarın ayrıca 9. Uyum Paketi, adli tatili kısaltan yasa tasarısı, Sağlık Hizmetleri Temel Kanunu'nda değişiklik yapan tasarı, Anayasa Mahkemesi'nin Yüce Divan sıfatıyla yargılama yaptığı dönemlerde diğer kurumlardan personel ile hakim, savcı ve Sayıştay denetçilerinin geçici olarak yüksek mahkemede görevlendirilmelerini öngören yasa teklifi, yeşil kart sahiplerinin ayakta tedavi görmelerine de imkan tanıyan yasa tasarısı, kadın memurların doğum izninin uzatılmasına ilişkin yasa teklifi, Kültür ve Turizm Bakanlığı'yla ilgili 3 ayrı yasa tasarısı görüşülecek. 
     Genel Kurul, Çarşamba ve Perşembe günleri saat 11.00'de toplanacak. Çarşamba günü çeşitli vergi kanunlarında değişiklik yapan tasarı, Bütçe Kanunu uygulamaları ile ilgili yasa tasarısı, görüşmeleri yarım kalan özel gelir ve özel ödeneklerin düzenlenmesini içeren yasa tasarısı çeşitli vergi kanunlarında değişiklik yapan tasarı ile Kamu Yönetimi Temel Yasa Tasarısı'nın kalan maddeleri bitinceye kadar Genel Kurul çalışmalarını sürdürecek. 
     Perşembe günü ise yenilenebilir enerji yasa tasarısı, elektrik, doğalgaz ve petrol piyasası ile ilgili yasal düzenleme, TMSF'nin yönetimine el koyduğu Pamukbank'ın alacakları ve borçlarıyla Halkbank'a devrini öngören yasa tasarısı görüşülecek. 
     Kapusuz, AB ile ilgili olarak Dernekler Yasası'nda yapılacak değişikliğin ''bugün Meclis'e gelmesi halinde'' bu hafta çıkarılabileceğiğini, ayrıca Cumhurbaşkanı Ahmet Necdet Sezer'in bazı maddelerini yeniden görüşülmek üzere TBMM'ye gönderdiği memur ve kamu görevlilerinin yargılanmasına ilişkin yasanın da Bakanlar Kurulu tarafından istenmesi halinde görüşülebileceğini bildirdi. 
     
</TEXT>
</DOC>
