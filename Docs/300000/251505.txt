<DOC>
<DOCNO> 251505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur31.html </URL>
<DATE> 2004/06/28/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Yurtta Asayiş... Zengen Eski Belediye başkanı tutuklandı 
</HEADLINE>
<TEXT>

     Konya'nın Ereğli İlçesi'ne bağlı Zengen Beldesi eski belediye başkanı Kuddusi Akçay tutuklandı. 
     Edinilen bilgiye göre, yeni Belediye Başkanı Hüseyin Kaya, 28 Mart yerel seçimlerinin ardından eski başkan Akçay'ın ''plansız ve projesiz yatırım yaparak, devleti zarara uğrattığı'' yolunda Cumhuriyet Başsavcılığı'na ihbarda bulundu. 
     Cumhuriyet Başsavcılığı'nın yaptığı inceleme sonucunda Akçay, çıkarıldığı mahkemece tutuklanarak cezaevine gönderildi. 
     
     DUT YEMEK İSTERKEN CANINDAN OLDU 
     Ankara'nın Polatlı İlçesi'nde, çıktıkları dut ağacında elektrik teline dokunan çocuklardan biri öldü, diğeri yaralandı. 
     Fatih Mahallesi Yalçın Sokak'ta, dut yemek için ağaca çıkan Öcal Karaca 16 ile Abdullah Uğur 15 , ağaç dallarının arasından geçen elektrik teline dokununca akıma kapıldı. 
     Uğur olay yerinde hayatını kaybetti. Ağır yaralanan Karaca, Duatepe Devlet Hastanesi'ne kaldırıldı. 
     
     VAN GÖLÜ'NDE KAYBOLDU 
     Van'ın Erciş İlçesi'nde serinlemek için Van Gölü'ne giren kişi kayboldu. 
     Erciş Şeker Fabrikası'na ait plaja giden Veysel Demir 19 , serinlemek için göle girdi. Göldeki dalganın şiddetli olması nedeniyle sahile geri dönemeyen Demir, Van Gölü'nde kayboldu. 
     Plajdaki vatandaşların ve Jandarma Komutanlığı ekiplerinin aramalarına rağmen Demir'in cesedi bulunamadı. 
     
     DEREDE AKINTIYA KAPILDI 
     Giresun'un Tirebolu İlçesi'nde derede akıntıya kapılan kişi kayboldu. 
     İlçenin Demirci mevkiinde, Harşit Çayı'nın karşısına geçmeye çalışan Tarık Kocaoğlu 16 , deredeki akıntıya kapılarak sürüklenmeye başladı. 
     Çevrede bulunanların müdahalesine rağmen kurtarılamayan Kocaoğlu için arama çalışmaları devam ediyor. 
     
     KARDEŞİNE FUHUŞ YAPTIRDIĞI İDDİASIYLA TUTUKLANDI 
     Trabzon'un Vakfıkebir İlçesi'nde, işitme engelli kız kardeşine zorla fuhuş yaptırdığı iddia edilen kişi tutuklandı. 
     Bir ihbarı değerlendiren güvenlik güçleri, işitme engelli kız kardeşi E.Ç'ye 19 zorla fuhuş yaptırdığı iddiasıyla O.Ç'yi gözaltına aldı. 
     E.Ç'nin Trabzon SSK Hastanesi'ndeki sağlık kontrolünde 5,5 aylık hamile olduğu ortaya çıktı. 
     O.Ç, çıkarıldığı mahkemece tutuklanarak, cezaevine gönderildi. 
     
     ADANA'DA ''HARAÇ'' KAVGASI... 
     Adana'da, ''haraç isteme'' nedeniyle çıkan kavgada 3 kişi yaralandı. 
     Alınan bilgiye göre, merkez Seyhan İlçesi Barboros Mahallesi'nde, Metin K, akrabaları Ömer K. ve Kenan K. ile ''haraç istemek amacıyla'' Ferhan Demir'e ait kahvehaneye geldi. Çıkan tartışmanın kavgaya dönüşmesi üzerine, Ferhan Demir başından, Metin K. ise omzundan yaralandı. Bu sırada, babasının kahvehanesine gelen Ayşe Demir de dövülerek yaralandı. 
     Metin K. gözaltına alındı, Ömer K. ve Kenan K'nin yakalanmasına çalışılıyor. 
     
</TEXT>
</DOC>
