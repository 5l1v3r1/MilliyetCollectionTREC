<DOC>
<DOCNO> 260018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur07.html </URL>
<DATE> 2004/08/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Aşırı sıcaklar hayvanları da tehdit ediyor 
</HEADLINE>
<TEXT>

     Hava sıcaklığının mevsim normallerinin üstünde seyretmesinin insanlar kadar hayvanları da olumsuz yönde etkilediği bildirildi. 
     Erciyes Üniversitesi Veteriner Fakültesi Dekanı Prof. Dr. Tayfur Bekyürek, AA muhabirine yaptığı açıklamada, özellikle yünlü hayvanların sıcak havalardan olumsuz etkilenerek, strese girdiklerini ve yem yemediklerini söyledi. 
     Yem yemeyen hayvanların veriminin düşeceğini ifade eden Bekyürek, şunları söyledi 
     ''Sıcak hava nedeniyle strese giren hayvanların verimi düşer ve toplu ölümler görülebilir. Eğer tavuk besleniyorsa yumurta, inek besleniyorsa süt verimi düşecektir. Hava sıcaklıklarının arttığı mevsimlerde bazı hastalık faktörleri de hayvanların sağlığını tehdit eder. Örneğin mikrop taşıyan sinekler yaz mevsiminde çok çabuk ürerler.'' Bekyürek, doğada başıboş olarak yaşayan hayvanlarda da güneş çarpması, memelerde yanıklar olabileceğini ve su kaynaklarının kuruması nedeniyle su ihtiyacının ortaya çıkabileceğini belirtti. 
     Sıcak kadar neminde hayvanları olumsuz etkilediğine işaret eden Bekyürek, şöyle devam etti 
     ''Yetiştiriciler hayvanlarını su serperek serinletebilirler ancak, sıcaklığın 40 derece, nemin yüzde 90'a ulaştığı ortamda hayvanların bu şekilde korunması imkansızdır. Hayvanlar hava akımından da olumsuz etkilenirler. Bu nedenle, özellikle yünlü hayvanlar ortalama 20 derece sıcaklıkta korunmalı ve barınakların havalandırmaları uzman kişilerce yapılmalıdır.'' Evlerde ya da iş yerlerinde beslenen evcil hayvanların vantilatör ile serinletilebileceğini vurgulayan Bekyürek, hayvanların uzun süre hava akımında bırakılmaması gerektiğini de belirtti. 
     
</TEXT>
</DOC>
