<DOC>
<DOCNO> 262800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy09.html </URL>
<DATE> 2004/08/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CHP, Büyükşehir Belediyesi Yasası'nın iptali için dava açtı 
</HEADLINE>
<TEXT>

     CHP, Büyükşehir Belediyesi Yasası'nın bazı maddelerinin iptali ve yürürlüğünün durdurulması istemiyle Anayasa Mahkemesi'nde dava açtı. 
     CHP Grup Başkanvekili Ali Topuz, başvurusu dilekçesini Anayasa Mahkemesi Genel Sekreterliği'ne verdikten sonra, gazetecilere açıklamalarda bulundu. 
     Topuz, büyükşehir belediyesi, belediyeler ve il özel idareleri ile kamu yönetimi temel kanun tasarılarının bir paket olarak TBMM'de görüşülüp kabul edildiğini ve Cumhurbaşkanı Ahmet Necdet Sezer'e sunulduğunu belirtti. Sezer'in Büyükşehir Belediyesi Yasası dışındakileri bir daha görüşülmesi için TBMM'ye iade ettiğini anlatan Topuz, Büyükşehir Belediyesi Yasası'nın Anayasa'ya aykırı olduğunu söyledi. 
     ''Büyükşehir belediyeleri sınırları içinde varolan il, ilçe ve alt kademe belediyelerinin yetkileri öteki belediyelere göre adamakıllı kısıtlandı'' diyen Topuz, yasanın başka sakıncaları da bulunduğunu belirtti. Büyükşehir Belediyesi Yasası'nın, Belediyeler Yasası'na atıfta bulunan maddeleri olduğunu ifade eden Topuz, Kamu Yönetimi Temel Kanun Yasası'nın da büyük ölçüde Anayasa'ya aykırılıklar içerdiğini kaydetti. 
     Bu yasaların Anayasa'da yapılacak değişikliklerle Anayasa'ya uygun hale getirilmesi gerektiğini ifade eden Topuz, bu yasaların da bu düzenlemelerden sonra çıkarılması gerektiğini söyledi. 
     Büyükşehir belediye meclislerinin yasa doğrultusunda yeni hudutları dikkate alarak toplanmaya başladığını anımsatan Topuz, ''Büyükşehir belediye başkanlarının, oyunu almadığı bölgelerin başkanlığını yapması gibi bir kaos var'' dedi. 
     Topuz, 15 maddenin iptalini ve yürürlüğünün durdurulmasını istediklerini belirterek, Büyükşehir Belediyesi Kanunu'nun biraz bekletilerek, Kamu Yönetimi Temel Kanunu yürürlüğe girecek hale geldikten sonra düzenlenmesinin daha doğru olacağını ifade etti. 
     
     ''YASALAR, ANAYASA'YA UYGUN OLMALIDIR'' 
     CHP Grup Başkanvekili Topuz, bir gazetecinin, ''Hükümet, bu yasaları çıkarırken, siyasi bir hesap mı yaptı '' sorusunu şöyle yanıtladı 
     ''Yasalar, yürürlükteki Anayasa dikkate alınarak hazırlanmalıdır. Biz burada siyasal bakış açısından çok Anayasa'ya uygunluk açısından mesele üzerinde duruyoruz. Merkezin bazı yetkilerinin taşraya devredilmesi gereklidir. Yerinden yönetimin daha demokratik olma şansı vardır. Bütün bunları yaparken bizi biz yapan, devleti devlet yapan temel kuralların, ilkelerin, dayanakların, Türkiye'nin bütünlüğünün zedelenmemesi gerekir. Büyükşehir Belediyesi Yasası, Anayasa'ya aykırılık, demokrasi anlayışımız açısından bize göre bazı eksiklikler, yanlışlıklar taşıyor. Bunların düzeltilmesini istiyoruz.'' 
     
</TEXT>
</DOC>
