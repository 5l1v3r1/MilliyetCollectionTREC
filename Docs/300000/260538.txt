<DOC>
<DOCNO> 260538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy16.html </URL>
<DATE> 2004/08/04/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AKP'li Nusret Bayraktar Tren kazası kem gözlerin nazarı 
</HEADLINE>
<TEXT>

     AKP İstanbul Milletvekili Nusret Bayraktar, muhalefeti tren kazası sonrası "daraağacı" kurmakla suçlarken, kazayı "kem gözlerin nazarı" olarak değerlendirdi. 
     CHP'nin hızlandırılmış tren faciası nedeniyle Ulaştırma Bakanı Binali Yıldırım hakkında verdiği gensoruda AKP Grubu adına İstanbul Milletvekili Bayraktar konuştu. 
     Tren kazasının nedenleri ve sonuçları daha ortaya çıkmadan bazı çevrelerin siyasi rant sağlamak amacıyla olayı Hükümet'i yıpratmak için kullandığını bildiren Bayraktar, ''Acıların en yoğun olduğu ortamda ölüler ve yaralılar üzerinden mal bulmuş mağribi gibi siyaset yapılması, gerçeklerin çarpıtılması üzüntü vericidir'' dedi. Bayraktar'a CHP'li milletvekilleri, ''kim yapıyor, doğru konuş, ayıp oluyor, hesabını verin'' diye laf attı. 
     Bayraktar, CHP sıralarından tepkilerin yükselmesi üzerine "Bu gayretin içinde olanları söylüyorum. Olayı üstünüze almayın" dedi. 
     Hızlandırılmış Tren projesinin, 50 yıldır hiçbir yenileme yapılmayan demiryollarında her türlü tedbir alınarak, aylarca süren çalışmaların ardından uygulamaya konulduğunu, projenin aleyhinde olduğu kadar lehinde görüş bildiren bilim adamları bulunduğu savunan Bayraktar, lehte ve aleyhte görüşlerin Boğaz köprülerinde de Tüp Geçit Projesi'nde de dile getirildiğini belirtti. 
     Hızlandırılmış Tren Projesi için 15 trilyon lira harcandığını ve personelin eğitildiğini anlatan Bayraktar, TCDD'nin çalışmaları sırasında bilimin bir kenara bırakılmasının sözkonusu olmadığını, uluslararası standartların uygulandığını bildirdi. 
     Bayraktar, AK Parti iktidarının ''50 yıldır çivi çakılmamış'' demiryollarını bir bütün olarak ele alarak yenileştirme ve geliştirmeyi hedeflediğini, Başbakan Recep Tayyip Erdoğan'ın da ''ülkeyi demir ağlarla örenlerin yolunu takip ettiğini, bu konuyu istismar edenleri eleştirdiğini'' söyledi. 
     Sakarya'daki kaza olmadan önce Hızlandırılmış Tren'in 165 sefer yaptığını anımsatan Bayraktar, kazayla ilgili bulgularda, 80 kilometre hızla geçilmesi gereken bölümden 132 kilometre hızla geçildiğinin ve bu hızdayken ani fren yapılması nedeniyle kazanın meydana geldiğinin görüldüğünü bildirdi. 
     
     ''KARAKUTU NEREDE '' 

     Kazaya uğrayan Yakup Kadri Ekspresi'nin kara kutusundaki hız gösterge raporunun fotokopisini de gösteren Bayraktar, burada 110 kilometre hız tespit edildiğini, gerçek hızın bu rakamın 1.20 ile çarpımıyla ortaya çıktığını anlattı. CHP'lilerin ''Karakutu nerede, o sende ne arıyor '' diye laf atmaları üzerine Bayraktar, karakutu ve diğer delillerin hepsinin savcılıkta olduğunu söyledi. 
     Bayraktar, "Ülkemiz güzel ülke, icraatlarımız güzel icraatlarla dolu. İktidarımız ve partimiz güzel ama güzelliklere ne derler 'Allah sizi kem gözden saklasın' derler. Bu olay aslında kem gözlerin bir nazarıdır. İlahi tecelli bu şekilde tecelli etmiştir" dedi. 
     Kaza ile ilgili inceleme yapmak için oluşturulan Bilim Kurulu'nun çalışmalarını sürdürdüğünü belirten Bayraktar, bu çalışmaların 3 ayda sonuçlanacağını kaydetti. 
     Türkiye'de daha önce de can kayıplarıyla sonuçlanan tren kazalarının yaşandığını, CHP Genel Başkanı Deniz Baykal'ın da bakanlık yaptığı 1979'da çok sayıda insanın yaşamını kaybettiği iki tren kazasının meydana geldiğini anımsatan Bayraktar, o dönemde kazalarla ilgili olarak Ulaştırma Bakanı'nın istifa etmediğini belirtti. 
     Bayraktar, şöyle devam etti 
     "Bu konuların açıklığa kavuşturulabilmesi için hükümet üzerine düşeni şeffaf şekilde yapacağı gibi AKP Grubu olarak biz de konunun arkasında olduğumuzu, her türlü tedbirler alınarak gerekenlerin yapılmasını, nereye kime nasıl yansıyacaksa yansısın, konuyla ilgili ihmaller varsa her şeyin günyüzüne çıkartılarak gereğinin yapılması hususunda üzerimize düşen görevi yapacağımızdan kimsenin şüphesi olmasın." 

     
</TEXT>
</DOC>
