<DOC>
<DOCNO> 273416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur17.html </URL>
<DATE> 2004/09/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fuhuş operasyonunda 'Mama Esma' aranıyor 
</HEADLINE>
<TEXT>

     Turaç TOP Bahri KARATAŞ İZMİR, DHA 
İZMİR'de, yabancı uyruklu kadınlara zorla fuhuş yaptırıldığı iddiasıyla yapılan operasyon sonrası yakalanmasına çalışılan Esma Çamyeli'nin, kentin en eski kadın satıcısı olduğu ortaya çıktı. Özellikle yabancı uyruklu kadınlara fuhuş yaptırdığı öne sürülen Esma Çamyeli'nin, Mama' lakabıyla tanındığı, yıllar önce de pazarladığı ve vizeleri dolan kadınları ihbar edip polise yakalattığı anlaşıldı. 
     3 aydır gerçekleştirilmesi planlanan operasyon, İzmir Emniyet Müdürlüğü Ahlak Büro Amirliği ekipleri'nin fuhuşa aracılık etmek' suçundan sabıkası bulunan ve mal beyanında bulunmadığı gerekçesiyle aranan 55 yaşındaki Esma Çamyeli'nin, Kahramanlar semti'ndeki evlerinde yabancı uyruklu kadınlara fuhuş yaptırdığı ihbarı üzerine başladı. 4 ayrı eve yapılan operasyonlarda, fuhuş yaptığı öne sürülen Ukrayna uyruklu 29 yaşındaki Olga Kolinka yakalanırken, aracı oldukları öne sürülen Esma Çamyeli, oğlu Onur Çamyeli ve 'Kelly' lakaplı, soyadı bilinmeyen 'Victoria' isimli kişilere ulaşılamadı. 
     
     FUHUŞ ALBÜMLERİ 
     Evlerde yapılan incelemelerde, elebaşı olduğu öne sürülen Esma Çamyeli ve oğlu Onur Çamyeli'ne ait çeşitli yerlerde 30 adet gayrimenkul tapusu, müşterilerden alınan paraların ve kadınların gelir giderlerinin yer aldığı hesap defterleri ile fuhuş yaptığı öne sürülen kadınların fotoğraflarının yer aldığı albümler, video kasetleri ve müşteri fihristleri ele geçirildi. 
     Yaklaşık 1,5 trilyon lira mal varlığı olduğu tespit edilen Çamyeli'nin, kadınların fotoğraflarından oluşan özel hazırlanmış albümlerle müşterilerine portföylü hizmet sunduğu belirlendi. Evlerde yapılan aramalarda ele geçirilen müşteri fihristlerinde ise, İzmir'in iş, sanat, sosyete ve spor dünyasına mensup birçok kişinin yer alması şaşkınlık yarattı. Polis, bu fihristlerde yer alan isimlerle ilgili açıklama yapmazken, 2 bin kişilik bir listenin bulunduğunu açıklamakla yetindi. Çamyeli'nin evinde ele geçen ve seks görüntüleri olduğundan şüphelenilen 25 adet CD'nin ise yapılan inceleme sonucu müzik CD'si olduğu belirlendi. 
     
     'MAMA' VE 'SEMA' DİYE ANILIYOR 
     Operasyonlarını aralıksız sürdüren Ahlak Büro Amirliği ekipleri, Esma ve oğlu Onur Çamyeli ile Victoria isimli kadını yakalama çalışmalarının sürdürüldüğünü bildirdi. Tuttuğu evlerde yıllardır kadın satıcılığı yaptığı öğrenilen Esma Çamyeli'nin, pazarladığı kadınların arasında Mama', müşterileri arasında ise Sema' olarak tanındığı ortaya çıktı. İzmir'de fuhuşla ilgili operasyonların Esma Çamyeli'nin evlerinde yoğunlaştığı ancak bir türlü yakalanamadığı ve sürekli yer değiştirdiği belirtildi. İzmir'in en eski kadın satıcılarından Esma Çamyeli, 6 yıl önce vizeleri dolan pazarladığı kadınları ihbar ederek polise yakalatmasıyla bir kez daha adını duyurmuştu. Çamyeli,'nin kadınları sınırdışı ettirip, onlardan saklamak üzere aldığı paralara konduğu anlaşılmıştı. Birçok sabıkası bulunan Çamyeli'nin, 1996 yılında ise, aynı suçtan yakalanarak bir süre cezavinde yattığı anlaşıldı. 
     
</TEXT>
</DOC>
