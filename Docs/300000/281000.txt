<DOC>
<DOCNO> 281000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo09.html </URL>
<DATE> 2004/10/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kıvanç Oktay Bu maçı taraftarımızla birlikte kazandık... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Diyarbakırspor karşısında iyi mücadele edip, hırslarını ortaya koyduklarını ve farklı galip geldiklerini söyledi. 
     Kıvanç Oktay, siyah-beyazlı taraftarların da maç boyunca takımı ateşlediğini ifade ederek, ''Bizi her zaman olduğu gibi bu maçta da 90 dakika boyunca, usanmadan destekleyen taraftarımızın, takımımızı ateşlemesi sonucunda farklı bir netice elde ettik. Bu maçı taraftarımızla birlikte kazandık'' dedi. 
     Diyarbakırspor maçında futbolcuların çok iyi mücadele ettiklerini vurgulayan Oktay, ''Diyarbakırspor maçında gösterdi ki, iyi mücadele edip hırsımızı sahaya koyduğumuz zaman, taraftarlarımıza keyifli bir futbol seyrettirip, sonuca gidebiliyoruz'' diye konuştu. 
     Oktay, maça 4 eksikle çıkmalarına rağmen, iyi bir sonuçla sahadan ayrıldıklarını belirterek, bunun da kadrolarındaki futbolcuların ne kadar kaliteli olduğunu ortaya koyduğunu ifade etti. 
     
     ''TIRMANIŞIMIZI SÜRDÜRECEĞİZ'' 
     Yönetim olarak sezon başından beri hem teknik direktör Vicente Del Bosque, hem de takımın arkasında durduklarını anlatan Oktay, sözlerini şöyle sürdürdü 
     ''Çok iyi bir takım olduğumuzu söyledik. Her geçen hafta da söylediklerimizin doğruluğu ortaya çıkıyor. Ben grafiğimizin ilerleyen haftalarda daha da yükseleceğine inanıyorum. Galibiyetlerimizi bir seri haline getirerek, tırmanışımızı sürdüreceğiz.'' 
     
</TEXT>
</DOC>
