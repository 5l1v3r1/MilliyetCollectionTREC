<DOC>
<DOCNO> 284778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/ysenay.html </URL>
<DATE> 2004/10/31/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Puanlar hak edenin 
</HEADLINE>
<TEXT>



Beşiktaş, kendi sahasındaki Fenerbahçe derbisinde sezonun en göze batıcı ve komple oynayan takımını resimliyordu ilk 45'te... 
Fenerbahçe'nin orta alanda bir üstünlük yakalama şansı hiç yoktu Beşiktaş'ın müthiş tempolu ve istek dolu ayaklarının hareket çabukluluğu karşısında... Aurelio, Nobre, Alex gibi Fener'in pas uzmanlarını sus pus hale getiren ne Okan'ın müthiş çalışkanlığı, ne de Emre'nin, Kaan'ın, Ahmet Yıldırım'ın rakipten önce düşünen ve hareketlenen bedenleriydi sadece... Asıl olan Beşiktaş'ın tüm defans, orta alan ve uç adamlarıyla, yani bütünlüğüyle ortaya koyduğu olağanüstü "oyunu sahiplenme duygularının sürekliliği" ydi sadece... Orta sahada böylesine "yeminli bir futbol" sergilediğiniz zaman, topla oynama yüzdeniz de çoğalıyor tabii... 

Sadece Hooijdonk 
İşte bu avantajı da yakalayan Kartal, karşı hücumları da dikkatle kurguluyor ve Fenerbahçe savunma düzeninin altını üstüne getiriyordu ilk devrede çokça zaman... Hele 30. dakikada ummadığı anda ayağına gelen top, Sergen'ce erken hissedebilseydi, solak yıldızın Beşiktaş'ın sağlam ve gösterişli futbolunu golle de süslemesi işten bile değildi... 
Fenerbahçe'nin ikinci yarıda daha riskli ve kazanma düşüncesi zengin bir futbol sergilemesini bekleyenlerin tam aksine Beşiktaş oyuna daha sivri bir tempoyla giriyor ve Carew'in ayağından bileğinin hakkıyla aradığı golü yakalıyordu... Fenerbahçe'yi iyi anlatmak için, bilinen bireysel şöhretlerin bütün Siyah - Beyaz taktiklere rağmen bir şeyler yaratmaları gerekmez miydi .. Sadece Beşiktaş'ın bütün sinir bozma harekatına rağmen penaltıda gösterdiği basiret Hooijdonk'un sahaya emek ve akıl olarak elinden geleni döktüğünün belgesiydi... Penaltı golüne kadar Alex gibi tekniği yüksek bir isim sürekli pas hataları yapıp, fizik gücü gerektiren pozisyonlarda pes edip duruyorsa, o zaman söylemek istediklerim daha kolay anlaşılır... Serhat futbolcudan çok bir "internet meraklısı" olduğunu cümle aleme ilan etti geçen hafta zaten... Şimdi onu tenkit edip, ben de hazretin kara listesine mi gireyim yani .. 

Sihir yetmedi 
Luciano'nun kafa vuruşunda elini topa uzatıp, golü önleyen ve penaltıya sebep olan İbrahim'in bu hareketinden sonra oyun gerilmeye başladı sahada... Carew'in, Hooijdonk'u tokatlamasına genç hakem Fırat Aydınus nedense seyirci bile kalmayıp, Hollandalı'yı sarı kart ile cezalandırıyordu akıl almaz bir şekilde... Penaltı golü sonrası Fenerbahçe maçın önemini kavramaya başlıyor ve Daum Tuncay, Mehmet Yozgatlı gibi isimlerle takımın hücum gücünü ateşlemeye çalışıyordu kendince... Ama hiçbir işe yaramıyordu her zaman sihirli değnek gibi Fenerbahçe'ye puan kazandıran bu gayretler... Özetle Beşiktaş kendi sahasında bu yılın ilk derbi zaferini sunarak, puan kayıplarının özürünü diliyor, Fenerbahçe ise şampiyonluk yarışında önemli bir üç puan darbesi ile ayrılıyordu İnönü'den... 


</TEXT>
</DOC>
