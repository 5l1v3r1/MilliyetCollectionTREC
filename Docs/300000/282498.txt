<DOC>
<DOCNO> 282498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy23.html </URL>
<DATE> 2004/10/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
CHP'li Topuz'dan Yargıtay'ın bildirisine destek... 
</HEADLINE>
<TEXT>

     CHP Grup Başkanvekili Ali Topuz, bir süreden beri yargı, yargıçlar üzerinde birtakım oyunlar oynandığını belirterek, Yargıtay Büyük Genel Kurulu'nun yayınladığı bildiriyle bu konuda bir durum tespiti yaptığını söyledi. 
     Ali Topuz, Kamu-Sen'i ziyareti sırasında gazetecilerin Yargıtay Büyük Genel Kurulu'nca yayınlanan bildiriye ilişkin sorularını yanıtladı. 
     Bildirideki değerlendirmelerin çok yerinde olduğunu belirten Topuz, Adalet Bakanı Cemil Çiçek'in bir süreden beri ''toplumu yanlış bir noktaya doğru sürüklemeye yönelik bir davranış sergilediğini'' savundu. Yargıtay Büyük Genel Kurulu'nun konuya çok açık, net bir yorum getirdiğini ve bundan büyük memnuniyet duyduğunu kaydeden Topuz, sözlerini şöyle sürdürdü 
     ''Yargıç güvencesini çok önemsemek lazım. Yargıç güvencesi bizim sistemimizin temelidir. Yargıç güvencesi sadece yargıçların kendilerini güvence altına almaları anlamında değildir. Yargıç güvencesi, yargılanan kişilerin de güvencesidir. Bugünkü hükümetin yargıyı baskı altında tutmaya yönelik bir girişim içinde olduğunu biliyoruz. Haftalardan, aylardan beri yargıçlar üzerinde birtakım oyunlar oynandığını görüyoruz. Bizzat Adalet Bakanı, adalete olan güveni sarsmaya dönük girişimlerde bulunmaktadır. Aylardan beri söylediğimiz yargı üzerinde oynanan oyunlarla ilgili durum, bildiriyle netlik kazanmıştır. Yargıtay Büyük Genel Kurulu, bu durumu tespit etmiştir ve çok doğru bir açıklama yapmıştır.'' Ali Topuz, bildiriyle ilgili olarak yapılacak değerlendirmelerin önem taşıyacağına dikkati çekerek, ''Bu açıklamaya karşı görüş ileri sürenlerin bilinçaltında yargıç güvencesini, mahkemelerin bağımsızlığını ortadan kaldırmaya yargıyı, hükümetin, idarenin, icranın emrine ve buyruğuna sokmaya dönük bir anlayış taşıdıkları anlamı çıkacaktır'' diye konuştu. 
     Hükümet ve muhalefetin bu noktada ''Tam zıt kanaatler içinde olduğunu'' savunan Topuz, ''Merak ediyorum ilgili kurumlardan nasıl yorumlar gelecektir Bakalım demokrasi, demokrasi diye ortalarda dolaşanlar, 'devrim yapıyoruz' diye AB sürecini istismar ederek kendilerini yenilikçi, reformist gösterenler, yargıç güvencesi karşısında hangi tavrı alacaklardır'' dedi. 
     CHP Niğde Milletvekili TBMM Adalet Komisyonu Üyesi Orhan Eraslan da Adalet Bakanı'nın ''yargıya müdahale hazırlıkları yaptığını'' savunarak, ''Hakim teminatı hakim için değil yurttaş içindir. Hakim teminatı yoksa yurttaşın yargılanma güvencesi de yoktur, yargılama siyasi otoritenin baskısı altında demektir'' diye konuştu. 
     
</TEXT>
</DOC>
