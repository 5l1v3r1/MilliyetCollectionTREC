<DOC>
<DOCNO> 280233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/axspo02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'dan teselli 
</HEADLINE>
<TEXT>


Milli Takımımız'ın hocası, soyunma odasında kaçan galibiyete üzülen futbolcularına, "Sizlerle gurur duyuyorum. Skor hiç önemli değil. Türk halkına onur verdiniz" diye konuştu 

BİLAL MEŞE 


Tek tek kutladı 
TEKNİK Direktör Ersun Yanal, karşılaşma sonrası soyunma odasında futbolcularına tek tek teşekkür etti. Milli Takım'ın hocası, mükemmel bir oyun ortaya koyduklarını belirtti, "Belki kazanamadık ama Türkiye'nin kalitesini tüm Dünya'ya bir kez daha gösterdik. Sizlerle gurur duyuyor, sonuca hiç bakmıyorum. Siz Türk halkına onur verdiniz" ifadelerini kullandı. 

'Herşey olabilir' 
GRUPTA heran herşeyin değişebileceğini kaydeden Ersun Yanal, "Bugün Ukrayna lider, yarın bir bakmışsınız ki, yeniden koltuğu biz ele geçirmişiz. Önümüzde çok maç var. Köprünün altında çok sular geçer. Her takım birbirini yenebilir. Zirve için konuşmak erken" dedi. Danimarka'yı yenmek için her yolu denediklerini kaydeden Yanal, "Tempomuz müthişti" yorumunu yaptı. 

En iyi gol Nihat'ın 

EUROSPORT, 'futbol güzelliği' ve 'kalitesi' en iyi maç olarak, Danimarka-Türkiye maçını, Nihat'ın golünü de gecenin golü olarak seçti. Ünlü spor kanalı, Dünya Kupası Grup Elemeleri karşılaşmalarından özetler vererek maçları değerlendirdi. Değerlendirme sonucunda Danimarka-Türkiye müsabakası "en iyi maç, Nihat'ın beraberlik sayısı da en güzel gol olarak ilan edildi. 

Kopenhag'da olay çıktı 

GÜVENLİK güçlerinin karşılaşma sırasında beklediği olaylar, maç sonrası şehir merkezinde patladı. İstasyona yakın bir yerde iki Türk grubu birbirine girdi. Bıçakların kullanıldığı kavgada üç kişi yaralanarak hastaneye kaldırıldı. Bu arada karşılaşma öncesinde de yine şehir merkezinde holigan ve nazilerden oluşan 40 kişik bir grup tutuklandı. 


</TEXT>
</DOC>
