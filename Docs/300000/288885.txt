<DOC>
<DOCNO> 288885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/spor/spo03.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da altın nesil 
</HEADLINE>
<TEXT>


Galatasaray'ın gençleri gümbür gümbür geliyor. A takıma göz kırpan Uğur Uçar, Cihan Can, Mülayim, Arda, Sinan, Cafercan, Zafer, Özgürcan ve Hakan, AEK karşısında tam not aldı 

RAŞİT ALTUN 


Adeta bir takım 
CİM - BOM'UN geleceği, AEK karşısında sahaya çıktı. "Galatasaray'dan genç futbolcu yetişmiyor" eleştirilerine adeta yanıt veren Teknik Direktör Hagi, golsüz sona eren maçta Hakan, Uğur Uçar, Cihan Can, Sinan, Mülayim, Arda, Cafercan, Zafer ve Özgürcan'a şans vererek, A takıma hazır olduklarını gösterdi. 9 oyuncu da başarılı bir performans ortaya koyarak hocalarının yüzünü kara çıkarmadı. 

'Yolun başındayız' 
ARDA, yolun başında olduklarını söylerken, Mülayim ise, "Bu kulübe borcumuzu ödemek zorundayız" dedi. Cafercan ise Galatasaray ruhunu çok iyi bildiğini ifade etti. Golcü Özgürcan, ön plana çıkmanın dezavantaj olduğunu belirterek, "Böyle olunca beklentiler de büyüyor" diye konuştu. Hagi'nin kendilerine çok güvendiğini vurgulayan Cihan da, "Bunu boşa çıkarmak istemiyoruz" açıklamasını yaptı. 

Atina'da bayramlaşma 

EROL DEMİRKOL 

GALATASARAY Başkanı Özhan Canaydın, Yunanistan dönüşünde futbolcu ve teknik heyetle bayramlaştı. Takımdan ayrı otelde kaldığı için havaalanında kafileye daha sonra katılan Canaydın, burada tek tek kutlamaları kabul etti. Uçakta da pilot kabinine giderek anons yapan Başkan, kafile tarafından alkışlanırken, daha sonra çikolata dağıtıldı. 

Petre'ye talip var 

BÜNYAMİN OSMAN 

CİM - BOM'UN gözden çıkardığı Petre'ye Dinamo Bükreş talip oldu. Rumen oyuncu için teklif yapmaya hazırlanan Dinamo'nun parasal konuda endişe taşıdığı belirtildi. Bu oyuncunun Galatasaray'dan yıllık 250 bin dolardan fazla almasının kulübü düşündürdüğü ifade edilirken, bonservisinin 1 milyon dolar olması da can sıkıyor. 


</TEXT>
</DOC>
