<DOC>
<DOCNO> 252153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko17.html </URL>
<DATE> 2004/07/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Merkez Bankası döviz rezervleri arttı... 
</HEADLINE>
<TEXT>

     Son haftalarda düşüş eğilimi içinde olan Merkez Bankası'nın döviz rezervi, geçen hafta 34 milyon dolar artarak 32.4 milyar dolar oldu. Banka'nın döviz fazlasında ise gerileme yaşandı. 
     Merkez Bankası'nın verilerine göre, döviz rezervinde geçen bir haftalık dönemde 34 milyon dolarlık artış gözlendi. Rezerv, 18 Haziran'daki 32 milyar 340 milyon dolarlık düzeyinden 25 Haziran itibariyle 32 milyar 374 milyon dolara çıktı. 
     
     YILBAŞINDAKİ DÜZEYİNİN ALTINDA 
     Döviz rezervinde, yılın ilk altı aylık döneminde ise 1 milyar 265 milyon dolarlık gerileme gözlendi. 2003 yılı sonunda Merkez Bankası'nın döviz rezervi 33 milyar 639 milyon dolar olarak gerçekleşmişti. 
     Öte yandan, altın mevcutlarının 1 milyar 580 milyon dolarlık düzeyi geçen hafta da değişmedi. Brüt rezerv ise 33 milyar 954 milyon dolar düzeyinde oluştu. 
     
     DÖVİZ FAZLASI 
     Merkez Bankası'nın döviz pozisyon fazlası ise 65 milyon dolar azalarak 2 milyar 962 milyon dolara indi. Banka'nın dış varlıkları 25 milyon dolar artarak 36 milyar 352 milyon dolara, döviz yükümlülükleri de 90 milyon dolar artarak 33 milyar 390 milyon dolara yükseldi. 

ANKA 
     
</TEXT>
</DOC>
