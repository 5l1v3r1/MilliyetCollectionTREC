<DOC>
<DOCNO> 287929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/spor/spo04.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Emaneti geri alacağız 
</HEADLINE>
<TEXT>


Trabzonspor Basın Sözcüsü İbrahim Şahin, Fenerbahçe'yi yenerek, liderlik koltuğunu devralacaklarını iddia etti 


Taraftara çağrı 
BORDO - Mavili Kulübün Basın Sözcüsü İbrahim Şahin, Fenerbahçe maçında galibiyete şartlandıklarını söyledi. Şahin, "Bu hafta ikinci sıraya çıkarak, emanetlerden birini Galatasaray'dan geri aldık. İkinci emaneti de Fenerbahçe maçıyla geri alıp, lider olacağız. Futbolcular sahada sonuna kadar mücadele etsin. Taraftar da tribünde pozitif enerji yaratıp, sahaya yansıtsın" diye konuştu. 

Dostluk eli 
ŞAHİN, Fenerbahçe taraftarının kendilerine ayrılan bölümde takımını centilmence izleyebileceğini kaydederek, "Uzattığımız bu sıcak eli tutacaklarına inanıyorum. Art niyetli olanlar gelmesin. Bu şehri karalamak için senaryolar içine girmesinler" yorumunu yaptı. Trabzonlu yönetici, Ziya Doğan'ın heyecanlı yapısı konusunda ise, "Bunu takım için yapıyor. Yoğurt yiyişi böyle" yorumunu yaptı. 

'Devrim yaptık' 
TRABZONSPOR'A başta medya olmak üzere, herkesin saygı göstermesi gerektiğini kaydeden Şahin, şöyle devam etti "Çünkü Trabzonspor doğruları yapmıştır, devrimler yapmıştır. Emeğiyle hak ederek bir yerlere gelmiştir. Arkasında holdingler yoktur. Trabzonspor bir halk takımıdır. Lütfen saygı gösterin. Trabzonspor bunu hak ediyor. Yanlı yapılan yayınlar camiada infial yaratıyor". 

Tayfun'a ceza yok 

ANKARAGÜCÜ maçında kırmızı kart gören Tayfun'a ceza verilmeyecek. Yönetim, başarılı futbolcunun kırmızı kartı hak etmediği görüşünde birleşerek, 10 milyar liralık cezayı uygulamaya koymama kararı aldı. Bordo - Mavili ekip, Fenerbahçe maçının hazırlıklarına dün yaptığı tek çalışmayla devam etti. 

Dursun sınıfı geçti 

TRABZONSPOR'DA ara transfer için zaman zaman adı gündeme gelen Ankaragücü'nün başarılı savunma oyuncusu Adem Dursun'a tam not verildi. Geçen hafta oynanan maçta savunmada görev yapan bu futbolcunun hem Ziya Doğan, hem de yönetim tarafından beğenildiği bildirildi. Yönetimin, ocak ayında Ankaragücü Başkanı Cemal Aydın'ın kapısını çalması bekleniyor 


</TEXT>
</DOC>
