<DOC>
<DOCNO> 286876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/soneko08.html </URL>
<DATE> 2004/11/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İkinci el oto pazarında hareketlilik... 
</HEADLINE>
<TEXT>

     Son model otomobillere getirilen Özel Tüketim Vergisi ÖTV zammı sonrasında Bolu'da bulunan açık oto pazarında satışa sunulan ikinci el otomobillere ilgi arttı. 
     Bolu Açık Oto Pazarı İşletmecisi Şerafettin Yılmazer, ÖTV'nin geçen haftadan itibaren yürürlüğe girdiğini belirterek, ''Otomobillerin fiyatlarına 1 ila 30 milyar arasında artış olarak yansıyan düzenleme ile birlikte, Türkiye kendi ürettiği otomobillerin, ihraç ettiği ülkelerden bile daha pahalı satıldığı bir ülke oldu'' dedi. 
     Sıfır otomobillere gelen zam sonrasında vatandaşların pazarda satışa çıkardığı ikinci el otomobillere ilginin arttığını da ifade eden Yılmazer, ''Son model otomobil alma hayali suya düşen vatandaşlar, iyi kullanılmış ikinci el oto alma yarışına girdiler'' diye konuştu. 
     Bolu açı oto pazarında ikinci el otomobil satmak isteyen vatandaşlar, pazarda araçlarını 3 milyon lira giriş ücreti ödeyerek, satışa sunuyorlar. Pazara olan yoğun ilgi yüzünden bazı vatandaşlar araçlarının pazarın bulunduğu alanın dışında satmaya çalıştılar. 
     
</TEXT>
</DOC>
