<DOC>
<DOCNO> 279755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy10.html </URL>
<DATE> 2004/10/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'li Anadol "Pamuğun ve pamukçunun katili olacaksın" 
</HEADLINE>
<TEXT>

     CHP Grup Başkanvekili Kemal Anadol, pamuk üreticisinin büyük zorluklar yaşadığını belirterek, Başbakan Recep Tayyip Erdoğan'a, ''Pamuğun ve pamukçunun katili olacaksın'' diye seslendi. 
     Anadol, partisinin Ege ve Çukurova Bölgesi'nden milletvekilleri ile düzenlediği basın toplantısında, hükümetin ve özellikle de Tarım ve Köyişleri Bakanı Sami Güçlü'nün, pamuğun ve pamuk üreticisinin durumunu görmezden geldiğini savundu. Bakan Güçlü'nün daha önce çiftçilere ''Gözünüzü toprak doyursun'' dediğini ifade eden Anadol, ''Bu kez de 'Ben sizi umursamıyorum, görmezden geliyorum, başınızın çaresine bakın' demek istemektedir'' diye konuştu. 
     Pamuğa verilen primlerin daha önceki yıllarda en geç eylül ortasında açıklanmasına karşın bu yıl hala açıklanmadığını kaydeden Anadol, pamuk üreticilerinin dayanma gücü kalmadığı için ürününü satmak zorunda kaldığını bildirdi. Anadol, Yunanistan'da pamuk ekim alanları artarken, Türkiye'de sadece ekim alanlarının son bir yılda yüzde 20 oranında azaldığını belirtti. Tarım ve Köyişleri Bakanlığı'nın, IMF talimatları ile tarımla uğraşan nüfusun azaltılması operasyonunu gerçekleştirdiğini savunan Anadol, şöyle devam etti 
     ''Başbakan Erdoğan'a sesleniyoruz, Türk pamuğu ve pamukçusunun katili olacaksın. 
     Bugünkü hükümet ülkede tarımı bitirmiş, üreticiyi batırmıştır. Uygulanan tarım politikaları yanlıştır. Bu nedenle bu politikaların tekrar gözden geçirilerek, doğru tarım politikaları yaratılıp uygulanması gerekmektedir. Çünkü bu tarım politikası ile tarımın gitmediği görülmüştür, görülmektedir. Buradan bir kez daha Tarım Bakanlığı ve Hükümeti bilinçli olarak uyguladıkları bu yanlış tarım politikasını bir an önce bırakmaya çağırıyor, CHP olarak Türk çiftçisinin bu haklı davasında ve her zaman yanında olduğumuzu bir kez daha ilan ediyoruz.'' Anadol, çiftçiler büyük sıkıntılar yaşarken, iktidarın, bazı gazetelerde ''çiftçilerin refah içinde olduğuna'' ilişkin haberler yayınlatarak, ''durumu idare etmeye çalıştığını'' öne sürdü. 
     
</TEXT>
</DOC>
