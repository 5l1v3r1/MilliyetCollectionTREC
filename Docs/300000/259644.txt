<DOC>
<DOCNO> 259644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/gun02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek suçu olan öğrenci değil 
</HEADLINE>
<TEXT>


ÖSS ve LGS'de başarısız olan öğrenci sayısı bu yıl arttı. Çukurova Üniversitesi'nden Prof. Dr. Akbaş'a göre bunun nedeni, ailelerin bilinçsiz yaklaşımı 


Çukurova Üniversitesi Eğitim Fakültesi Eğitimde Psikolojik Hizmetler Anabilim Dalı öğretim üyesi Prof. Dr. Turan Akbaş, ÖSS ve LGS'de binlerce öğrencinin başarısızlığının en büyük nedeninin anne babanın bilinçsiz yaklaşımı ve sınav sistemiyle ezberci müfredat olduğunu söyledi. 
Akbaş, LGS'de 64 bin 598, ÖSS'de de 32 bin 177 adayın sıfır puan almasında, aile ve eğitim sisteminin büyük rol oynadığını, çocukların durumlarının değerlendirilmesi gerektiğini belirtti. Akbaş, çok sayıda ailenin çocuklarına bilinçsizce yaklaştığını, özellikle kendilerinin bilinçli olduğunu iddia edenlerin çocuklar üzerinde daha çok baskı kurduğunu kaydetti. 

'Sınavda zorlanıyorlar' 
LGS'deki sıfırcı adayların sayısının bu yıl yüzde 59.1 arttığına dikkat çeken Akbaş, öğrencilerin sınavda zorlandığını ifade ederek şöyle konuştu 
"Sınavın mantıksal ağırlıklı, düşünmeye yönlendiren soru tiplerinden oluşması, bu sistemden uzak çocuklara zor geliyor. Bunda aile yapısı etkili. Türkiye'de demokratik aile yapısı var gibi gözüküyor. Bilinçsiz anne baba suçu çocuğa atıyor, konuşma hakkı vermiyor. Çocuklar konuşmadan, diyalog kurmadan mantıksal gelişimini tamamlayamaz." 

AB trenini kaçırdık 

Milli Eğitim Bakanlığı'nın eğitim ve öğretim müfredatında yanlışlar bulunduğunu da söyleyen Akbaş, AB'ye uyum süreci kapsamında birçok konuda reform yapılırken eğitim sisteminde yeterli değişikliklere gidilmediğini kaydetti. Akbaş, "Müfredatta yer alan konular çocukları ezberci anlayışa sürüklüyor. Müfredat o kadar değişik ki, soruları hazırlayanlar bile yanlışlıklar yapabiliyor" diye konuştu. 


</TEXT>
</DOC>
