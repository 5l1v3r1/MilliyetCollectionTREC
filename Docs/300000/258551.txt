<DOC>
<DOCNO> 258551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo15.html </URL>
<DATE> 2004/07/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
12 Dev Adam, mesaide... 
</HEADLINE>
<TEXT>

     A Milli Erkek Basketbol Takımı, eylül ayında yapacağı 34. Avrupa Şampiyonası Eleme Grubu karşılaşmalarının hazırlıklarını İstanbul'da sürdürüyor. 
     A milliler, bu sabah Galatasaray Kulübü'nün Florya Metin Oktay Tesisleri'nde çalıştı. Yaklaşık 1.5 saat süren ve oldukça neşeli geçen kondisyon ağırlıklı çalışmada milliler, koşunun ardından teknik heyetin de katıldığı çift kale futbol maçı oynadı. 
     Maç oldukça neşeli geçerken, antrenör Orhun Ene'nin takımı, kaptan İbrahim Kutluay'ın takımını 5-4 yendi. 
     ''12 Dev Adam''ın sabah çalışmasında, izinli olarak ABD'de bulunan Mehmet Okur yer almazken, kasıklarında sakatlığı bulunan Mustafa Abi ise doktor gözetiminde çalıştı. 
     Milliler, hazırlıklarını bu akşam Abdi İpekçi Spor Salonu'nda yapacağı günün ikinci çalışmasıyla sürdürecek. 
     Öte yandan başantrenör Bogdan Tanjeviç, antrenörler Orhun Ene ve Levent Topsakal, kondisyoner Paula Bellati ile oyunculardan Hidayet Türkoğlu ve Kaya Peker'in, yarın sağlık kontrolünden geçecekleri bildirildi. 
     
</TEXT>
</DOC>
