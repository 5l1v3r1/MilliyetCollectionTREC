<DOC>
<DOCNO> 295198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy04.html </URL>
<DATE> 2004/12/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'lilerden AKP'ye "soykırım" sitemi 
</HEADLINE>
<TEXT>

     ABDULLAH KARAKUŞ Ankara 

ABD'li diplomatlar, TBMM İnsan Hakları Başkanı Mehmet Elkatmış'ın iki ülke arasında gerginliğe neden olan "Felluce'de soykırım ve katliam yapılıyor" sözlerinin ardından AKP'lilere sitem için TBMM'de ziyaretlere başladı. 
     ABD'liler görüştükleri AKP'li milletvekillerine "El Cezire televizyonu aracılığıyla yanlış bilgiler aktarılıyor. Size kızgınız. Bu açıklamalar dostluğumuz konusunda bizi düşündürüyor" dedi. 
     ABD Ankara Büyükelçiliği'nden Siyasi İşler Müsteşar Yardımcısı Charles Obalaha ve Politika Ofisi'nde görevli James Shop, ziyaret ettikleri AKP'li milletvekillerine Elkatmış'ı şikayet etti. İki ABD'li "İkinci el kaynaklardan yanlış bilgiler alıyor. Bu tür açıklamalar hoşumuza gitmiyor" eleştirisi getirdi. 
     ABD'liler "Türkiye dost olduğunu söylüyor. Ancak kamuoyunu etkileme gücüne sahip siyasi liderler ve Meclis üyelerinin açıklamaları dostluğumuz konusunda bizi düşündürüyor. Açıklamaları kızgınlıkla karşılıyoruz. Irak'ta atom bombası kullanıldığı iddiaları çok anlamsız" yorumunu yaptı. 
     Felluce'deki camide bir yaralının öldürülmesiyle ilgili olarak "Mükemmel bir politika yürüttüğümüzü söylemiyoruz. Yanlışları biz de eleştiriyoruz. O yanlışı yapan asker hemen gözaltına alındı" diyen ABD'liler, "Ancak teröristler Felluce'deki camilerin yüzde 50'sine yerleşmiş durumda. Birçok camiyi cephanelik olarak kullanıyorlar" dedi. 
     
</TEXT>
</DOC>
