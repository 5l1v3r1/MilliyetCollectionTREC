<DOC>
<DOCNO> 277849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur36.html </URL>
<DATE> 2004/10/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İzmir'de toplu taşıma ücretlerine yüzde 11 zam... İşte yeni fiyatlar 
</HEADLINE>
<TEXT>

     İzmir'de şehir içi toplu taşıma ücretlerine, yarından geçerli olmak üzere ortalama yüzde 11.8 oranında zam yapıldı. 
     İzmir Büyükşehir Belediyesi Basın Danışmanlığı'ndan yapılan açıklamada, yılbaşından itibaren akaryakıt ücretlerinin yüzde 25 arttığı, tarifelere ise yüzde 11.8 oranında zam yapıldığı bildirildi. 
     Yeni düzenlemeyle birlikte, otobüs, vapur ve metro dahil kent kartlı tüm binişler için tam tarifede 100 bin, indirimli tarifede ise 50 bin lira artış oldu. 
     Sürücü kartı veya jetonlu otobüs binişlerinde, daha önce 1 milyon lira olan tam tarife ücreti 1.5 milyon liraya, ''baykuş'' tabir edilen, sabaha kadar yolcu taşıyan otobüslerde 2 milyon lira olan indirimsiz tam bilet ücreti 3 milyon liraya, 1.6 milyon lira olan indirimli bilet de 1.5 milyon liraya çıkarıldı. Metro ve vapura jetonlu biniş ücretlerinde değişiklik yapılmadı. 
     Kent kartlı otobüs binişlerinde, besleme hatlarda ve kademeli seferlerde değişik ücretler belirlendi. Tam bilet fiyatının 650 bin lira olduğu besleme hatlardan yararlanmak isteyenler, bundan böyle 750 bin lira ödeyecek. 
     1. kademe hatlardaki tam bilet ücreti 750 bin liradan 850 bin liraya, 2. kademe hatlardaki tam bilet ücreti 850 bin liradan 950 bin liraya, 3. kademedeki bilet ücreti de 900 bin liradan 1 milyon liraya çıkarıldı. 
     ''Kent Kart''la metro ve vapur kullanımında tam bilet ücreti ödeyen yolcular 650 bin lira yerine 750 bin lira ödeyecek. İndirimli bilet ücreti de 327 bin liradan 375 bin liraya yükseltildi. 
     Arabalı vapurların taşıma fiyatları da değişti. 3.5 milyon lira olan otobüs ve motosiklet taşıma ücreti 4 milyon liraya, 7 milyon lira olan minibüs ve kamyonet taşıma ücreti 8 milyon liraya, 10.5 milyon lira olan otobüs-kamyon taşıma ücreti ise 12 milyon liraya çıkarıldı. TIR taşıma ücreti de 21 milyon liradan 24 milyon liraya yükseltildi. 
     
</TEXT>
</DOC>
