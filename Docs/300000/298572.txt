<DOC>
<DOCNO> 298572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur32.html </URL>
<DATE> 2004/12/17/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Yurtbank Davası'nda karar... Ali Avni Balkaner'e 34 yıl verildi 
</HEADLINE>
<TEXT>

     Yurtbank'ın eski sahibi Ali Avni Balkaner, bankanın zarara uğratıldığı iddiasına ilişkin davada 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırıldı. 
     İstanbul 8. Ağır Ceza Mahkemesi'ndeki duruşmada, Mahkeme Heyeti kararını açıkladı. 
     Mahkeme, Ali Avni Balkaner'i 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırdı. 
     Mahkeme, Balkaner hakkında ayrıca gıyabi tutuklama kararı çıkarttı. 
     Diğer bazı sanıklar da, çeşitli hapis ve para cezalarına mahkum edildi. 
     Davanın bugünkü duruşmasına katılan Ali Avni Balkaner, savunmasını yaptıktan sonra rahatsızlanmış ve yanında bulunanlarca ''hastaneye götürüleceği'' belirtilerek adliyeden çıkarılmıştı. 
     
     BALKANER ''YAŞLI VE HASTA BİR ADAMIM. KUL HAKKIYLA GÖÇÜP GİTMEK İSTEMİYORUM'' 

     Yurtbank'ın zarara uğratıldığı iddiasına ilişkin davada, bankanın eski sahibi Ali Avni Balkaner 34 yıl 7 ay ağır hapis cezasına çarptırılırken, diğer 23 sanık da 1 yıl ile 6 yıl 9 ay arasında değişen ağır hapis cezalarına mahkum edildi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklar Ali Avni Balkaner, Cantürk Dedeoğlu, Yaşar Mescigil, Süleyman Ekiz ve Nejat Köknarer katıldı. Diğer tutuksuz sanıklar duruşmaya gelmedi. 
     Duruşmada söz alan Balkaner, savunmasında anlatacaklarının kendisi ve off-shorezedeler açısından hayati önem taşıdığını söyledi. 
     Yurtbank'ın, el konulan bankalardan 3 önemli farkı bulunduğunu savunan Balkaner, bankanın 2 yıl boyunca Hazine'nin atadığı kişilerce yönetildiğini, bankayı aldıktan sonra mal varlığında artış olmadığını ve içindeki mevduatlar 600 milyon dolar tutan bir bankaya 800 milyon dolar sermayesi bulunan şirketini devrettiğini kaydetti. 
     Bankaya ait varlıkların satılması durumunda iddia edilen zararın ve off-shorezedelerin paralarının ödenebileceğini öne süren Balkaner, malların satılması konusunda ilgili yerlere yazı gönderdiğini, ancak olumsuz cevap aldığını ifade etti. 
     ''Kendisine yakışmayan suçlardan yargılandığını'' söyleyen Balkaner, ''Bu yaştan sonra benim namusa, gurura, şerefe ihtiyacım var'' dedi. 
     
     ''KUL HAKKIYLA GÖÇÜP GİTMEK İSTEMİYORUM'' 

     TMSF ile görüşmelerinin sürdüğünü, bu yılın sonuna kadar ön anlaşma yapılabileceğini, off-shorezedelerin parasını ödemek için uğraştığını, kendisi dışında bu işi halledebilecek kimse olmadığını savunan Balkaner, ''Yaşlı ve hasta bir adamım. Kul hakkıyla göçüp gitmek istemiyorum'' diye konuştu. 
     Off-shorezedelerin çok sıkıntı çektiğini, aralarında ölenler, kendini yakanlar olduğunu söyleyen Balkaner, ''Ben de onlarla birlikte perişan oldum. Ben de 'zede'yim. Babaları sayılırım'' dedi. 
     Bu sözleri söylerken gözleri dolan ve savunmasına ara verip su içen Balkaner, ''4 bin 500 kişinin yükünü üzerinde taşımak kolay değil'' diyerek sözlerini tamamladı. 
     Süleyman Ekiz'in savunmasını yaptığı sırada fenalaşan Balkaner, adliyeye birlikte geldiği kişilerce salondan çıkarıldı. Adliye koridorunda koluna giren iki kişinin yardımıyla yürüyen Balkaner, merdivenlerden de yanındakilerin kucağında indi. 
     Balkaner'in özel otomobiline bindirildiği sırada İstanbul Adli Tabipliği'nden bir sağlık görevlisi gelerek müdahale etmek istedi. Bunun üzerine Balkaner'in yanındakiler, hastaneye gittiklerini belirterek, gerek olmadığını söyledi. 
     Balkaner'in adliyeden ayrılmasından sonra devam eden duruşmada, diğer sanıklar da haklarındaki suçlamaları kabul etmediklerini bildirdi. 
     Ali Avni Balkaner'in avukatları Deniz Ketenci, Fatih Çınar ve Volga Gökçe, soruşturmanın genişletilmesi konusundaki taleplerini sundu. 
     Mahkeme heyeti, sanık avukatlarının taleplerinin reddine karar verdi. 
     Söz alan avukat Çınar, mahkeme heyetini reddettiklerini ve bu konudaki gerekçelerini sunmak için süre istediklerini söyledi. 
     Mahkeme heyeti, sanık avukatlarının red taleplerinin davayı uzatmaya yönelik olduğu gerekçesiyle reddine hükmetti. 
     Bunun üzerine Balkaner'in avukatları, müvekkillerini savunamadıklarını, bu nedenle avukatlıktan çekildiklerini belirterek, duruşmadan ayrıldı. 
     Diğer sanık avukatları ve duruşmaya katılan sanıklar, esas hakkındaki savunmalarını yaptı. 
     
     KARAR 

     Verilen aranın ardından mahkeme heyeti, Ali Avni Balkaner'i, ''verilmemesi gereken kredileri açarak dolandırıcılık suçunu işlediği'' gerekçesiyle 7 yıl 3 ay 15 gün ağır hapis ve 12 trilyon 67 milyar 345 milyon lira da ağır para cezasına çarptırdı. 
     Balkaner'i ''zimmet'' suçundan da 20 yıl ağır hapis ve 14 trilyon 399 milyar 140 milyon lira ağır para cezasına çarptıran mahkeme heyeti, sanığı ''off-shore hesapları üzerinden bankanın vasıta kılınması suretiyle dolandırıcılık'' suçundan da 7 yıl 3 ay 15 gün ağır hapis ve 42 trilyon 841 milyar 440 milyon lira ağır para cezasına mahkum etti. 
     Mahkeme heyeti, Balkaner'in bu davadan dolayı tutuklu kaldığı süreyi ve hakkında verilen ceza miktarını göz önüne alarak gıyaben tutuklanmasına hükmetti. 
     Bankanın yönetim kurulu üyeleri Murat Yanık, Engin Aras, Bayram Eser, Süleyman Ekiz, Ahmet Uğur Balkaner ve Ömer Yüksel'i de ''dolandırıcılık'' suçundan 2 yıl 11'er ay ağır hapis ve 12 trilyon 67 milyar 345'er milyon lira ağır para cezasına çarptıran mahkeme heyeti, yönetim kurulu üyelerinden Metin Aytaç'ı da Hazine tarafından atanmış üye olması ve muhalefeti durumunda suç konusu kredilerin tahsis edilemeyeceğini göz önüne alarak, ''dolandırıcılık'' suçundan 4 yıl 4 ay 15 gün ağır hapis ve 12 trilyon 67 milyar 345 milyon lira ağır para cezasına mahkum etti. 
     
     DİĞER CEZALAR 

     ''Off-shore hesapları üzerinden bankanın vasıta kılınması suretiyle dolandırıcılık'' suçundan Süleyman Ekiz'e 3 yıl 10 ay 20 gün ağır hapis ve 42 trilyon 841 milyar 440 milyon lira ağır para cezası veren mahkeme heyeti, off-shore bankanın yöneticileri Bayram Eser, Mustafa Nihat Yurdakök, Özcan Kaşlıoğlu, Ahmet Uğur Balkaner, Murat Yanık, Engin Aras ve Cantürk Dedeoğlu'nu da aynı konuya ilişkin olaydaki konumlarını göz önüne alarak 2 yıl 11'er ay ağır hapis ve 42 trilyon 841 milyar 440'ar milyon lira ağır para cezasına çarptırdı. 
     Mahkeme heyeti, bankanın hakim hissedarı Ali Avni Balkaner'in firmasına ait Çamlıca Konakları'ndan taşınmaz satın alma görüntüsü altında bankadan kullandıkları kredilerde usulsüzlük olduğu gerekçesiyle 13 sanığı 1 ile 1 yıl 5 ay arasında değişen hapis ve 245 ile 805 trilyon lira arasında değişen ağır para cezalarına mahkum etti. 
     Ali Avni Balkaner'in de aralarında bulunduğu 26 sanığın, ''cürüm işlemek amacıyla teşekkül oluşturmak, teşekküle üye olmak ile yardım yataklıkta bulunmak'' suçlarından beraatlerine karar veren mahkeme heyeti, Yaşar Mescigil ile Aydoğan Semizer'in de ''emniyeti suiistimal'' suçundan beraatlerine hükmetti. 
     Muzaffer Hakan Balkaner, Birgül Özmen ve Nurettin Dede hakkındaki davanın vefat etmiş olmaları nedeniyle, 5 sanık hakkındaki davanın da zaman aşamı süresi dolduğundan ortadan kaldırılmasına karar veren mahkeme heyeti, 4 sanık hakkındaki dava dosyasını, ifadeleri alınamadığı için ayırarak, bu sanıklar hakkında ifadelerinin alınması amacıyla gıyabi tutuklama kararı çıkardı. 
     Çok sayıda mudinin izlediği duruşmada, kararın okunması sırasında bir mudi baygınlık geçirdi. 
     
</TEXT>
</DOC>
