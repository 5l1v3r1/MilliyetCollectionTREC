<DOC>
<DOCNO> 254496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/guncel/agun.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hemşeriler' cami istiyor 
</HEADLINE>
<TEXT>


İstanbul'da bulunan 'hemşeri dernekleri'nin okul değil cami yaptırmaya meraklı olduğu, araştırmayla ortaya konuldu. Dernekler, kültür ve sanat etkinliklerine de çok uzak duruyor 

SERHAT OĞUZ İstanbul 

İstanbul'un hemen her mahallesinde bulunan hemşeri derneklerini mercek altına alan İstanbul Büyükşehir Belediyesi Araştırma Planlama Koordinasyon APK Daire Başkanlığı'nın araştırması, ilginç sonuçlar ortaya koydu. Dernek faaliyetleri arasında okul yaptırmak yüzde 13'te kalırken, camiler bunu ikiye katlayarak yüzde 25'e ulaştı. En gözde etkinlikler yüzde 63'le piknik ve yemekli toplantı, en çok dernek kuranlar da Doğu Karadenizliler. 
APK uzmanlarının 774 hemşeri derneği ve kent vakfıyla yaptığı araştırmaya göre, İstanbul'u "hemşeri dayanışması" kuşattı. APK uzmanlarına göre, hemşeri dernekleri, büyük şehre göç edenlerin kentle bütünleşmelerini engelliyor. Bu derneklerin kente entegrasyonunun sağlanması için İstanbul Büyükşehir Belediyesi çatısı altında birleşmeleri tavsiye ediliyor. 

Kadının adı yok 
Araştırmadan çıkan sonuçlardan bazıları şunlar 
Dernek ve vakıfların yüzde 99.4'ünün başkanı erkek. Yüzde 52'sinin ise kadın üye sayısı "sıfır". Yüzde 86.3'ünün kadın kolları, yüzde 75.3'ünün gençlik kolları yok. Yüzde 68'inin spor ve folklor etkinliği var.Kültür ve sanat etkinliği oranı sadece 13.5. Yüzde 83.7'si İstanbul için etkinlik yapmayı düşünmüyor.Dernek başkanlarının yüzde 33.2'si ilkokul, yüzde 21.6'sı üniversite mezunu. Yüzde 69'unun kuruluş amacı 'birlik içinde hareket etme ve sosyal dayanışma içinde olma.' Topluma hizmet amacıyla kurulan dernek oranı ise yüzde 14. Dernekler arasında okul yaptıranların oranı yüzde 13, cami yaptıranların yüzde 25, çeşme yaptıranların yüzde 27, turizm çalışması yapanlar yüzde 18, festival düzenleyenler yüzde 32, gezi yüzde 77 oranında. Üye sayıları genelde 100'ler seviyesinde. Yüzde 89.9'u sadece İstanbul'da örgütlenirken, yüzde 11.1'nin Rusya, Bulgaristan, Almanya ve Hollanda'da şubesi bulunuyor. Yüzde 88.2'si faaliyetleriyle ilgili yayın çıkarmıyor. 



</TEXT>
</DOC>
