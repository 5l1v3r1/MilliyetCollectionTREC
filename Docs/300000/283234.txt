<DOC>
<DOCNO> 283234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur23.html </URL>
<DATE> 2004/10/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bomba diye korkulan şüpheli paketten 4 milyar lira çıktı 
</HEADLINE>
<TEXT>

     Sivas'ta, fünye ile patlatılan şüpheli çantadan 4 milyar lira çıktı. Zarar görmeyen para, sahibine teslim edildi. 
     AA muhabirinin emniyet yetkililerinden edindiği bilgiye göre, İstasyon Caddesi'nde önceki gün fünye ile patlatılan şüpheli çantanın içinden çeşitli dosya, bazı kitap ve 4 milyar lira para çıktı. 
     Yapılan incelemelerde çantanın İstanbul'da yaşayan ve bir iş için Sivas'a gelen elektrik mühendisi Nejat Çalpan'a ait olduğunun tespit edildiğini belirten yetkililer, çantadan çıkan rehberden Çalpan'ın İstanbul'daki eşine ulaşıldığını, daha sonra eşi aracılığıyla cep telefonuyla irtibata geçtikleri Nejat Çalpan'ı bulduklarını kaydettiler. 
     Çantasını kaybettiğinden haberi olmayan ve ifadesinde, bir iş için geldiği Sivas'ta, iş bittikten sonra arkadaşlarıyla beraber iftar yaptığını ve çantayı da yemek yedikleri lokantanın yakınında unutmuş olabileceğini belirten Çalpan, çantadaki paranın da maaşı olduğunu söyledi. 
     Parayı teslim eden polislere teşekkür eden Çalpan, çantasının parçalanmasına da üzülmediğini, zaten o çantayı sevmediğini söyledi. 
     Önceki gün, Sivas Büyük Oteli'nin yanında şüpheli çanta ihbarını alan polis ekiplerinin trafiğe kapattıkları caddede, bomba imha uzmanı tarafından incelenen çanta, fünyeyle patlatılmıştı. 

     
</TEXT>
</DOC>
