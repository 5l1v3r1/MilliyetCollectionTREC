<DOC>
<DOCNO> 268216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur03.html </URL>
<DATE> 2004/09/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Memur adayları için başvurular başladı 
</HEADLINE>
<TEXT>

     Kamu Personeli Seçme Sınavı'nda KPSS yeterli puan alan adayların, kamu kurum ve kuruluşlarının kadrolarına atanmak için başvuru süresi bu sabah başladı. Başvurular, 10 Eylül Cuma gününe kadar kabul edilecek. 
     Yerleştirme işlemlerinde, 10-11 Temmuz 2004 günlerinde gerçekleştirilen 2004-KPSS 23 Kasım ile 23 Kasım 2002'de yapılan KPSS-Sağlık Bakanlığı 2002-KPSS-SB sonuçları geçerli sayılacak. 
     Buna göre, 1999 yılındaki İlk Defa Devlet Memuru Olarak Atanacaklar İçin Seçme Sınavı DMS , 2001'deki Kurumlar İçin Merkezi Eleme Sınavı KMS ile 2002'deki Kamu Personel Seçme Sınavı KPSS sonuçlarına göre yapılan başvurular kesinlikle kabul edilmeyecek. 
     
     B GRUBU KADROLARA ATAMA YAPILACAK 
     Kamu kurum ve kuruluşlarının kadroları, A ve B olmak üzere ikiye ayrılıyor. 
     Bu yerleştirme sürecinde, A grubunu oluşturan Müfettiş Yardımcılığı, Uzman Yardımcılığı, İçişleri Bakanlığı'nın Kaymakam Adaylığı ve Dışişleri Bakanlığı'nın Meslek Memurluğu kadroları dışında kalan B grubu kadrolar için atama yapılacak. 
     A grubu kadrolar için KPSS bir eleme niteliği taşıyor. Kurumlar, KPSS sonuçlarına göre çağırdıkları adayları, kendilerinin yapacakları giriş sınavına göre atayacak. 
     
     BAŞVURULAR 
     Başvuru kılavuzu ve tercih formu, Türkiye'de ÖSYM Sınav Merkezi yöneticiliklerinden ve KKTC'de de Lefkoşa Sınav Merkezi Yöneticiliği'nden 3 milyon lira karşılığında temin edilecek. 
     Ayrıca, yerleştirme ücreti olarak da TC Ziraat Bankası, Halk Bankası, Vakıflar Bankası veya Yapı ve Kredi Bankası'na 5 milyon lira yatırılacak. 
     Adaylar, bankadan aldıkları dekont ve belirlenen esaslara göre doldurdukları tercih formunu, 10 Eylül Cuma gününe kadar ÖSYM Sınav Merkezi yöneticiliklerine teslim edecek. 
     
     YERLEŞTİRME 
     Yerleştirme, ÖSYM tarafından merkezi sistemle bilgisayar ortamında yapılacak. 
     Sonuçlar, ekim ayının ilk haftasında adaylara duyurulacak. 
     Adaylar, yerleştirildikleri kamu kurum ve kuruluşlarına 22 Ekim Cuma gününe kadar başvuracak. Zamanında yapılmayan başvurular, geçersiz sayılacak. 
     ÖSYM, gerek yerleştirme gerekse atanma sürecinde boş kalan kadro ve pozisyonlar için ek yerleştirme yapacak. 
     Ek yerleştirme için başvurular, 8-12 Kasım günleri arasında kabul edilecek ve sonuçlar Kasım ayının son haftası içinde belli olacak. 
     
</TEXT>
</DOC>
