<DOC>
<DOCNO> 284543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/siyaset/axsiy01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya resepsiyonunda komutanlardan mesajlar 
</HEADLINE>
<TEXT>


Org. Özkök Türk üst kimliğinden korkulmasın. Org. Büyükanıt Hapishaneden yönetilen terör örgütü sadece Türkiye'de var. Org. Türkeri Öcalan, İmralı'da Şam'dan daha rahat... 

ANKARA Milliyet 


Genelkurmay Başkanı Orgeneral Hilmi Özkök, Avrupa Birliği'nin 6 Ekim İlerleme Raporu sonrasında gündeme gelen "azınlık" tartışmalarını, "Tek bir azınlık tarifi yok. Türkiye'de milli gelir 30 bin dolar olsa bu tür sorunlar olmaz" diye değerlendirdi. Türk kimliğinin üst kimlik olmasından korkulacak ya da çekinilecek bir şey olmadığını da söyleyen Özkök, "Toplumları bir arada tutmak için herkes bir üst kimlik yaratmak zorundadır" dedi. Kara Kuvvetleri Komutanı Yaşar Büyükanıt da, PKK'lıların sayısının yeniden 1982'deki rakamlara yükseldiğini belirterek, "ABD, herhalde teröristlerin Türkiye'ye girmesini bekliyor" diye konuştu. 
Cumhurbaşkanı Ahmet Necdet Sezer'in, Cumhuriyet'in 81. yıldönümü nedeniyle dün akşam Köşk'te verdiği resepsiyona katılan Özkök ve Büyükanıt, gündeme ilişkin açıklamalarda bulundu. Özkök, "Azınlık" ve "Türkiyelilik üst kimliği" tartışmalarıyla ilgili şunları söyledi 
"Bana göre Türkiye'de milli gelir kişi başına 30 bin dolar civarında olsa bu tür sorunlar olmaz. O zaman öyle hissedene 'öyle yap' deriz ama, öyle bir gelir düzeyi yok. Azınlık yaklaşımının bütünlüğü bozacak bir şekilde anlaşılmaması lazım. ABD'de iken farklı kökenden arkadaşlarım kendilerine 'US' derlerdi. 'Türk' kelimesi Türkiye'yi de ifade ediyor. Bunu değiştirmek çok zor ve ihtilaflı olur." 
Sezer de, konuyla ilgili tartışmalar için, "Türkiye Cumhuriyeti etnik kökene göre kurulmamıştır. Tek bağ vatandaşlık bağıdır. Lozan'daki azınlık tanımı bellidir. Kimse kaygı duymasın" diye konuştu. 
Türkiye'nin AB üyeliğini de değerlendiren Özkök, 17 Aralık'a kadar hata yapılmaması gerektiğini söyledi. 

Şam'dan daha rahat 
Orgeneral Büyükanıt ise, Abdullah Öcalan'ı ima ederek, "Dünyada hapishaneden yönetilen bir terör örgütü var mı Türkiye'de var. Adam 21 Ekim'de avukatlarıyla konuşuyor. 23 Ekim'de bir gazetede manşet oluyor. Bunları Hükümet'e de iletiyoruz" şeklinde konuştu. Büyükanıt, Kandil Dağı'ndaki gelişmelerin sorulması üzerine de espri yaparak, "Kandil Dağı'nda birşey mi var Ellerinde gitarlı kızlar, çocuklar var" dedi. 
Jandarma Genel Komutanı Org. Fevzi Türkeri de, "Öcalan PKK'yı İmralı'da Şam'dan daha rahat yönetiyor. Çünkü can güvenliği kaygısı yok" diye konuştu. 
Geçen yıl 14 bakan ve 18 milletvekilinin katıldığı Çankaya Köşkü'ndeki 29 Ekim resepsiyona bu yıl, 5 bakan ve 18 AKP'li katıldı. 2 yıldır Köşk'e gitmeyen TBMM Başkanı Bülent Arınç, bu kez resepsiyonda hazır bulundu. Eşli davet edilen Kültür Bakanı Erkan Mumcu ile Yargıtay Başkanı Eraslan Özkaya da resepsiyona katılmadı. 


</TEXT>
</DOC>
