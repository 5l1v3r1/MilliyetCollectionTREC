<DOC>
<DOCNO> 299207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo21.html </URL>
<DATE> 2004/12/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yanal Amacımız, milli takımın başarı çıtasını yükseltmek... 
</HEADLINE>
<TEXT>

     Milli Takımlar Teknik Direktörü Ersun Yanal, milli takımın başarı çıtasını yükseltmek için çalıştıklarını söyledi. 
     Pamukkale Üniversitesi Spor Bilimleri ve Teknolojisi Yüksekokulu tarafından düzenlenen ''Futbol, Teknoloji ve Bilimsel Yaklaşım'' konulu seminere konuşmacı olarak katılmak üzere Denizli'ye gelen Ersun Yanal, Denizli Valisi Gazi Şimşek'i ziyaret etti. 
     Şimşek, kabulde yaptığı konuşmada, Yanal'ın Türkiye'de futbolun gelişmesine yaptığı katkılara işaret ederek, kendisine ve milli futbol takımına her zaman destek vermeye hazır olduğunu söyledi. 
     Denizlispor'un İkinci Lig'den Birinci Süper Lig'e çıkmasında Yanal'ın büyük katkısı bulunduğunu hatırlatan Şimşek, ''Yanal, Türkiye'nin yetiştirdiği nadir teknik direktörlerden birisidir. Denizlispor başta olmak üzere, çeşitli takımlarda gösterdiği başarısını milli takımda da sürdürüyor'' dedi. 
     Yanal da milli takımın daha da başarılı olması için çalıştığını belirterek, ''Amacımız, mili takımın başarı çıktasını yükseltmektir'' diye konuştu. 
     Vali Şimşek, ziyaretin anısına Yanal'a plaket verdi. 
     
</TEXT>
</DOC>
