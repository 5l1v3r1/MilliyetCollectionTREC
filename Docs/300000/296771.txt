<DOC>
<DOCNO> 296771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/sazak.html </URL>
<DATE> 2004/12/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Meşveret 
</HEADLINE>
<TEXT>


17 Aralık'taki AB liderler zirvesi öncesinde Türkiye'ye tam üyelik yerine 'özel statü' verilmesi isteğinde direnen Fransa'nın tutumunun yol açtığı düş kırıklığı Jön Türkler'in 'ruh haline' benziyor. 
Brüksel dönüşü uçakta Şerif Mardin'in 'Jön Türklerin Siyasi Fikirleri 1895-1908' adlı yapıtını yeniden okudum. 1964 yılında kitabın ilk baskısına konu olan çalışmasında Mardin, Yeni Osmanlılar'ın yayınlarını inceleyerek, dağılan imparatorluğu ayakta tutma çabalarındaki düşünsel arka planı aydınlatmaya çalışmış. 
Ahmet Rıza Bey'in Türkçe Meşveret'i ve gazetenin Fransızca ekindeki temalar günümüze de ışık tutacak tartışmalarla doludur 
'Türkçe Meşveret'te çıkan makalelerin tümüne bakarsak Osmanlı İmparatorluğu'nun parçalanması sorunuyla ilgili olarak Batı devletlerinin müdahalesi, kapitülasyonlar ve Ermenilerin de ittifakını sağlamak üzere Ermeni sorununun çözümü konularına özellikle ağırlık verildiği anlaşılıyor. 
Genel olarak, ilk çıkan sayılarından itibaren Meşveret iç sorunların çözümü için dış kuvvetlere müracaat etmenin sakıncaları üzerinde durmuştu." 
Meşveret'in Fransızca ekinde verilen mesajlar Batı'nın 'çifte standardı'nı sorguluyordu "Reform haykırışları yükselterek bu reformların şu veya bu bölgede bugün Kürdistan ve Girit'te, yarın Makedonya'da tatbik mevkiine konacaklarını belirtmek semeresiz ve hayali bir teşebbüstür. 
Reform, k ğıt üzerinde uzun zamandan beri yürürlüktedir... Bu belgeler müsavat, adalet, kuvvetlerin taksimi, idari adem-i merkeziyet, bazı mahalli imtiyazlar, vicdan hürriyeti, Sultan'ın mutlakiyetinin sınırlandırılmasını, milletin kanunların yapılmasına iştirakini, mutedil bir basın hürriyetini vaat etmektedir. Fakat Avrupa bunların kesin bir şekilde ve namusluca tatbik edeceğine, adem-i müdahale bahanesiyle, bütün dertlerin ana kaynağı olan Padişah'ın hudutsuz kudretini sınırlandırmamıştır. Diğer taraftan da şu veya bu gayrimüslim ırk veya din hesabına her gün dahili meselelere müdahale etmiştir." 
Jön Türkler'in, Batı'ya karşı düş kırıklığını yansıtan bir başka yayın da Osmanlı'dır. 
Şerif Mardin'in yapıtında, Girit'in kaybedilmesinin, Arnavutluk ve Makedonya'da ayrılıkçılığın körüklenmesinin, 'Kürdistan' meselesinin Yeni Osmanlılar'da yol açtığı 'derin psikolojik yara ve Avrupa'ya karşı yükselen kırgınlık ve kızgınlıktan' söz edilmektedir. 
Fransa o zamanki tepkilerin de odağında bulunuyor. 
Meşveret, 1895-1897 arasında yayımlanmış. Prof. Mardin'in seçtiği makalelerden, 110 yıl sonra Batı'nın bakış açısının fazla değişmediği anlaşılıyor. 



</TEXT>
</DOC>
