<DOC>
<DOCNO> 269750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko32.html </URL>
<DATE> 2004/09/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Şener Türkiye'de sınır aşan nehirlerin sularına daha fazla ihtiyaç var 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, petrol ve doğalgaz kaynakları bakımından zengin olan diğer kıyıdaş ülkelerle kıyaslandığında, Türkiye'de artan nüfus, gıda ihtiyacı ve ekilebilir tarım arazisinin büyüklüğü nedeniyle, sınır aşan nehirlerin sularına daha fazla ihtiyaç bulunduğunu söyledi. 
     Bilkent Otel'de düzenlenen ''4. Rosenberg Uluslarası Su Politikaları Forumu''nda öğle yemeğine katılan Şener, yaptığı konuşmada, su kaynakları ve sınır aşan suların günümüzde giderek önem kazandığını, ayrıca dünyadaki mevcut su kaynakları insani faaliyetler neticesinde kirlenirken, bu kaynaklara olan talebin artmaya devam ettiğini söyledi. 
     Özellikle gelişmekte olan ülkelerin, sürdürülebilir kalkınmaları için çok gerekli olan su potansiyelinden hidroelektrik enerjisi üretimi için de yararlanmaları gerektiğini belirten Bakan, şunları söyledi 
     ''Sınırlı su kaynaklarının verimli şekilde yönetiminin, karmaşık ve çok boyutlu bir konu olduğunun bilincindeyiz. Uyumlu çalışma ve işbirliğinin yanı sıra tüm paydaşların katılımını gerektirir. Su kaynaklarının verimli yönetimi meselesi, Ortadoğu, Afrika ve Orta Asya gibi kurak ya da yarı kurak bölgelerde yer alan sınır aşan nehir ve uluslararası göller söz konusu olduğunda yeni boyutlar kazanmakta ve daha da karmaşık bir hale gelmektedir.'' 
     
     TÜRKİYE'NİN FAZLA SUYU YOK 
     Konuşmasında GAP projesi çerçevesinde Türkiye'nin su kaynakları yönetimine ilişkin bilgiler veren Şener, Türkiye'nin su kaynakları bakımından zengin bir ülke olmadığını vurgularken, şunları söyledi 
     ''Bizim için su kaynaklarımızın zengin olmaması yanında ikinci önemli husus, sınır aşan nehirlerimizin çokluğudur. Topraklarımızdan kaynaklanan sınır aşan nehirler, ülkemizin toplam su kaynaklarının yüzde 40'nı oluşturmakta ve bu nedenle Türkiye'nin giderek artan su ihtiyaçlarının karşılanması açısından büyük önem arzetmektedir. 
     Petrol ve doğalgaz kaynakları bakımından zengin olan diğer kıyıdaş ülkelerle kıyaslandığında, Türkiye'de artan nüfus, gıda ihtiyacı ve ekilebilir tarım arazisinin büyüklüğü nedeniyle, gerek enerji üretimi gerek gıda açısından, sınır aşan nehirlerin sularına diğer kıyıdaş ülkelerden daha fazla ihtiyaç bulunmaktadır.'' Şener bu arada, GAP'ın yalnızca çevre dostu, temiz, ucuz hidro-enerji sağlamakla kalmadığını, aynı zamanda çöl halindeki Güneydoğu Anadolu topraklarının verimli tarım arazisine dönüştürdüğünü sözlerine ekledi. 
     
</TEXT>
</DOC>
