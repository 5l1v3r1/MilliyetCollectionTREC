<DOC>
<DOCNO> 268512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur03.html </URL>
<DATE> 2004/09/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bu kadarına pes Hırsızların yüzsüzlüğü 
</HEADLINE>
<TEXT>

     Ali ÖZKAYA- Murat EĞİLMEZ İZMİR, DHA 
İZMİR'in Yeşilyurt semtinde, girdikleri evdeki altın ve paraları alan dört kişi, bankaya ödeme yapmaya giderken hesap numarasını unuttuğu için geri dönen evsahibinin kızı Demet Atıcı'nın elindeki 200 milyon lirayı da alarak kaçtı. 
     Olay dün saat 16.00 sıralarında 9020'nci Sokak 21 No'lu apartmanın zemin katında yaşandı. Sağlık Meslek Lisesi ikinci sınıf öğrencisi 16 yaşındaki Demet Atıcı, annesi ve babasının evde bulunmadığı sırada 200 milyon liralık ödeme için bankaya gitti. Yolda hesap numarasının yanında olmadığını farkeden genç kız eve geri döndü. Kapıyı açmak isterken içerde bulunan dört kişiden biri Atıcı'yı belinden yakalayıp, elinde tuttuğu 200 milyon lirayı aldı ve evin içine doğru çekti. Yüzsüz hırsızlar ardından koşarak binayı terketti. 
     Şaşkına dönen hemşire adayı genç kız polise ve ailesine haber verdi. Evde yapılan incelemede, giriş kapısını tornavida ile zorlayarak açtıkları belirlenen hırsızların, evin her tarafını karıştırıp, 13 çeyrek altın yaklaşık 450 milyon lira , 100 euro yaklaşık 180 milyon lira ve 160 milyon lirayı çaldıkları anlaşıldı. Demet Atıcı'nın, poliste suç kaydı bulunanların fotoğraflarından yaptığı teşhisin ardından, olayın zanlısı olarak 20 yaşındaki Umut Tamer, 25 yaşındaki Halil Çakar ve 21 yaşındaki Ümit Sungur'un aranmasına başlandı. Dördüncü zanlı ise teşhis edilemedi. 
     Bir seyahat firmasında şoförlük yapan 45 yaşındaki Yılmaz Atıcı geçen ay da kendisinin Basmane semtinde iki gaspçının saldırısına uğradığını ve şirkete ait 15 milyar lirayı bankaya yatırmaya giderken kaptırdığını anlattı. 
     Aynı günlerde oğlunun otomobille kaza yaptığını, aracın kullanılmaz hale geldiğini, bir gün sonra da annesinin öldüğünü belirten Yılmaz Atıcı, "Felaketler bir türlü yakamızı bırakmıyor. Yeni askere giden oğlumuza gönderebilmek için bir miktar para biriktirmiştik. Onlar da çalındı'' diyerek dert yandı. 
     
</TEXT>
</DOC>
