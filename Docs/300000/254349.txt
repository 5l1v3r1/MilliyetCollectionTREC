<DOC>
<DOCNO> 254349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun23.html </URL>
<DATE> 2004/07/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Irak'taki Bulgar rehinlerin kurtarılması için girişimler sürüyor... 
</HEADLINE>
<TEXT>

     Bulgaristan yönetimi, Irak'ta rehin tutulan Bulgar vatandaşı iki şoförün kurtarılması girişimleri çerçevesinde, eylemi yapan Ebu Musab Ezzarkavi liderliğindeki ''Tevhid ve Cihad Cemaati'' örgütüyle doğrudan bağlantı kurmaya çalışıyor. 
     Savunma Bakanlığı Enformasyon Dairesi Başkanı General Stefan Stefanov, Irak'ın Musul kenti yakınlarında kaçırılan İvaylo Krasimirov Kepov ve Georgi Vasilev Lazov adlı Bulgar vatandaşlarının son durumu hakkında şu ana kadar ellerinde kesin bilgi olmadığını belirterek, rehinelerin Musul-Tikrit-Felluce üçgeni içinde bir yerde tutulduklarını tahmin ettiklerini söyledi. 
     Tevhid ve Cihad Cemaati ile doğrudan bağlantı kurmaya çalıştıklarını kaydeden Stefanov, ''Henüz bu bağlantıyı kuramadık. Ancak bu örgütle ilgisi olan bazı çevrelerle temas sağladık. Tek amacımız vatandaşlarımızın sağ olarak kurtarılmasıdır'' diye konuştu. 
     General Stefanov, örgütün eski eylemlerinden ve serbest bıraktığı kişilerin açıklamalarından, rehinelerin yerlerinin devamlı değiştirildiğini bildiklerini kaydederek, ''Bu örgüt propagandaya büyük önem veriyor. Eğer doğrudan bir bağlantı kurabilirsek rehinelerin serbest bırakılması konusunda ikna edebiliriz'' dedi. 
     Irak'ta aynı örgüt tarafından kaçırılan ve 2 Temmuz tarihinde serbest bırakılan Amcad Hafız adlı Pakistan vatandaşının biri Iraklı diğer ikisi yabancı üç kişinin örgüt tarafından başları kesilerek öldürüldüğünü ileri sürdüğünü belirten General Stefanov, şunları söyledi 
     ''Bu iki kişinin bizim vatandaşlarımız olmadığını tahmin ediyoruz. Çünkü olay, görüntülerin yayınlanmasından önce gerçekleştirilmiş.'' Bulgaristan Dışişleri Bakan Yardımcısı Gergana Grınçarova da yaptığı açıklamada, ''Tevhid ve Cihad Cemaati'' ile direk bağlantı kurulmaya çalışıldığını doğruladı. 
     Grınçarova, örgütün verdiği sürenin ne zaman dolacağı konusunda kesin bir bilgi olmadığını ifade ederek, ilk etapta en azından bu sürenin uzatılması için girişimde bulunduklarını bildirdi. 
     Resmi ziyaret için Belgrad'da bulunan ve bu akşam Bulgaristan'a dönecek Başbakan Simeon Sakskoburgotski de, rehinelerin kurtarılması için ne gerekiyorsa yapılacağını açıkladı. 
     Sakskoburgotski, bir kriz masası oluşturulduğunu ve gelişmelerin yakından izlendiğini söyledi. 
     
     YAKINLARI BİLGİLENDİRİLDİ 
     Bu arada, kaçırılan iki Bulgar vatandaşının yakınları Dışişleri Bakanlığı'na gelerek bilgi aldı. 
     İvaylo Krisimorov Kepov'un eşi Neli Kepova, eşinin rehin alındığı haberine inanmakta hala zorluk çektiğini belirterek, ''Onun bütün amacı ekmek paramızı kazanmak. Masum insanların böyle siyasi eylemlerde kurban seçilmesini gerçekten kabullenemiyorum'' dedi. 
     Öte yandan, Bulgaristan Başmüftülüğü de bir bildiri yayınlayarak, rehin tutulan iki Bulgar vatandaşının serbest bırakılmasını istedi. 
     Bildiride, radikal gruplar tarafından yapılan bu tür eylemlerin İslamiyet'le uzaktan yakından ilgisi olmadığı belirtilerek, ''Bu Müslümanlığa karşı da işlenmiş bir suçtur'' denildi. 
     
</TEXT>
</DOC>
