<DOC>
<DOCNO> 274355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur24.html </URL>
<DATE> 2004/09/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Sahte evrakla boşanmak isteyince... 
</HEADLINE>
<TEXT>

     Almanya'da tutuklu olan kocasını, Alanya'da yaşıyor gösterdiği ve bu şekilde sahte evrak düzenleyerek eşinden boşandığı iddiasıyla tutuklanan kadın ile kadına yardımcı olduğu iddia edilen yeni eşinin yargılanmasına başlandı. 
     Sivas 2. Ağır Ceza Mahkemesi'ndeki duruşmaya tutuklu sanıklar Fatma Öksüm ile boşanmanın ardından evlendiği Mutlu Öksüm 30 ve avukatları Metin Karadeniz katıldı. 
     Fatma Öksüm'ün eski eşi Erol Özden'in annesi Fermut ve babası Ömer Özden'in de hazır bulunduğu duruşmada söz alan 3 çocuk annesi sanık Fatma Öksüm, eski eşiyle şiddetli geçimsizlikleri olduğunu, bu nedenle Almanya'da boşanma davası açtığını söyledi. 
     Eşiyle 21 Ocak 2002'de Almanya'da boşanmalarının ardından memleketi Gemerek'te de boşanma davası açtığını belirten sanık Fatma Öksüm, 12 Mayıs 2003'te bu mahkemenin de boşanmaları yönünde karar verdiğini öne sürdü. 
     Boşanmak için bir avukata vekalet verdiğini, ancak eski eşinin Almanya'da tutuklu bulunduğunu avukata söylemediğini savunan Fatma Öksüm, eski eşini Alanya'da yaşıyor gösterdiği iddialarını reddederek suçsuz olduğunu söyledi. 
     Diğer sanık Mutlu Öksüm de Erol Özden adına mahkeme tebligatının Alanya'da kendi adresine geldiğini belirterek, bu tebligatı imzalayarak aldığını kaydetti. 
     Almanya'da tutuklu bulunan Erol Özden'in annesi Fermut Özden ise oğlunun Türkiye'de boşanmak için herhangi bir imza atmadığını savundu. 
     Sanıkların avukatı Metin Karadeniz ise Almanya mahkemelerinde alınan boşanma kararını mahkeme heyetine sunarak, 1 Ocak 2004'ten itibaren tutuklu bulunan müvekkillerinin tahliyesini istedi. 
     Sanıkların tutukluluk halinin devamına karar veren mahkeme heyeti, evraktaki eksikliklerin tamamlanması için duruşmayı erteledi. 
     
</TEXT>
</DOC>
