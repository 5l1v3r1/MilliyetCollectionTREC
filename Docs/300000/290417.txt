<DOC>
<DOCNO> 290417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko02.html </URL>
<DATE> 2004/11/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çekirdek enflasyon beklentisi yüzde 0.1'e indi 
</HEADLINE>
<TEXT>

     "Çekirdek enflasyon" olarak adlandırılan özel sektörün imalat sanayi fiyatlarındaki kasım ayı artışının yüzde 0.1 düzeyinde kalması bekleniyor. Kamu imalat sanayi fiyatlarının ise fiyatların yüzde 0.2 oranında gerileyeceği öngörülüyor. 
     Devlet İstatistik Enstitüsü'nün DİE imalat sanayii işyerlerinde yaptığı aylık eğilim anketine göre, özel sektör imalat sanayiinde üretimin yüzde 19.1'ini yapan işyerleri bu ay yurt içi satış fiyatlarını artıracağını bildirdi. 
     Fiyatlarda değişiklik yapmayacağını belirtenlerin oranı yüzde 76.8'i bulurken, düşüş öngörenlerin oranı yüzde 4.1 düzeyinde kaldı. 
     İşyerlerinin planladıkları zam ve indirim oranlarının üretimdeki paylarıyla ağırlıklandırılması sonucunda özel sektör imalat sanayiinde bu ayki fiyat artış beklentisi yüzde 0.1 düzeyinde hesaplandı. 
     
     KAMUDA DÜŞÜŞ BEKLENTİSİ 
     Kamu sektöründe ise üretimin yüzde 46.6'sını yapan işyerleri satış fiyatlarını artıracağını, yüzde 50.2'si fiyat düzeyini değiştirmeyeceğini, yüzde 3.2'si ise indirim yapacağını bildirdi. Buna göre, kamuda bu ay fiyatların yüzde 0.2 oranında gerileyeceği hesaplandı. 
     İmalat sanayii genelinde ise fiyatlarda bir değişim yaşanmayacağı belirlendi. 
     
     ÜRETİM VE SATIŞLAR 
     Sektörde bu ay üretim ve yurt içi satışlarda artış bekleniyor. Sektör genelinde kasım ayında üretimin bir önceki aya göre yüzde 2.6 artacağı tahmin ediliyor. Kamuda artış beklentisi yüzde 2.8, özel sektörde ise yüzde 2.4 olarak gerçekleşti. 
     Kamu sektörü bu ay yurt içi satışlarının bir önceki aya göre yüzde 0.4, özel sektör ise yüzde 3.4 artacağını tahmin ediliyor. Buna göre, sektör genelinde yurt içi satışların yüzde 2.1 artması bekleniyor. 
     Hammadde fiyatlarının ise kamuda yüzde 0.2 azalacağı, özel sektörde yüzde 0.8 artacağı öngörülüyor. İmalat sanayii genelinde hammadde fiyatlarına ilişkin ortalama artış beklentisi ise yüzde 0.5 olarak gerçekleşti. 
     
</TEXT>
</DOC>
