<DOC>
<DOCNO> 255688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo13.html </URL>
<DATE> 2004/07/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bayanlar Dünya 100 metre şampiyonu Edwards doping yapmış 
</HEADLINE>
<TEXT>

     Atletizmde, Bayanlar Dünya 100 metre şampiyonu Torri Edwards'ın doping yaptığının tespit edildiği ve bu nedenle Atina'da yapılacak 2004 Yaz Olimpiyat Oyunları'na katılma hakkını kaybedebileceği bildirildi. 
     27 yaşındaki atletin, geçen nisan ayında Fransa'da katıldığı bir yarışmada, kullanımı yasak olan uyarıcı bir madde aldığı ancak, davasının henüz sonuçlanmadığı belirtildi. 
     Edwards, cumartesi günü ABD Olimpiyat Elemeleri'nde, 100 metre yarışını 2. sırada bitirerek olimpiyat takımına seçilmişti. Ancak şimdi, verilecek karar sonrasında olimpiyatlara katılma hakkı elinden alınabilir. 
     Ünlü atlet, 100 metre Dünya rekorunu, bu rekorun daha önceki sahibi ABD'li atlet Kelly White'ın, doping kullandığı tespit edilip dünya rekoru elinden alındıktan sonra elde etmişti. Edwards, doping yapmaktan suçlu bulunursa, White ile aynı kaderi paylaşabilir. 
     
</TEXT>
</DOC>
