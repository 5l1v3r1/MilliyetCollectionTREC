<DOC>
<DOCNO> 290182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy13.html </URL>
<DATE> 2004/11/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan 'Medeniyetler uzlaşması için, Türkiye AB içinde olmalı" 
</HEADLINE>
<TEXT>

     Başbakan Recep Tayyip Erdoğan, Türkiye'nin AB için önemine değinerek, ''Medeniyetler uzlaşmasının olabilmesi için, Türkiye'nin AB içinde yer alması gerekir'' dedi. 
     Başbakan Erdoğan, Aksaray Organize Sanayi Bölgesi'nde 41 fabrikanın açılış, 68 fabrikanın da temel atma törenine katıldı. Erdoğan, törende yaptığı konuşmada, atılan adımlarla işsiz vatandaşların sorunlarının artık ortadan kalkacağını kaydederek, Aksaray'ın çevre illere örnek bir il haline geldiğini söyledi. 
     Duble yolun ilk temelinin Aksaray'da atıldığını hatırlatan Erdoğan, ''O gün bu attığımız temellere hayal diyorlardı. Şimdi ise verilen söz yerine geldi, çekilen sıkıntılar bitti'' dedi. ''Yol medeniyettir'' diyerek yola çıktıklarını belirten Başbakan, medeniyetin lafta değil, icraatta olduğunu ifade etti. 
     Teşvik Yasası ile birlikte Türkiye'nin her yanının ayağa kalkmasını istediklerini vurgulayan Erdoğan, atılan temellerin 2 yıl içinde bitirilmesini isteyerek, ''Bitiremezseniz elinizden alacağız dedik. Çünkü öyle yan gelip yatmak yok'' diye konuştu. 
     Aksaray'daki fabrikada Mercedes firmasına yedek parça üretimi yapıldığını hatırlatan Başbakan Erdoğan, bu firmanın da üretimini artırdığını, Türkiye'de artık herşeyin değiştiğini söyledi. 
     Erdoğan, vatandaşlardan verilen sözleri takip etmelerini de isteyerek, hükümetin verdiği sözlerin arkasında durduğunu vurguladı. 
     Türkiye'nin daha iyi bir noktaya geleceğini kaydeden Erdoğan, eğitim, sağlık, dış politika gibi alanlardan örnekler vererek, ''Artık Türkiye kendi gündemini sadece Türkiye sınırları içinde oluşturan bir ülke değil, dünyada da gündemi tayin eden ülkelerden biri'' dedi. 
     Erdoğan, şöyle konuştu 
     ''AB süreci inşallah 17 Aralık'ta olumlu kararın alınmasıyla yeni bir dönemi başlatacaktır ve bu yeni dönem inşallah AB'nin küresel bir güç olarak Türkiye'nin katılımıyla dünyaya takdim edilecektir. Bu bir medeniyetler uzlaşmasını getirecektir. Medeniyetler uzlaşmasının olabilmesi için Türkiye'nin AB içinde yer alması gerekir. Küresel düşüncenin özgürce yaşanabildiği bir dünya için Türkiye'nin AB içinde yer alması gerekir. Teşebbüs hürriyetinin sonuna kadar olduğu bir anlayışın gerçekleşebilmesi için Türkiye'nin AB'ye üye olması gerekir. 
     Artık düşmanlığın küreselleştiği değil, barışın dostluğun küreselleştiği bir dünyaya ihtiyacımız var. Onun için Türkiye'nin AB içinde yer alması gerekir. Eğer AB bir Hıristiyan kulübü değilse, Türkiye'yi kendi arasına katmak zorundadır. Medeniyetler uzlaşması için, medeniyetlerin buluşması için Türkiye gibi bir ülkenin orada olması gerekir.'' Erdoğan, konuşmasında, ''Üniversite istiyoruz'' yönündeki sloganları da değerlendirdi. Türkiye'de iktidarın herşeyi zamanında, zemininde yapacağını hatırlatan Erdoğan, ''Alışılmış, popülist iktidar döneminde değiliz. Zamanı geldiği anda Aksaray'a bir üniversite açılır'' diye konuştu. 
     -COŞKUN'UN SÖZLERİ- Sanayi ve Ticaret Bakanı Ali Coşkun da törende yaptığı konuşmada, 3 Kasım seçimlerinden önce Türkiye'nin en çok eksikliğini duyduğu konunun ''Güven'' olduğunu kaydederek, hükümetin Türkiye'de güven ortamını yeniden sağladığını söyledi. 
     Hükümetin siyasi istikrarın ve sosyal barışın sağlanması konusunda önemli çalışmalar yaptığını vurgulayan Coşkun, Türkiye'nin uluslararası platformda da yeniden sözü geçen bir ülke haline geldiğini ifade etti. 
     Türkiye'nin şantiyeye döndüğünü ve yatırımların hızla devam ettiğini kaydeden Bakan Coşkun, ''Teşvik Yasası genişletilerek 50 civarında ili kapsayacak. Konuyla ilgili değişikliği yakında TBMM'ye sunacağız'' dedi. 
     Konuşmaların ardından, Başbakan Recep Tayyip Erdoğan ve Sanayi ve Ticaret Bakanı Ali Coşkun, butona basarak, sembolik bir şekilde Organize Sanayi Bölgesi'ndeki 41 fabrikanın açılışını yaptı, 68 fabrikanın da temelini attı. Başbakan Erdoğan, daha sonra Loft-Colin's fabrikasının da açılışını yaparak, fabrikada incelemelerde bulundu. 
     Başbakan Erdoğan, açılış ve temel atma törenlerinin ardından Sanayi ve Ticaret Bakanı Ali Coşkun ile birlikte Aksaray'dan ayrılarak helikopterle Ankara'ya hareket etti. 
     
</TEXT>
</DOC>
