<DOC>
<DOCNO> 289034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo28.html </URL>
<DATE> 2004/11/15/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
A Milli Takımı Ukrayna maçı hazırlıkları... 
</HEADLINE>
<TEXT>

     A Milli Futbol Takımı, Ukrayna ile yapacağı 2006 Dünya Kupası Avrupa Elemeleri 2. Grup 5. maçının hazırlıklarını, bu akşam yaptığı antrenmanla sürdürdü. 
     Fenerbahçe Şükrü Saracoğlu Stadı'nda, Milli Takımlar Teknik Direktörü Ersun Yanal yönetiminde basına kapalı gerçekleştirilen antrenmanda, futbolcuların taktik ağırlıklı bir çalışma yaptıkları öğrenildi. 
     İtalya'dan bugün İstanbul'a gelen Emre Belözoğlu, takımın kamp yaptığı Polat Renaissance Otel'de fizyoterapist eşliğinde çalıştı. 
     Sakatlığı bulunan Hasan'ın da yer almadığı antrenmanda dün kampa katılan Hamit, Halil, Yıldıray ve Nihat'ın takımla birlikte çalıştığı bildirildi. 
     Teknik heyet ve futbolcular, antrenmanın ardından Fenerbahçe Borsa Lokantası'nda yemek yedi. 
     A Milli Takım, yarın akşam Florya Metin Oktay Tesislerinde yapacağı antrenmanla hazırlıklarını tamamlayacak. 
     
</TEXT>
</DOC>
