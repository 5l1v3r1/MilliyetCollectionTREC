<DOC>
<DOCNO> 293372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun55.html </URL>
<DATE> 2004/11/30/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Bush, Kanada'da binlerce kişi tarafından protesto edildi... 
</HEADLINE>
<TEXT>

     ABD Başkanı George Bush, resmi temaslarda bulunmak üzere gittiği Kanada'da binlerce gösterici tarafından protesto edildi. 
     Bush'un Ottawa'da Kanada Başbakanı Paul Martin ile yemekte bulunduğu sırada, 5 bin kadar gösterici, hava sıcaklığının sıfırın altına düştüğü kent merkezindeki parlamento binası önünde toplandı. 
     Güvenlik önlemlerinin alındığı gösteride, bazı göstericiler Bush'u, bazı göstericiler de ABD'nin Irak'a yaptığı askeri müdahaleyi protesto etti. 
     Göstericiler, ''Tanrı, gerçekten Amerikalı mı '', ''Bush Hitler'' ve ''Bazı teröristler kravat takar'' yazılı pankartlar taşıdılar. 
     Gösterinin organizatörlerine göre, kentte bugün yaklaşık 40 otobüsle Kanada'nın değişik bölgelerinden gelen göstericilerin de katıldığı bir gösteri daha düzenlenecek. 
     
</TEXT>
</DOC>
