<DOC>
<DOCNO> 263000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/siyaset/siy01.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Bakan mikrop kaptı 
</HEADLINE>
<TEXT>


Geçirdiği biyopsi sonrası enfeksiyon kaptığı belirtilen eski bakan Atasoy, bilincini kaybetti 

ANKARA Milliyet 


Akciğer zarındaki kalınlaşma nedeniyle geçirdiği biyopsi sonrası enfeksiyon kaptığı belirtilen eski bakanlardan Veysel Atasoy, yoğun bakıma alındı. Atasoy'un bilincinin yerinde olmadığı bildirildi. Gazi Üniversitesi Tıp Fakültesi'nde 45 gün önce yapılan biyopsinin ardından taburcu edilen Atasoy, rahatsızlanınca Güven Hastanesi'ne kaldırıldı. Tedaviye yanıt vermeyen Atasoy, 10 gün önce de İbni Sina Hastanesi'ne sevk edildi. 
Ankara Üniversitesi Tıp Fakültesi Dekan Yardımcısı Prof. Dr. Erol Özdiler, Atasoy'un, "MRSA" denilen antibiyotiğe dirençli, çok az ilacın etkilediği bir mikrop aldığını kaydetti. Atasoy'un böbrek, karaciğer, beyin ve kanama pıhtılaşma sisteminin hasar gördüğünü anlatan Özdiler, destek ünitesine bağlı tutulduğunu ve şuurunun yerinde olmadığını belirtti. 
Güven Hastanesi doktorları, Atasoy'a yapılan kültür sonuçlarında MRSA'ya rastladıklarını, kültür testini, Gazi Üniversitesi'nde yapılan biyopsi sonucu oluşan enfekte yara nedeniyle yaptıklarını öne sürdü. Gazi Üniversitesi Tıp Fakültesi'nden Doç. Dr. Sedat Demircan da, MRSA'nın akciğerde değil, sinüs içinde üremiş olabileceğini söyledi. Atasoy'un akciğer zarındaki kalınlaşmanın kanser açısından araştırıldığını ve akciğer zarının alındığını belirten Demircan, "Toraks tüpünden gelen akıntıda MRSA'da herhangi bir üreme görmedik" dedi. 



</TEXT>
</DOC>
