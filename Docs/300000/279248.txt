<DOC>
<DOCNO> 279248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas16.html </URL>
<DATE> 2004/10/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Takma dişleri keskinleştiriyor... 
</HEADLINE>
<TEXT>

     Bitlis'in Tatvan İlçesi'nde yaşayan 80 yaşındaki demirci ustası Mehmet Batıt, ''takma dişleri keskinleştiriyor'' 64 yılı aşkın süredir örste demir döven 80 yaşındaki Mehmet Batıt'ın işyerinin camına astığı ''Takma dişleriniz keskinleştirilir'' yazısı görenleri şaşırtıyor. 
     Demirci ustası Batıt, AA muhabirine yaptığı açıklamada, diş keskinleştirme işine karar vermesinde, kendi dişlerinde yaşadığı sorunların neden olduğunu belirterek, şöyle konuştu 
     ''Birkaç yıl önce dişçiye gittim. Yapılan dişler ağzıma oturmadı. Dişleri ağzıma oturtmak için çok uğraştım. Dişler ağzıma oturduktan sonra yemek yemeye çalıştım. Ancak bu kez takılan diş yediğim ekmeği bile kesmedi. Bunun üzerine dişlerimi bilemeye karar verdim. Bu sorunu yaşayan çok sayıda insan olduğunu görünce, bunu iş olarak yapmaya karar verdim. Bunun üzerine işyerimin camına bu yazıyı yazma kararı aldım. Şimdiye kadar 5 kişi dişlerini keskinleştirmek için geldi.'' Bölgede yaşayan ve diş çektirecek parası olmayan vatandaşların dişlerini de çeken Mehmet Usta, çektiği dişleri de ipe geçirip sakladığını söyledi. 
     80'lik Mehmet Usta tıraş olduğu usturadan, işyerinde kullandığı lambaya kadar birçok eşyayı kendi çabasıyla üretmesinde yaşadığı yoklukların etkili olduğunu belirterek, ''Çocukken köyde insanların yüzlerce ihtiyacını yokluk içinde karşılamaya çalışıyordum. Köylünün yaşamında önemli olan araç gereçleri onararak bu işe başladım. Tatvan'a yerleştikten sonra da bu işi meslek haline getirdim'' dedi. 
     12 çocuğunun ve 30'un üzerinde torununun olduğunu söyleyen Mehmet Usta, hiçbir çocuğunun demircilik mesleğini yapmak istemediğini ifade ederek, şöyle konuştu 
     ''Çocuklarım işlerini kurduktan sonra yanımdan ayrıldılar. Ben de onları bu işi yapmaya zorlamadım. Ama ben bu mesleği zevkle yapıyorum. İşyerimin kapısını büyük bir sevinçle açıyorum. Çünkü hiçbir zaman işsiz kalmayı sevmedim. Geçen yıla kadar bıçak, ustura yapıyordum. Aynı zamanda saat ve gözlük de onarıyordum. Bu yıl gözlerim yeterince görmüyor. Sadece evlerde, kasaplarda ve lokantalarda kullanılan bıçakları biliyorum.'' 
     
</TEXT>
</DOC>
