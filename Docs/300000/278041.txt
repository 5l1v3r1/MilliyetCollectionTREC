<DOC>
<DOCNO> 278041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko09.html </URL>
<DATE> 2004/10/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Teşvik almadan yatırım rekoru... 
</HEADLINE>
<TEXT>

     Mersin'in Tarsus ilçesinde bulunan Organize Sanayi Bölgesi, yatırımda öncelikli yöreler kapsamında olmamasına karşın, son 5 ayda yatırımcının gözdesi olmayı başardı. Kısa sürede şantiye haline dönüşen bölgede 140 parselden sadece 4 parsel kaldı. 
     Mersin'e 27, Tarsus'a 7 kilometre mesafede, tarıma elverişli olmayan 380 hektarlık alanda 1992'de faaliyete geçen, 1998'de altyapısı tamamlanan Mersin-Tarsus Organize Sanayi Bölgesi'nde OSB , son aylarda yoğun çalışma gözleniyor. 
     OSB Müdürü Ertuğrul Karaoğuz, AA muhabirine yaptığı açıklamada, devletin verdiği yöresel bazdaki yatırım teşviklerinin, o bölgede sanayi tesisi kurulması için tek koşul olmadığını, istendiğinde teşvik olmadan da yatırım yapılabileceğini belirtti. 
     Karaoğuz, teşviksiz yatırım patlamasına en güzel örneğin Mersin- Tarsus OSB'de yaşandığını vurgulayarak, şunları söyledi 
     ''Bugüne kadar konfeksiyon ağırlıklı 55 firmanın faaliyete geçtiği bölgede, üst üste yaşanan krizler nedeniyle son yıllarda hiçbir hareketlilik gözlenmiyordu. Satışı yapılan 40 civarındaki sanayi parselinin büyük bölümünde taş üstüne taş konmadığı gibi temeli atılanlar da yarım bırakılıyordu. 
     Oysa, son 5 ayda bölgede olağanüstü hareketlilik yaşanıyor. Satılan sanayi parsellerinin tamamında inşaat başladı, yarım bırakanlar gerek tek başlarına gerekse ortak bularak yeniden işe koyuldu. Son 5 ayda temeli atılan 20 fabrika ile birlikte şu anda toplam 60 fabrikanın inşaatı sürüyor, 21 tanesi proje aşamasında. Bu tablo bizi heyecanlandırıyor.'' 
     
     ARSA KALMADI 
     OSB'deki gelişimi, ''tarihi rekor'' ve ''Uyuyan devin uyanışı'' olarak değerlendiren Karaoğuz, ellerinde şu anda sadece 4 sanayi parselinin kaldığını, engebeli arazide bulunan bu arsaları da tesfiye çalışması yaparak elden çıkaracaklarını ifade etti. 
     Karaoğuz, halen 4 bin kişiye istihdam sağlayan bölgedeki dirilişte siyasi istikrarın ve bunun getirdiği güven ortamının etkisinin büyük olduğunu belirterek, ''İnşaat halindeki fabrikaların tamamlanmasıyla, OSB, 12 bin kişinin ekmek kapısı olacak'' diye konuştu. 
     Karaoğuz, Trakya Cam Sanayi ve Suma Fabrikası gibi bünyesinde büyük sanayi tesisleri de bulunduran OSB'nin, Mersin'in yanı sıra bölge ekonomisinin de lokomotifi olduğunu vurguladı. 
     
     ''DAHA İYİSİ OLABİLİR'' 
     Karaoğuz, yöresel teşvikler vermek yerine, tüm OSB'lere özel teşviklerin uygulanması halinde bugüne kadar elde edilen sonuçların daha iyisinin elde edilebileceğini savunarak, konuşmasını şöyle sürdürdü 
     ''OSB'de arsa satışlarından elde edilen gelir altyapıya harcanıyor. Elektrik ve su gibi problemleri olmaksızın sanayi tesislerini kuran girişimcilerin zaman zaman arsa fiyatlarından yakındıklarına tanık oluyoruz. Bu nedenle sanayi tesisini OSB yerine müstakil arsalarda kuranlar var. Bu arsalar bazen verimli tarım arazileri de olabiliyor. Oysa, OSB'ler tamamen tarıma elverişsiz arsalarda kuruluyor.'' Karaoğuz, OSB dahilindeki tesislere elektrik ve su başta olmak üzere özel indirimler tanındığı takdirde, bu bölgelerin cazibesinin artacağını, verimli toprakların korunacağını, ülke ekonomisinin de sanayicinin de kazanacağını sözlerine ekledi. 
     
</TEXT>
</DOC>
