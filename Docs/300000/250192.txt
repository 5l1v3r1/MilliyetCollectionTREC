<DOC>
<DOCNO> 250192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun25.html </URL>
<DATE> 2004/06/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Almanya'nın acilen göçmenlere ihtiyacı var" 
</HEADLINE>
<TEXT>

     Almanya Federal İçişleri Bakanı Otto Schily tarafından 2000 yılında göç konusunda bir rapor hazırlaması için oluşturulan Göç Komisyonu'nun üyesi Rainer Münz, Almanya'nın acilen göçe ihtiyacı olduğunu söyledi. 
     Nüfus araştırmacısı Münz, haftalık Die Zeit gazetesi için yazdığı makalede, iktidar ve muhalefet partileri arasında anlaşmaya varılan göç yasası tasarısını eleştirerek, ''Yeni yasa, kapılarımızı yüksek vasıflı yabancılara açma şansımızı yok ediyor. Halbuki Almanya'nın acilen göçmenlere ihtiyacı var. Çünkü gençlerimizin azalan sayısı refahımızı olumsuz yönde etkilemekte'' şeklinde görüş belirtti. 
     Münz, ''gerçekten modern'' ikinci bir göç yasası hazırlama şanslarının olmadığına işaret ederek, göç konusunda AB içinde modern bir düzenlemenin de bulunmadığını kaydetti. 
     Almanya'nın eski federal meclis başkanı Rita Süssmuth başkanlığında kurulan ve Avrupa Parlamentosu'na seçilen Vural Öger'in de üyesi olduğu Göç Komisyonu, hazırladığı raporda, yüksek vasıflı yabancıların bir puan sistemine göre, işleri olmasa da Almanya'ya gelebilmelerini önermiş, bu öneri muhalefetteki Birlik partileri CDU CSU tarafından reddedilmişti. 
     
</TEXT>
</DOC>
