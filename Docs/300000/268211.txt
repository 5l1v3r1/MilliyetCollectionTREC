<DOC>
<DOCNO> 268211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo22.html </URL>
<DATE> 2004/09/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ahmet Dursun Beşiktaş'ın gerekçesine inanmıyorum... 
</HEADLINE>
<TEXT>

     İstanbulspor ile sözleşme imzalayan Ahmet Dursun, Beşiktaş'ta bir süre denenmesinin ardından sözleşme imzalamaması konusunda, kendisine kadronun genişliğinin gerekçe gösterildiğini, ancak bu gerekçeye inanmadığını söyledi. 
     Ahmet, sarı-siyahlı kulüp ile yaptığı sözleşme sonrası basın mensuplarının sorularını yanıtladı. Beşiktaş'ın kadrosunun, kendisi gelmeden önce de geniş olduğunu, ancak antrenmanlara çıkabildiğini vurgulayan Ahmet, şöyle konuştu 
     ''Beşiktaş'ta 4,5 yılım geçti. Güzel günler yaşadım. Kimseyle sorunum olmadı. Belirli nedenlerle son dönemlerde oynayamadım. Ama geçen sezon ilk 11'de oynamam gerektiği düşüncesindeyim. Bu sezon da antrenmanlarda çok iyiydim. Beşiktaş'ın şu anki kadrosunda oynamalıydım. Benimle anlaşmamalarının gerekçesini tam olarak bilmiyorum. Kadronun genişliği gerekçe gösterildi. Ama bunun doğru olmadığını düşünüyorum. 
     Son 1 yılda 7-8 ay futbol oynamadım. Bu nedenle oynamam gerekiyordu. Boş duracağıma, İstanbulspor ile anlaşmaya karar verdim. Başka kulüplerden de teklif vardı. İstanbul'da arkadaş ortamım olduğu için buradan ayrılmak istemedim.'' Beşiktaş'ın ligdeki durumuyla ilgili bir soruyu, ''Durumu kötü. Çok çabuk toparlanmaları gerekiyor. Camia ve taraftar bu duruma ne kadar sabır gösterir, bilinmez'' diye yanıtlayan Ahmet Dursun, İstanbulspor'da başarılı olarak Beşiktaş'a dönmek istediğini, en kısa sürede bunu gerçekleştirmeyi arzuladığını ifade etti. 
     
</TEXT>
</DOC>
