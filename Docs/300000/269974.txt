<DOC>
<DOCNO> 269974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun05.html </URL>
<DATE> 2004/09/08/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Cheney Kerry'yi seçerseniz terörist saldırı olur 
</HEADLINE>
<TEXT>

     ABD Başkan Yardımcısı Dick Cheney, ABD başkanlık seçiminde Demokrat Parti başkan adayı John Kerry seçilirse, ABD'nin 11 Eylül benzeri yeni bir terörist saldırıyla karşı karşıya kalacağını ileri sürdü. 
     Cumhuriyetçi Parti ve Demokrat Parti yetkilileri, birbirine sözlü saldırıda bulunmadan, seviyeli bir seçim kampanyası sürdüreceklerine söz vermelerine karşın, başkanlık seçim tarihi 2 Kasım yaklaştıkça eleştirilerin dozu da giderek artıyor. 
     Demokrat Partili John Kerry'nin, ABD'nin önceki Başkanı Bill Clinton'dan aldığı tavsiye doğrultusunda ABD Başkanı George W. Bush'a karşı daha saldırgan bir tutum izleyerek, Bush'un adındaki ''W'' harfinin, ''yanlış'' demek olan İngilizce ''Wrong'' kelimesine işaret ettiğini söylemişti. 
     Cumhuriyetçi Partili Bush, seçim kampanyası stratejisini, ''beni seçerseniz, ülke daha güvenli olur'' düşüncesi üzerine oturtuyor. Iowa'da seçim kampanyası için bulunan Cheney, bu stratejiyle uyumlu olarak Kerry'ye yüklendi. Cheney, ''Bugünden sekiz hafta sonra, 2 Kasım'da doğru karar vermemiz hayati önem taşıyor. Çünkü yanlış seçimi yaparsak tehlike şu ki, yeniden vurulacağız. Ve Amerika açısından felaket olacak şekilde vurulacağız'' dedi. 
     Dick Cheney, daha önce de ''Ben olsaydım terörizme karşı daha duyarlı bir mücadele sergilerdim'' sözleri dolayısıyla Kerry ile dalga geçmiş ve El Kaide örgütünün bu duyarlılıktan anlayacağını düşünmediğini söylemişti. Cheney, Iowa'daki konuşmasında da, eğer Kerry seçilirse ülkenin 11 Eylül öncesi kafa yapısına, yani terör saldırısı olunca cezalandırma yaklaşımına geri dönme riskinin bulunduğunu kaydetti. ABD Başkan Yardımcısı, bunun yerine Bush'un, teröristleri saklandıkları yerden çıkaran saldırgan yaklaşımının, teröristleri barındıran ülkelere baskı uyguladığını savundu. 
     Demokrat Parti Başkan Yardımcısı Adayı John Edwards, Cheney'nin sözlerine karşılık hemen bir açıklama yayınlayarak, ''Dick Cheney'nin korkutma taktikleri, bugün bir kez daha George Bush ve Cheney'nin koltuklarını korumak için her şeyi yapacakları ve söyleyeceklerini gösterirken, çizmeyi aştı'' dedi. Edwards, ''Amerika'yı zalim teröristlerden korumak Demokrat veya Cumhuriyetçi meselesi değil ve Dick Cheney ile George Bush da bunu biliyor olmalı'' ifadesini kullandı. Edwards, John Kerry ile birlikte ABD'de güvenliği sağlayabileceklerini kaydetti. 
     
</TEXT>
</DOC>
