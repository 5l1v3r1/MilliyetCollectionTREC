<DOC>
<DOCNO> 275139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur19.html </URL>
<DATE> 2004/09/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İzmir'de yağmur yağdı, kazalar peş peşe geldi... 
</HEADLINE>
<TEXT>

     İzmir'de, kısa süreli yağan yağmurun ardından kayganlaşan yollarda, çok sayıda kaza meydana gelirken, 4'ü polis 9 kişi yaralandı. 
     Alınan bilgiye göre, İzmir-Ankara Karayolu Belkahve Mevkiinde, yağış nedeniyle kayganlaşan yolda, Vedat Alıcı yönetimindeki 55 DD 192 plakalı otomobil, Bölge Trafik Şube Müdürlüğü'ne bağlı Tuncay Yüce idaresindeki 35 A 5935 plakalı polis aracına çarptı. Yoldan çıkan polis otomobili, ağaca çarparak durabildi. Kazada yaralanan polis memurları Tuncay Yüce ve Bedri Gülden, Ege Üniversitesi Tıp Fakültesi Hastanesi'nde tedavi altına alındı. 
     Bornova Atatürk Mahallesi Ersoy Caddesi üzerindeki polis lojmanları önünde, Birol Ertuğrul'un kullandığı 45 U 0021 plakalı kamyon, yol kenarındaki duvara çarptı. Kamyonun arkasından gelen Bornova İlçe Emniyet Müdürlüğü Asayiş Ekipler Amirliği'ne bağlı Yunus Yıldırım'ın kullandığı 35 A 82332 plakalı polis otomobili de kamyona çarptı. Kazada kamyon sürücüsü Ertuğrul ve polis memurları Yunus Yıldırım ile Aydın Fidan yaralandı. Ertuğrul, Alsancak Devlet Hastanesi'nde, polis memurları ise Ege Üniversitesi Tıp Fakültesi Hastanesi'ne tedavi altına alındı. 
     İzmir-Ankara Karayolu Ege Üniversitesi Köprülü Kavşağı'nda, Bornova'dan Konak yönüne giden Kadir Durmaz'ın kullandığı 03 EF 297 plakalı otomobil, bariyerlere çarptı. Durmaz'ın aracının arkasından gelen 10 otomobil de duramayarak zincirleme kazaya neden oldu. Kazada Levent Tuğlacı, Seda Sevinç, Kadir Durmaz ve Sedat Arık yaralandı. Ege Üniversitesi Tıp Fakültesi Hastanesi'ne kaldırılan yaralılardan Arık'ın sağlık durumunun ciddiyetini koruduğu bildirildi. 
     
</TEXT>
</DOC>
