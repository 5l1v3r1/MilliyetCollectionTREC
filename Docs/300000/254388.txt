<DOC>
<DOCNO> 254388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy06.html </URL>
<DATE> 2004/07/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Esra-Berat çifti düğünden sonra Şeyh Edebali'nin türbesini ziyaret edecek 
</HEADLINE>
<TEXT>

     Başbakan Tayyip Erdoğan'ın kızı Esra ile Berat Albayrak yarınki düğün ve "kendi belirleyecekleri bir yerdeki balayının" ardından kayınpeder Sadık Albayrak'la birlikte Şeyh Edebali'nin Bilecik'teki zütbesini ziyarete gidecek. 
     Sadık Albayrak, Lütfi Kırdar'daki düğüne kısa bir süre kala Yeni Şafak Gazetesi yazarı Mehmet Şeker'e Esra-Berat çiftinin düğünden sonraki planlarıyla ilgili bazı ayrıntıları açıkladı. Sadık Albayrak, düğün tarihi yaklaştıkça, "Basının peşinde dolaşmasından sıkıldığını" belirtti. 
     
     BALAYI YERİ GİZLİ TUTULUYOR 
     Albayrak, ülkenin her köşesinden balayı için teklifler geldiğini, genç çifti ağırlamak için çok sayıda otel, köşk ve belediyenin kral dairesini ayırdıklarını belirterek birbiriyle yarış içine girdiklerini anlattı. Hiçbirine olumlu yanıt vermediklerini belirten Albayrak, "Esra ve Berat'ın balayı için bir yer düşündüklerini, ancak bu yeri gizli tuttuklarını" söyledi. 
     Albayrak, balayı sonrası çiftin ilk olarak Albayraklar'ın memleketi olan Trabzon'a giderek "ninelerinin elini öpeceklerini" belirtti. Sadık Albayrak, daha sonra Esra ve Berat'la birlikte Osmanlı'nın kurucusu Osman Bey'e devlet yönetimine ilişkin öğütleriyle bilinen Şeyh Edebali'nin Bilecik'teki türbesini ziyaret edeceklerini bildirdi. 
     
</TEXT>
</DOC>
