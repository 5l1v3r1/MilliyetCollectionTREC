<DOC>
<DOCNO> 259062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo08.html </URL>
<DATE> 2004/07/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Aktuğ Avantaj bizde, turu geçeceğiz 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında Letonya'nın Skonto Riga Takımıyla 1-1 berabere kalan Trabzonspor'da, kulüp başkanı Atay Aktuğ, rakipleri karşısında turu geçen taraf olacaklarına inandığını söyledi. 
     Aktuğ, Skonto Riga'nın hafife alınmayacak bir takım olduğunu belirterek, ''Savunmasını kalabalık tutan bir takım. Özellikle ilk yarıda hücumda çoğalamadık, fazla top yapamadık. Ama oyunun bazı bölümlerinde iyi oynadık'' dedi. 
     Deplasmanda alınan 1-1'lik sonucun avantajlı bir sonuç olduğunu da kaydeden Aktuğ, ''Avantaj bizde. Daha dikkatli olup turu geçeceğimize inanıyoruz. Rakipten daha güçlüyüz. Sahamızda oynamanın avantajını iyi kullanmak istiyoruz'' diye konuştu. 
     
     TARAFTAR DESTEĞİ 
     Aktuğ, 4 Ağustos Çarşamba günü Hüseyin Avni Aker Stadı'nda yapacakları rövanş maçı öncesi taraftar desteğinin önemli olduğunu vurguladı. 
     Taraftarların çok dikkatli olmaları gerektiğini ifade eden Aktuğ, şöyle konuştu 
     ''Taraftarların merdivende oturması bile yasak. UEFA yetkilisi, Petkoviç'in eldivenini dahi inceledi. Eldiveninde reklamın bir kez yazılması gerekiyor. Petkoviç'in eldiveninde iki kez yazıldığı için birini bantla kapattık. Bunun için taraftarın dikkatli olması gerek. Taraftarlarımız takımına coşkulu, ancak herhangi bir olumsuzluğa meydan vermeden destek vermeli.'' 
     
     BORDO-MAVİLİLER TRABZON'DA 
     Trabzonspor, karşılaşmanın ardından özel uçakla Trabzon'a geldi. 
     Sabaha karşı kente gelen Trabzonspor'da, teknik direktör Ziya Doğan ilk 11'de forma giyen oyunculara bugün için izin verdi. 
     Bordo-mavili takımda yedek ve kadroya giremeyen oyuncular bu akşam bir antrenman gerçekleştirecekler. 
     
</TEXT>
</DOC>
