<DOC>
<DOCNO> 275783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/gun02.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan dünyaya insan hakları taktiği 
</HEADLINE>
<TEXT>


İşkence olayları yüzünden sık sık eleştirilen Ankara, bu kez 90 ülkeden 500 insan hakları savunucusuna ev sahipliği yapacak. Başbakanlık'ın sponsor olduğu sempozyumda, örgütler taktiklerini birbirlerine aktaracak 

Utku Çakırözer 

Kısa süre öncesine kadar insan hakları ihlalleri alanında dünyanın en kötü sicilli ülkeleri arasında yer alan Türkiye, 90 ülkeden 500 insan hakları savunucusunun hak ihlallerine karşı geliştirdikleri yeni taktikleri birbirine aktaracakları ilk uluslararası buluşmaya ev sahipliği yapıyor. 
1.5 milyon dolarlık bütçesini Başbakanlık Tanıtma Fonu, ABD, İngiltere ve Hollanda'nın karşıladığı 5 günlük sempozyumda taktiklerini anlatacak örgütler arasında, en fazla ilgiyi kadın - erkek eşitliğini sağlamak için Kuran ayetlerini kullanan Malezyalı "Müslüman Kız Kardeşler Örgütü" nün SIS çekmesi bekleniyor. 
Ankara'da bugün başlayacak sempozyuma katılmak için gelen SIS program yöneticisi Masjaliza Hamzah, "Biz, kadın haklarının geliştirilmesi, kadın - erkek eşitliğinin sağlanması, poligaminin çok eşlilik ve aile içi şiddetin engellenmesi için, Kuran ayetlerini ve aydınlarca yapılan yorumları kullanıyoruz" dedi. Malezya'daki en büyük başarılarının ülkenin yüzde 55'ini oluşturan Müslümanların da, İslami yasalar yerine diğerleri gibi Aile İçi Şiddet Yasası kapsamına alınmasını sağlamak olduğunu belirten Hamzah, "Ne dini metinler ne de Peygamberin yaşam şekli kadının dövülmesine cevaz vermiyor" diye konuştu. 
Çok eşliliğin Müslümanlar için bir hak olmadığını, Hz. Muhammed'in de kafa yapısı olarak tek eşli olduğunu savunan Hamzah, hiçbir otoritenin kadına örtün ya da örtünme demeye hakkı olmadığını belirterek, şöyle konuştu "Dini metinlerde Peygamber'in eşleri örtülü iken, işleri yapan kölelerin örtüsüz olduğu yazar. Bunun nedeni, örtünün çalışma koşullarını zorlaması nedeniyle örtünmemeye olanak sağlamasıdır. Bu yorumu günümüze uyarlarsak, kadının bulunduğu ortamla uyum sağlayacak biçimde kendi tercihiyle benimseyeceği bir konudur." 


</TEXT>
</DOC>
