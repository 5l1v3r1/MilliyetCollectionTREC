<DOC>
<DOCNO> 282882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/pulur.html </URL>
<DATE> 2004/10/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Fransız madalyasından "Daha az Türk"e... 
</HEADLINE>
<TEXT>


SANIRSINIZ ki, padişah Kanuni Sultan Süleyman'ın, Fransız Kralı François'ya yazdığı mektubun bir benzeri Fransa Cumhurbaşkanı Chirac'a gönderilmiş... 
O tarihi mektubu bilirsiniz... 
Kanuni, önce kendisini tanıtır 
"Ben ki Akdeniz ve Karadeniz'in Rumeli'nin Anadolu'nun Karaman ve Rum'un, Dulkadır vilayetlerinin, Diyarbakır, Azerbaycan ve Acem'in, Şam ve Halep'in, Mısır'ın, Mekke'nin ve Kudüs'ün bütün Arap diyarının, Yemen'in ve ecdadımın fethettikleri daha birçok diyarın Sultan'ı ve Padişah'ı, Sultan Beyazıt Han'ın torunu, Sultan Selim Han'ın oğlu Sultan Süleyman'ım " 

KANUNİ buraya kadar kendisini tanıtıyor, bundan sonra da Fransa Kralı François'ya kim olduğunu hatırlatıyor 
"Sen ki, Fransa vilayetinin Kralı Françesko'sun..." 
Bir tarafta Cihan İmparatoru, diğer tarafta Fransa vilayetinin Kralı... 

KOPARILAN gürültüye bakınca, aklımıza bu geldi, sanki Fransa Cumhurbaşkanı Chirac'a, Türkiye'den böyle bir mektup gönderilmiş... 
Ne münasebet, hangi devirde yaşıyoruz, bizi Avrupa'ya alsınlar diye, kapılarında dolaştığımız Fransa Cumhurbaşkanı'na, böyle bir mektup yazmak kimin haddine düşmüş. 

PEKİ, olan ne 
Olan şu gazeteci Zeynep Göğüş, Fransa'da Türkiye'nin Avrupalı olmasına karşı çıkanlara tepki olarak, başta kıdemli Nobel adayı Yaşar Kemal olmak üzere, Fransa'dan kim nişan almışsa, bunları iade etmelerini istemiş... 
Kopan gürültü bu yüzden... 
Vay biz kim oluyormuşuz da Fransa'ya "al nişanını " diyormuşuz... 
Geçen gece Haber - Türk televizyonunda bu konu tartışıldı... 
İçeriden, dışarıdan "Avrupa muhipleri", Avrupa dostları bunun ne kadar yanlış bir davranış olduğunu anlattılar... 
Böyle jestlerin, "Al başına çal " gibi davranışların devri geçmiş, onlar eski Türkiye'ye aitmiş yeni Türkiye böyle jestler yapmaz, böyle davranmaz, Fransızları ikna eder, "Bakın biz cici çocuklarız, bizi Avrupa'ya alın " diye rica edilirmiş... 
Zeynep Göğüş'ü, bunu teklif ettiğine edeceğine de pişman ettiler, kadıncağızın burnundan getirdiler, o sırada telefon çaldı, Zeynep Göğüş'ün "Hata yaptım " deyip demediğini kaçırdık. 

ELBETTE hata yapmıştır, böyle milliyetçilik kokan jestleri Avrupa kaldırmaz... 
Bakın ünlü romancı Orhan Pamuk kestirip atmış 
"Bundan sonra Türkler daha az Türk, Kürtler daha az Kürt olacaklar " 
İyi güzel de "Daha az Türk" nasıl olacak 
Ağırlık olarak mı azalacak, yoksa uzunluk ölçüsü olarak mı kısalacak 
Avrupalı olmak için enden mi vereceğiz, boydan mı vereceğiz, kilodan mı vereceğiz 
Demek kaderde "az pilav"dan sonra, "az Türk" olmak da varmış... 



</TEXT>
</DOC>
