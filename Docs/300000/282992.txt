<DOC>
<DOCNO> 282992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonyas01.html </URL>
<DATE> 2004/10/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ramazan alışverişine dikkat... 
</HEADLINE>
<TEXT>

     İftar ve sahur sofralarının daha zengin olması için artan alışverişler nedeniyle marketlerde büyük yoğunluk yaşanırken, uzmanlar Ramazan alışverişlerine karşı tüketicileri uyarıyor. 
     AA muhabirinin edindiği bilgiye göre, Ramazan ayında mönüsü ile ayrı bir önem taşıyan iftar ve sahur sofraları için arzu edilenler, diğer günlere oranla farklı ve fazla olunca alışverişler de buna paralel artış gösteriyor. 
     Özellikle açlık, düzenlenen birbirinden cazip kampanyalar ve market içi düzenlemenin etkisiyle alışveriş yoğunluğu ve miktarı, Ramazan ayı içinde artarak devam ediyor. 
     Afra Alışveriş Merkezleri yetkilileri, uyguladıkları taksitli gıda alışverişi, ''harcadıkça para kazan'' gibi bazı kampanyaların da etkisiyle Ramazan ayının ilk haftasında inanılmaz yoğunluk yaşadıklarını söyledi. 
     Ramazan ayı dışında haftada ortalama 70-80 bin olan müşteri sayılarının Ramazan'ın ilk haftasında 110 bin kişiyi geçtiğini ifade eden alışveriş merkezi yetkilileri, bu rakamın önemli bir yoğunluğunun öğleden sonra geldiğini anlattı. 
     Adese alışveriş merkezi yetkilileri ise Ramazan ayının ilk haftasında müşteri yoğunluğunun yüzde 50 oranında arttığını belirterek, alışverişlerin genellikle iftardan önce yapıldığını söyledi. 
     
     AÇLIK ALIŞVERİŞE YÖNLENDİRİYOR 
     Selçuk Üniversitesi SÜ Meram Tıp Fakültesi Fizyoloji Ana Bilim Öğretim Üyesi Prof. Dr. Neyhan Ergene, marketlerdeki renkler, kampanyalar ve ışıklandırmanın açlıkla birleşmesi ile alışverişin dozunun arttığını söyledi. 
     Tüm canlılarda olduğu gibi açlığın insanları yiyecek aramaya yönelttiğini ifade eden Ergene, ''Bu durum Ramazan ayında daha fazla ortaya çıkar. Aç olarak markete gidenler, gördükleri her şeyi almak isterler. Sonuçta da kabarık bir fatura ile marketten ayrılırlar'' dedi. 
     Ergene, özellikle iftardan 2 saat önceki zaman dilimi içinde yapılan alışverişin tamamen bilinçsiz gerçekleştiğini dile getirerek, ''Gereksiz israf yapılıyor. Bu yüzden iftardan sonra yapılan alışveriş gereksiz masrafı önleyecektir. Ramazan ayı içinde alışverişler öğle saatlerinde ya da iftardan sonra yapılmalıdır'' diye konuştu. 
     
</TEXT>
</DOC>
