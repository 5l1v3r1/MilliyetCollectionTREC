<DOC>
<DOCNO> 266592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy03.html </URL>
<DATE> 2004/08/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP, Orhaneli Termik Santrali için Meclis Araştırması istedi 
</HEADLINE>
<TEXT>

     CHP, Bursa'nın Orhaneli ilçesinde kurulu bulunan termik santralin çevreyi kirletip kirletmediği konusunda Meclis Araştırması açılmasını istedi. 
     CHP Bursa Milletvekili Kemal Demirel ve arkadaşları tarafından TBMM Başkanlığı'na sunulan araştırma önergesinde, Orhaneli termik santralinin ulusal elektrik enerjimizin karşılanması açısından yararlı olduğu, ancak son yıllarda bölgede yaşayan halkta çeşitli sağlık sorunlarının ortaya çıkmaya başladığı belirtildi. 
     Halkın özellikle solunum yollarıyla ilgili şikayetlerinin her geçen gün daha da arttığı, aynı zamanda kanser görülme oranının yükseldiği yönünde şikayetler bulunduğu kaydedilen önergede, halkın bu olumsuz koşullardan çok fazla etkilendiği, yaşam koşullarının, sağlık sorunları ve kirlilik yüzünden gün geçtikçe kötüye gittiği ifade edildi. 
     Önergede, son zamanlarda halkın artan sağlık sorunlarının sebeplerinin araştırılması, Orhaneli termik santralinin çevreyi kirletip kirletmediğinin araştırılması ve bir kirlilik sözkonusuysa bunun ortadan kaldırılma yöntemlerinin bulunması amacıyla Meclis Araştırması açılması talep edildi. 
     
</TEXT>
</DOC>
