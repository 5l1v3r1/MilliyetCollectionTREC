<DOC>
<DOCNO> 251796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun03.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
First Lady'lerin Boğaz sefası 
</HEADLINE>
<TEXT>


İSTANBUL Milliyet 

ABD Başkanı Bush'un eşi Laura Bush ve İngiltere Başbakanı Blair'in eşi Cherie Blair'in de aralarında bulunduğu konuk devlet başkanlarının eşleri, Başbakan Erdoğan'ın eşi Emine Erdoğan'ın ev sahipliğinde Boğaz turu attı. Emine Erdoğan, "The İstanbul Swissotel" adlı teknede konuklarını canlı müzik eşliğinde karşıladı. 
Kabataş'tan kalkan tekne, Kızkulesi, Dolmabahçe ve Çırağan sarayları, Vaniköy, Anadolu ve Rumelihisarı'ndan geçerek İstinye'ye ulaştı. Gezi boyunca Erdoğan ve konukları sahilden sevgi gösterisinde bulunan vatandaşlara el salladı. Erdoğan, Laura Bush ve Cherie Blair'e Türk kahvesi ikram edildi. 
Sabancı Holding Başkanı Güler Sabancı'nın Sakıp Sabancı Müzesi'nde verdiği öğle yemeğine katılan lider eşleri, Türkiye'den "çok olumlu duygularla ayrıldıklarını" söyledi. Konuklar, döner, su böreği gibi Türk yemeklerinin sunulduğu açık büfeyi çok beğendi. Hatta, "Yemekler çok güzeldi. Şişmanladık, dönüyoruz" diye şakalaştı. 


</TEXT>
</DOC>
