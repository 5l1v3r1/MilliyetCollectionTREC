<DOC>
<DOCNO> 278665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun13.html </URL>
<DATE> 2004/10/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İngiliz rehine hayatının bağışlanması için yalvarmış 
</HEADLINE>
<TEXT>

     Irak'ta militanların başını keserek öldürdüğü İngiliz rehine Kenneth Bigley'in, öldürülmesine saniyeler kala hayatının bağışlanması için yalvardığı bildirildi. 
     Öldürülme görüntülerinde tıraşsız ve turuncu renkli tulum giydirilen 63 yaşındaki mühendisin başı kesilmeden önce, ''yardıma ihtiyacım var. Hükümetimin yardımına ihtiyacım var. Ben yalnız bir adamım. Yaşamak istiyorum'' dediği öğrenildi. 
     Felluce'deki direnişçiler Bigley'in geçtiğimiz perşembe günü öldürüldüğünü bildirmişlerdi. 
     
     Abu Dabi televizyonu Bigley'in öldürülme görüntülerini yayınlamadı 

     Bigley'in öldürülme görüntülerini içeren video kasetin ulaştırıldığı Abu Dabi televizyonu kaseti yayımlamama kararı almıştı. 
     ABD'li bir yetkili, Bigley'in kendisini kaçıranlardan birinin yardım etmesine rağmen kaçma fırsatını değerlendiremediğini söyledi. Yetkili, güvenilir kaynaklardan aldıkları bilgiye göre, Bigley'in kaçma girişiminde başarısız olduğunu, kısa süre sonra da başı kesilerek öldürüldüğünü ifade etti. 
     
     Paul Bigley'den Blair'e eleştiri yağmuru 

     Kenneth Bigley'in kardeşi Paul Bigley, İngiltere Başbakanı Tony Blair'e 'elleri kanlı' diye seslendi. Irak'taki savaşa karşı çıkan İngilizlere hitaben bir konuşma yapan Bigley, "lütfen bu savaş dursun ve başka canlara mal olmasın" dedi. 
     Bigley, 16 eylülde, iki ABD vatandaşı ile birlikte, El Kaide bağlantılı Tevhid ve Cihad örgütü tarafından kaçırılmıştı. 

     
</TEXT>
</DOC>
