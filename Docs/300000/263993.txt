<DOC>
<DOCNO> 263993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/axspo03.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkan Aslan 
</HEADLINE>
<TEXT>


Kaleci Aykut'un sözleşmesini uzatmayan Galatasaray yönetimi, genç kaleciye teklifler yağınca paniğe girdi 

ERHAN TELLİ 


Sezon sonu boşta 
GEÇTİĞİMİZ hafta 33 yaşındaki Kolombiyalı file bekçisi Mondragon ile üç yıllık sözleşme imzalayan Sarı - Kırmızılı yönetim, kadrosundaki gelecek vaadeden 21 yaşındaki genç kaleci Aykut Erçetin'i unuttu. Sezon sonunda sözleşmesi sona erecek olan yetenekli eldivene, Almanya'dan bir çok kulübün kancayı taktığı ve ciddi transfer tekliflerinde bulunduğu öğrenildi. Bu gelişme üzerine yönetim hemen harekete geçti. 

Masaya oturacaklar 
AYKUT ve menajeri ile birlikte hafta içinde masaya oturmayı planlayan Galatasaylı yöneticilerin, Mondragon'dan sonra kaleyi teslim etmeyi planladıkları genç file bekçisine, 5 yıllık sözleşme yapmayı teklif edecekleri belirtildi. Geçmişte Emre Belözoğlu'nu İnter'e bedavaya kaptıran Cim - Bom'un Aykut'a sahip çıkarak böyle bir durumu önlemeye çalışacağı bildirildi. 

Cim-Bom'dan işbaşı 

Saidou müjdesi 
SARI - Kırmızılılar, iki günlük izinden sonra Çaykur Rizespor maçının hazırlıklarına başladı. Teknik Direktör Hagi yönetiminde yapılan idman koşunun ardından çift kale ile tamamlandı. Sakatlığı geçen Saidou'nun katıldığı antrenmanda Volkan, bir pozisyon sonrası genç futbolcu İbrahim Yavuz'a sert çıkarak tepki gösterdi. Araya giren Arif, Volkan'ı yatıştırdı. 

Dalya heyecanı 

RAŞİT ALTUN 

TÜRK Milli Takımı formasını 99 kez giyen Galatasaray kaptanı Bülent Korkmaz, yarın oynanacak Beyaz Rusya maçıyla dalya diyecek. Sakatlığı süren kaptan, çarşamba günü son 10 dakika sahaya çıkarak 100. kez milli olacak. İlk milli maçına İrlanda Cumhuriyeti karşısında çıkan tecrübeli futbolcu, 'Milli Takım formasını her zaman gurur duyarak giydim" dedi. 

Şengül baba oldu 

MİLLİYET Spor Servisi Haber Şefi Cem Şengül dün ikinci kez baba olmanın sevincini yaşadı. Şengül'ün eşi Gamze Şengül, İstanbul Cerrahi Hastanesi'nde Naz ismi verilen bir kız çocuğu dünyaya getirdi. Milliyet, Şengül çiftini kutlar, Naz'a uzun bir ömür diler. 


</TEXT>
</DOC>
