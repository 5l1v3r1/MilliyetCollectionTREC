<DOC>
<DOCNO> 277965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yasam/yas03.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD mafyasının 'sır' mezarlığı kazılacak 
</HEADLINE>
<TEXT>


DIŞ HABERLER SERVİSİ 

ABD'de, Federal Soruşturma Bürosu FBI'a bağlı ajanlar, önümüzdeki 2 hafta boyunca New York'ta mafya babalarının öldürttükleri kişileri gömdüğü düşünülen bir araziyi kazacak. Brooklyn ve Queens semtleri arasında kalan ve 'aşıklar yolu' olarak bilinen yolun sonundaki arazide, 'şık don' lakaplı mafya babası John Gotti'nin, geçtiğimiz 25 yıl boyunca öldürttüğü ünlü isimlerden bazıları da dahil olmak üzere 5 ile 15 arası cesedin gömülü olduğu düşünülüyor. Bölgede ilk bulunan 'kırmızı Sonny' lakaplı Alphonse Indelicato'nun cesedini, 1981 yılında tesadüf eseri araziden geçen çocuklar bulmuş, bu mafya üyesinin bağlı bulunduğu Bonanno ailesini FBI'ın çökertmesi, başrollerini Al Pacino ve Johnny Depp'in paylaşttığı, 'Donnie Brasco' adlı filmle de beyaz perdeye taşınmıştı. 1992'de FBI'ın yakaladığı New York'un son büyük mafya babası Gotti, cinayet ve organize suç örgütü kurmaktan ömür boyu hapis cezasına çarptırılmıştı. Gotti, 2002 yılında hapishanede kanserden ölmüştü. 


</TEXT>
</DOC>
