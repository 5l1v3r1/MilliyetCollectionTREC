<DOC>
<DOCNO> 289429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/spor/ymese.html </URL>
<DATE> 2004/11/17/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Salladık, yıktık 
</HEADLINE>
<TEXT>



UKRAYNA karşısında İlk yarıda ortaya koyduğumuz futbola diyeceğimiz hiç bir şey yok... Ofansif ağırlıklı bir taktik ile oynadık, pres yaptık, oyunu rakip alana yıktık, çok adamla pozisyon aradık. Bu yarıda çok pozisyon ürettik, ne var ki, sadece birini gole çevirebildik. 
Orta sahada Adem Koçak ve Fahri Tatan'ın etkili oyunu, ofansta ise Semih, Sabri ve İbrahim Akın'ın çabuk oluşları rakibimizi hataya zorladı. Maçın ilk dakikalarında Adem Koçak'ın bir şutu direkte patlarken, Mehmet Topuz ve İbrahim Akın'la pozisyonlar bulduk. Karşılaşmanın ALTIN golüne imzasını atan İbrahim Akın'ın bu yarıda kaçırdığı bir pozisyon var ki ona yakıştıramadık. 
Bir ikinci yarı var ki, takımı tanımakta zorluk çektik İlk yarıdaki takımdan eser yoktu. Ay - Yıldızlı ekibin anlaşılmaz bir şekilde savunmaya çekilmesi ve zamana oynaması rakibi ateşleyen en büyük faktördü. Bu yarıda futbol oynayan Ukrayna, seyreden bizdik Allah'tan savunmada inanılmaz bir savaş verdik. 
Raşit Çetiner'in oyundan düşen İbrahim Akın'ı kenara alması doğruydu. Ancak hata yapmasına karşın ofansta etkili olan Sabri'nin ikinci yarıda oyundan alınması bizce yanlıştı. 
Futbolda pozisyon buldunuz mu golü atacaksınız... Ümit Milli Takımı çok üretiyor, fakat, bu üretkenliğini gollerle sonuçlandıramıyor. İlk yarıdaki yakalanan pozisyonlar gole çevrilmiş olsaydı maçın geri kalan bölümünde sıkıntı çekmezdik. 
Ukrayna karşısında alınan bu galibiyet grupta kaybolan umutlarımızı yeniden yeşertti. İkinci yarıda ortaya konan kötü futbol ise dünkü galibiyete gölge düşüren en önemli faktördü. 


</TEXT>
</DOC>
