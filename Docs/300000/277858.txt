<DOC>
<DOCNO> 277858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur45.html </URL>
<DATE> 2004/10/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tunceli'de gösteri yapmak isteyen gruba vatandaş tepkisi .. 
</HEADLINE>
<TEXT>

     Tunceli Valisi Mustafa Erkal, gösteri yapmak amacıyla Tunceli'ye girmek isteyen bir grubun, vatandaşların tepkisi üzerine geri döndüğünü söyledi. 
     Vali Erkal, AA muhabirine yaptığı açıklamada, terör örgütüne yönelik operasyonların durdurulmasını isteyen ve bu amaçla faaliyetlerde bulunmak üzere Tunceli'ye girmeye çalışan bir grubun, ilin girişinde toplanan vatandaşların, huzurlarını bozdurmayacakları yönünde gösterdikleri tepki üzerine geri döndüklerini bildirdi. 
     Kendilerinin de bu yönde faaliyetlere izin vermeyeceklerini kaydeden Erkal, söz konusu grubun, ilin güvenlik ve huzur ortamını olumsuz yönde etkileyeceğinden dolayı Tunceli'de etkinliklerde bulunmalarının yasaklandığını söyledi. 
     Söz konusu grubun, terör örgütlerine yönelik operasyonların durdurulmasını istediklerini anlatan Erkal, ''Bunların amacı, terörist gruplara destek sağlamak ve güvenlik güçlerinin, bir bakıma etkisini azaltmak'' dedi. 
     
</TEXT>
</DOC>
