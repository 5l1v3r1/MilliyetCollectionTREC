<DOC>
<DOCNO> 270327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun07.html </URL>
<DATE> 2004/09/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD başkanlık seçim kampanyası giderek hareketleniyor... 
</HEADLINE>
<TEXT>

     ABD Başkanı George Bush'un Vietnam Savaşı dönemi askeri kayıtları, aylardan sonra yeniden ABD başkanlık seçim kampanyalarının gündemine otururken, Amerikan Associated Press haber ajansının ''bilgi edinme özgürlüğü yasası'' çerçevesinde dava açmasının ardından Pentagon, Bush'un Texas Ulusal Muhafız Gücü'ndeki askerliğiyle ilgili yeni belgeleri açıklamak zorunda kaldı. 
     ''Vietnam Savaşı Gazisi'' olarak meydana çıkan ve kahramanlıklarıyla övünen Demokrat Parti başkan adayı John Kerry'nin seçim kampanyası yetkilileri, Vietnam Savaşı döneminde Bush'un, savaştan kaçmak için, babası George Bush'un nüfuzunu kullanarak Texas'taki Ulusal Muhafız Gücü'ne girdiği gibi, buradaki görevine de neredeyse hiç uğramadığını, hatta bu yüzden ceza bile almadığını savunuyor. 
     Bu yılın başlarında gündeme gelen konu, Boston Globe gazetesinde bu iddianın yeniden hatırlatılmasıyla ısıtıldı. Senatör John Kerry, ABD'nin eski başkanlarından Bill Clinton'dan aldığı tavsiye doğrultusunda, Bush ve Cumhuriyetçi Parti'ye karşı eleştiri dozunu ilk kez bu hafta yükseltmeye başladı. 
     Demokrat Parti Başkanı Terry McAuliffe, ''John Kerry'nin, Vietnam'da savaştığını biliyoruz. Size sorum şudur Sayın Başkan O sırada neredeydiniz'' dedi. Demokrat Partililerden destek alan ''Gerçekler İçin Texaslılar'' adlı bir grup, Alabama Ulusal Hava Muhafız Gücü'nde Bush'un hiç görev yapmadığını savunan eski yarbay Bob Mintz'in görüntülerinin yer aldığı bir televizyon reklamı yayınlıyor. 
     Öte yandan Texaslı eski Temsilciler Meclisi sözcüsü ve Vali Yardımcısı Ben Barnes, CBS televizyonundaki ''60 Dakika'' programında, Bush ve bazı başka kişilere, Vietnam Savaşı'nda aktif görev almaktan kaçmalarını sağlamak için Muhafız Gücü'ne alınmaları yönünde yardım ettiğini ve bu ''ölüm kalım seçiminden'' daha sonra pişman olduğunu söyledi. 
     
     ''BUSH'U HİÇ GÖRMEDİM'' 
     O dönemde Alabama'da Muhafız Gücü'nde yarbay olan Bob Mintz, bir basın toplantısı düzenleyerek, ''Şunu kesin olarak söyleyebilirim ki, ben oradaydım ve George W. Bush'u asla görmedim'' dedi. 
     Hangi başkan adayının daha ''kahraman'' olduğu konusu, 2 Kasım 2004 başkanlık seçimi öncesinde en çok gündeme gelen konular arasında yer aldı. Kerry de savaştan döndükten sonra Vietnam'da Amerikan askerlerinin kulak kesme gibi davranışlarından tiksindiğini anlatarak savaşa karşı çıksa bile, seçim kampanyası sırasında, Vietnam Savaşı'nda kazandığı madalyalarla övünmekten geri kalmadı. Bush ekibi ise Kerry'nin bu madalyaları hak edip etmediğini, bir grup Vietnam gazisi bularak, televizyon reklamları ve kitap yayınıyla tartışmaya açtı. 
     Bush'un askerlik görevini Alabama'da gerektiği gibi yapıp yapmadığı konusu, bu yılın ilk aylarında ilk defa ciddi biçimde gündeme getirilmişti. Beyaz Saray, önce reddetmesine karşın, Bush'un askeri kayıtlarını sergileyen yüzlerce sayfalık bir belgeyi basına açıklamıştı. Ancak basında, bu belgede bazı boşluklar olduğu yolunda haberler çıkmış ve ABD Başkanı'nın, Alabama'da ne kadar askerlik hizmeti yaptığı üzerindeki kuşku dağılmamıştı. 
     
     AP AJANSI DAVA EDİNCE PENTAGON AÇIKLADI 
     Aylarca ''Daha fazla belge bulamıyoruz'' diyen ABD Savunma Bakanlığı Pentagon da, Bush'un Ulusal Muhafız Gücü'ndeki hizmetini anlatan 24 sayfadan oluşan bir raporu yeni açıkladı. Bu belgede, Bush'un uçuş eğitimi için rapor kartı ve uçuş tarihleri yer alıyor. Pentagon bu belgeleri, Amerikan AP haber ajansının, ''Bilgi Edinme Özgürlüğü Yasası'' çerçevesinde açtığı dava sonucu açıklamak zorunda kaldı. Bu rapora göre Bush, 1969 yılında daha çok F-102A tipi savaş uçaklarıyla 336 saat uçuş yaptı. 
     Demokrat Parti Başakın McAuliffe, ''Bu mesele tamamen kimin ne kadar güvenilir olduğuna ilişkindir. Bu konular, ABD Başkanı'nın ne kadar güvenilir olduğunu sorguluyor'' dedi. Beyaz Saray ve Cumhuriyetçi Parti ise bu suçlamaları reddetti ve Bush'un onurlu bir şekilde askerlik görevini yerine getirdiğini kaydetti. 
     Cumhuriyetçi Parti Ulusal Komitesi sözcüsü Jim Dyke, ''Terry McAuliffe'in, daha sonra yanlış olduğu defalarca kanıtlanan bir dizi yanıltıcı ve düşüncesiz açıklamalara dayanan bir geçmişi var. Bu son sözler de McAuliffe'in uzun aptalca açıklamalarından biri'' dedi. 
     
     KERRY EKONOMİYİ GÜNDEME GETİRİYOR 
     Bush, seçim tartışmalarını daha çok, ''Ülkenin güvenliğini en iyi hangi başkan adayı sağlayabilir'' sorusu temeline çekmeye çalışırken, Senatör Kerry ise bu tartışmayı, Irak Savaşı yüzünden Amerikan kaynaklarının tüketilmesi ve ekonominin kötülemesine götürmeye çalışıyor. Başkanlık seçiminin çekişmeli geçmesi beklenen eyaletlerinden Ohio ve daha sonra Minnesota'da konuşan Kerry, Irak Savaşı'nın ABD'ye şimdiye kadar 200 milyar dolar kaybettirdiğini ve halen Bush'un Irak'ta ne yaptığının farkında olmadığını savundu. Kerry, kendisi başkan olursa, ekonomik kaynakları sağlık, yeni iş yaratma gibi konulara yönelteceğini kaydetti. 
     
     KERRY'DEN REKLAM KAMPANYASI 
     Bu arada Kerry, Irak konusuna yoğunlaşak 30 saniyelik bir televizyon reklam kampanyasına da başladı. Bu reklamlar, özellikle seçimlerin çekişmeli geçeceği eyaletlerde yayınlanıyor ve reklamlarda, ''George W. Bush'un seçimleri, bizi evimizde zayıflattı'' ifadesi kullanılıyor. 
     Bush ise Frances kasırgasında büyük zarar gören Florida eyaletini ziyaret etti. 
     ABD Kongresi, Florida'ya acil yardım için önceki gün 2 milyar dolarlık bir destek fonunu kabul etmişti. Floridalılar, halen Karayibler'de olan ve kendi bölgelerine de uğramasından korktukları Ivan kasırgasını dikkatle izliyor. Bush, Florida Valisi kardeşi Jeb Bush ile birlikte, ihtiyacı olanlara şişe suyu ve yiyecek dağıttı. 
     
</TEXT>
</DOC>
