<DOC>
<DOCNO> 271790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur25.html </URL>
<DATE> 2004/09/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Müdahiller, Veli Göçer davasını AİHM'e taşıyor... 
</HEADLINE>
<TEXT>

     Yalova'nın Çınarcık İlçesi'nde yaptırdığı binaların 17 Ağustos depreminde yıkılmasıyla 168 kişinin ölümüne neden olduğu iddia edilen müteahhit Veli Göçer'in yargılanmasına devam edildi. 
     Konya 2. Ağır Ceza Mahkemesi'nde görülen davanın duruşmasında, tutuksuz sanık Veli Göçer, avukatı Celal Küpeli, depremde yakınlarını kaybeden müdahil Salim Çakır ile avukatı Filiz Saraç hazır bulundu. 
     Duruşmada söz alan müdahil vekili avukat Filiz Saraç, Çınarcık Kaymakamlığı'nca mahkemeye sunulan raporda, yıkılan binalarda ölen kişi sayısıyla ilgili bilgi eksikliği olduğunu belirtti. 
     Saraç, Kaymakamlığın gönderdiği raporda, depremde ölen 58 kişinin hangi bloklarda yaşamını yitirdiğinin belirtilmediğini ifade ederek, bu durumun yeniden incelenmesini istediklerini söyledi. 
     Talebi değerlendiren mahkeme, Çınarcık Kaymakamlığı'na yeniden müzekkere yazılıp söz konusu eksikliğin giderilmesine karar vererek, duruşmayı erteledi. 
     Göçer, TCK'nın 383. maddesine göre, tedbirsizlik ve dikkatsizlik sonucu birden fazla kişinin ölümüne neden olmak suçundan yargılanıyor. 
     
     MÜDAHİLLER, AİHM'E GİDİYOR 
     Müdahil vekili avukat Filiz Saraç, duruşma sonrasında gazetecilere, önümüzdeki hafta davayla ilgili Avrupa İnsan Hakları Mahkemesi'ne AİHM başvuruda bulunacaklarını açıkladı. 
     Binaların yıkılmasında sorumluluğu bulunan hiç bir kamu görevlisi hakkında dava açılmadığını belirten Saraç, şunları kaydetti 
     ''Hazırlanan bilirkişi raporlarında, bazı kamu görevlilerinin kusurlu olduğu tespit edilmişti. Ancak bu kişilerin yargı önüne çıkabilmeleri için, 4483 sayılı yasa gereğince soruşturma izini verilmesi gerekiyordu. Gelinen noktada, soruşturma için gerekli izin verilmediği için, söz konusu kimseler kusurlu olmalarına rağmen yargı önüne çıkarılamamıştır. Mevcut uygulama, etkin hukuk yoluna başvurma dediğimiz, Avrupa İnsan Hakları Sözleşmesi'nde düzenlenmiş olan hakkın ihlali niteliği taşımaktadır.'' Saraç, aynı durumun Pamukova'da meydana gelen tren kazası için de geçerli olduğunu, depremde yakınlarını kaybedenlerin haklarını aramalarının önüne çeşitli engeller konulduğu için AİHM'e gitmekten başka çareleri kalmadığını savundu. 
     
</TEXT>
</DOC>
