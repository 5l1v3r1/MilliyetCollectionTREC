<DOC>
<DOCNO> 254966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/siyaset/axsiy01.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, eski rektöre 'dur' dedi 
</HEADLINE>
<TEXT>


Sezer'in yeniden atamadığı eski Gazi Üniversitesi Rektörü Ayhan, ayrılmadan önce 149 akademik personel almak isteyince, YÖK "Kadron yok" diyerek uyardı 

ANKARA Milliyet 


YÖK, Cumhurbaşkanı Ahmet Necdet Sezer'in, üniversitedeki oylamada birinci sırada yer almasına rağmen yeniden atamadığı Gazi Üniversitesi Rektörü Prof. Dr. Rıza Ayhan'ı kadrolaşma konusunda uyardı. "Kadroları kullanma" için izin almayan ve görevden ayrılmasına kısa süre kalan Ayhan'ın 149 akademik personel alımı için ilan verdiği belirtilerek, bu konuda işlem yapılmaması istendi. 
YÖK Başkan Vekili Prof. Dr. Aybar Ertepınar, rektörlüğe gönderdiği yazıda, daha önce üniversitenin talebi doğrultusunda 100 yardımcı doçent kadrosu kullanma izni verildiği anımsatıldı. Üniversitenin ise 7 Temmuz'da Resmi Gazete'de yayımlanan ilanında, 100 yardımcı doçent ve 49 öğretim görevlisi kadrosuna atama yapılacağını duyurduğu kaydedildi. 

98 kadro iptal 
Ertepınar, yardımcı doçent kadrolarının 49'unun YÖK'ün izin verdiği anabilim dallarına aykırı, öğretim görevlisi kadrolarının tamamının da izinsiz olduğunun belirlendiğini bildirdi. YÖK'ten "kullanma izni" alınmasının, müteakip ilana çıkılmasının ve atama prosedürünün başlatılmasının zorunlu olduğunu vurgulayan Ertepınar, bu nedenle kadro ilanının iptal edilmesini istedi. Bir işlem başlatılmamasını isteyen Ertepınar, atama yapılması istenilen öğretim elemanı kadroları için YÖK'ten izin alındıktan sonra ilana çıkılması gerektiğini kaydetti. 
Ülkücü gruplarca desteklendiği öne sürülen eski rektör Ayhan'ın hakkında, üniversiteyi Türk - İslam görüşünün merkezi haline getirmeye çalıştığı, kadrolaştığı iddiaları gündeme gelmişti. 


</TEXT>
</DOC>
