<DOC>
<DOCNO> 265238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/yazar/sazak.html </URL>
<DATE> 2004/08/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İkinci Susurluk 
</HEADLINE>
<TEXT>


Yargıda 'Neşter Operasyonu' başladığında Yargıtay Başkanı Eraslan Özkaya, 'Etik kurallara aykırı davrananlar olabilir. Bunları ayıklarız' diyerek kesin bir tavır almıştı. 
Türkiye bir haftadır, Çakıcı'nın kaçışına ortam hazırlayan Yargıtay - MİT - Mafya bağlantılı 'İkinci Susurluk Skandalı'yla çalkalanıyor ama sorumluları bağlayan bir sonuç çıkmıyor. 
Oysa Özkaya'ya düşen görev, Yargıtay'ın saygınlığını koruyarak, 'etik' yönden başkanlıktan çekilmek olmalıydı. 
Yargıtay Başkanı bunu yapmak yerine, hakim kararıyla dinlenen telefonların hukuki delil sayılamayacağına ilişkin 'neşter içtihadı'nı dokunulmazlık kalkanı olarak kullanmayı seçti. 
Özkaya - Çakıcı trafiğini Milliyet açıkladı 
Milas'taki yazlığı onaran Hakkı Süha Şen adlı müteahhit bu ilişkiyi kullanarak, MİT'te Operasyonlar Daire Başkan Yardımcısı Kaşif Kozinoğlu'nu Yargıtay Başkanı'yla görüştürüyor. 
Müteahhit ve MİT yetkilisi, Yargıtay'daki Çakıcı dosyasını yönlendirme uğraşı içindeyken İstanbul Başsavcılığı'nca başlatılan soruşturma kapsamında telefon dinleme tuzağına düşüyorlar. 
Şen, Kozinoğlu ve Özkaya arasındaki 'Çakıcı muhabbeti' günlerdir yayımlanıyor. Ancak skandalın, Susurluk çağrışımı uyandıran, 'Çakıcı derin devlet' bağlantılı asıl yönü üzerinde yeterince durulmuyor. 
Çakıcı'yı Yargıtay'daki davadan kurtarmak için MİT, 'ikinci adam' konumundaki Kaşif Kozinoğlu'yla devreye girerken, 'Mahkum olursa Çakıcı kaçabilir ve devleti ilgilendiren önemli bazı bilgiler tehdit oluşturabilir' savını ortaya atıyor. Bu istihbaratın arka planında önemli bir siyasi lider ve kardeşiyle ilgili 'suikast' planı yatıyormuş. 
Böyle bir durumda MİT ve Emniyet'in bu ihbarı önemseyerek, Çakıcı'yı yurtdışına kaçmadan yakalamaları gerekmez mi 
Kozinoğlu, bunu yapmak yerine müteahhit Şen, Yargıtay Genel Sekreter Yardımcısı Ercan Yalçınkaya ve Başkan Eraslan Özkaya'yla 'diplomasi' köprüsü kurarak, Çakıcı'yı mahkumiyetten kurtarmaya çalışıyor. 
Bu niyet, telefon konuşmalarına da yansıyor. Kozinoğlu, müteahhit Şen'le görüşmesinde MİT Müsteşarı Şenkal Atasagun'u kastederek '1 numaranın da haberi var' diyor. 
Yargıtay'da bu trafik yaşanırken, İstanbul Başsavcılığı, Adalet Bakanlığı'nı 'Çakıcı kaçabilir' diye uyarıyor. Bakanlık da durumu Çakıcı davasına bakan Yargıtay 1. Ceza Dairesi'ne bildiriyor. 
Emniyet ve MİT'in o aşamada, hala niye Çakıcı'nın peşine düşmedikleri, kaçışa niye göz yumdukları karanlıktadır. 
Çakıcı, devlet birimlerini ne tür bilgilerle sindirebilmiştir Geçmişteki 'hizmetleri'nin karşılığı olarak mı kaçmasına göz yumulmuştur 
Yargı, MİT, hükümet susuyor. İkinci Susurluk Skandalı'nı Meclis'te araştırma - soruşturma konusu yapma görevi CHP'ye düşüyor. 



</TEXT>
</DOC>
