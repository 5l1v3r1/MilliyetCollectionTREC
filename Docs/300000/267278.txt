<DOC>
<DOCNO> 267278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/bbas.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Cup başlıyor 
</HEADLINE>
<TEXT>



EFES Pilsen Mini World Cup Basketbol Turnuvası bugün Abdi İpekçi Salonu'nda başlayacak. A Milli Takımımız'ın, 2005 Avrupa Şampiyonası Eleme grubu maçları öncesi son ciddi hazırlık turnuvası niteliğini de taşıyan Mini World Cup'ta, Ay - Yıldızlı ekibimizin yanısıra İsveç, Slovenya, Rusya, Almanya ve İsrail mücadele verecek. 
2 Eylül'e kadar sürecek olan turnuvanın ilk gününde saat 18.30'da A Grubu'ndan Almanya ile İsrail karşı karşıya gelirken, B Grubu'nda ise 12 Dev Adam, saat 20.30'da İsveç ile mücadele verecek. Müsabaka Show TV'den naklen yayınlanacak. Takımlar iki grupta tek devreli olarak karşılaştıktan sonra ilk ikiye girenler yarı finale çıkacak. 

A GRUBU 
Türkiye - İsveç - Slovenya 

B GRUBU 
Rusya - Almanya - İsrail 

Tanjevic umutlu 

A Milli Basketbol Takımımız, bugün başlayacak olan Efes Pilsen Mini World Cup'ta İbrahim ve Hidayet gibi iki asından yoksun kadrosuyla şampiyonluğu kovalayacak. Antrenör Bogdan Tanjevic, "Genç oyuncularımın bu turnuvada üzerilerine düşen görevi yapacaklarına ve iyi sonuç alacağımıza inanıyorum" dedi. 

F.Bahçe mağlup 

BASKETBOLDA yeni sezon hazırlıklarını sürdüren iki takımdan Tuborg Pilsener, Fenerbahçe'yi İstanbul'da 62 - 61 mağlup etti. Kadıköy Caferağa Salonu'nda oynanan karşılaşmanın ilk yarısını 37 - 34 önde kapayan Fenerbahçe, ikinci yarıda rakibinin iyi savunması karşısında skor üretemedi, sahadan tek sayı farkla yenik ayrıldı. 


</TEXT>
</DOC>
