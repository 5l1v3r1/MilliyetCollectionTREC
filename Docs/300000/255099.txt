<DOC>
<DOCNO> 255099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy14.html </URL>
<DATE> 2004/07/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çocuklar da dernek kurabilecek... 
</HEADLINE>
<TEXT>

     Dernekler Kanunu Tasarısı, TBMM Başkanlığı'na sunuldu. 
     Tasarı, yardım toplama işlemlerinin kolluk kuvvetlerinden alınarak sivil birimlere devredilmesini, çocukların da dernek kurabilmesini, yargı mensuplarının derneklere üye olmasındaki izin esasının kaldırılmasını, derneklerin işlemlerinin birleştirilmesi ve devletle ilişkilerinde bürokrasinin azaltılmasını öngörüyor. 
     Tasarıyla derneklerin iç denetimlerinin güçlendirilmesine yönelik düzenlemeler getirilirken, yurt dışına temsilci gönderme veya yurt dışından temsilci davet edilmesinde derneklere serbesti tanınıyor. 
     Tasarı, derneklerin taşınmaz mal edinmesindeki sınırlamanın kaldırılmasını, temsilcilik açabilmesini, sivil toplum kuruluşları ile birlikler oluşturabilmesini hüküm altına alıyor ve kolluk kuvvetlerinin dernekler üzerindeki yetkisini de kısıtlıyor. 
     Derneklerin denetiminde çok başlılığı kaldıran tasarı, derneklerle kamu kurum ve kuruluşları arasında ortak proje uygulamalarına da olanak sağlıyor. 
     Tasarı ile yurt dışından yardım alınmasında izin koşulu da kaldırılıyor. 
     
</TEXT>
</DOC>
