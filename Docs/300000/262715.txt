<DOC>
<DOCNO> 262715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun18.html </URL>
<DATE> 2004/08/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Castro 78 yaşında... 45 yılda 10 ABD başkanı 'devirdi' 
</HEADLINE>
<TEXT>

     Küba'nın 45 yıllık lideri Fidel Castro, yarın 78. yaşını kutlayacak. 
     Dünyadaki siyasi liderler arasında en uzun süre iktidarda kalma rekorunun sahibi Castro, 1959 yılında Küba diktatörü Batista'yı, efsanevi Ernesto ''Che'' Guevara ile devirerek iktidara geldi. 
     İktidarda geçirdiği 45 yıl boyunca, kendisini devirmek isteyen 10 ABD başkanını ''deviren'' Castro, kasım ayında ABD'de yapılacak seçimler sonucunda, 11. başkanın da gidişini görmeye hazırlanıyor. 
     Kimilerine göre ''özgürlükçü'', kimilerine göre ''diktatör'' olan ''Fidel'', doğum günü kutlamalarında yaptığı ateşli ve çok uzun konuşmalarıyla da ''şahsına münhasır'' bir lider olarak dünya siyaset tarihinde yerini almış durumda. 
     Kuzey Kore, Vietnam, Çin ve Laos ile dünyadaki 5 komünist ülkeden biri olan Küba'yı neredeyse yarım yüzyıldır idare eden Castro, uzun siyasi hayatını bu ideolojiye adamış ve ''kanının son damlasına kadar savaşacağını'' defalarca açıklamıştı. 
     ''Devrimciler emekli olmaz'' diyen Küba Devlet Başkanı, ''gerektiği takdirde'' kardeşi Savunma Bakanı Raul Castro'nun kendi yerine geçeceğini söylemişti. 
     Halka hitaben 2002 yılının Temmuz ayında yaptığı çok ateşli ve uzun bir konuşmada fenalaşan yaşlı lidere doktorları, konuşmalarını daha kısa tutması, fazla heyecanlanmadan konuşması, sıcak günleri tercih etmemesi ve geceleri erken yatmasını salık vermişlerdi. 
     11 milyon Küba vatandaşının büyük çoğunluğunun gözünde bir kahraman olan ''Fidel'', Sovyetler Birliği'nin dağılmasının ardından 1993 yılında ülkesini turizme açarak, ABD Doları'nın ve birkaç yabancı paranın dolaşımına müsaade etmişti. 
     Castro, sonradan Küba vatandaşı olan ve Arjantinli soylu bir aileden gelen gerilla lideri Ernesto ''Che'' Guevara de la Serna ile Küba Devrimi'ne imza atmış, Che'nin CIA ajanlarınca öldürülmesinin ardından yoluna tek başına devam etmişti. 
     ''Commandante'' Komutan lakaplı Castro, siyasi hayatı boyunca üzerinden haki renkli üniformasını çıkarmamasıyla, sakalını hiç kesmemesiyle, purodan hiçbir zaman vazgeçmemesiyle ve ABD'ye sürekli kafa tutmaktan geri kalmamasıyla, dünya siyasetinin en renkli liderlerinden biri. 
     
</TEXT>
</DOC>
