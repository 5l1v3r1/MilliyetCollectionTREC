<DOC>
<DOCNO> 283478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy21.html </URL>
<DATE> 2004/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Edelman Türkiye'nin AB'ye entegrasyonu, önemlibir mesaj olacak 
</HEADLINE>
<TEXT>

     ABD'nin Ankara Büyükelçisi Eric Edelman, ABD'de gelecek hafta yapılacak başkanlık seçimlerde hangi parti kazanırsa kazansın, Türkiye'nin Avrupa Birliği'ne AB tam üyeliğini destekleyeceğini söyledi. 
     Edelman, ''ABD, Türkiye'yi AB'nin tam üyesi olarak görmek istiyor'' dedi. 
     Amerikan Şirketler Derneği ve Türk Amerikan Derneği tarafından düzenlenen ''Büyük Umutlar Türkiye'nin Avrupa Birliği'ne Girişine Genel Bakış''isimli konferans, Ankara'da yapıldı. 
     Türkiye'nin, ABD'nin uzun yıllara dayanan müttefiki olduğunu, soğuk savaş ve Irak'ta Saddam Hüseyin sonrası dönemde Türkiye'nin stratejik müttefiki olduğunu belirten Edelman, ABD'nin Türkiye'yi AB'nin tam üyesi olarak görmek istediğini ifade etti. 
     AB üyeliğinin, ABD'nin ittifak anlayışı ile çatışma içinde olmadığını kaydeden Edelman, Avrupa Birliği içinde Portekiz, İspanya, İtalya, Polonya, İsveç, Finlandiya ve İngiltere gibi, ABD'nin güçlü dostları bulunduğunu da vurguladı. 
     Konuşmasında, ABD'nin neden Türkiye'nin AB'ye tam üyeliğini desteklediğine açıklık getiren Edelman, müslüman çoğunluğa, demokratik ve laik bir yapıya sahip Türkiye'nin Avrupa Birliği'ne entegrasyonunun, dünyaya önemli bir mesaj olacağını vurguladı. 
     Edelman, Türkiye'nin Aralık ayında, görüşmelere başlanılması konusunda tarih alacağına inandığını söyledi. 
     Edelman, müzakere sürecinin, özellikle uygulamalar açısından zor bir süreç olacağını hatırlatırken, AB'ye tam üye ve entegre Türkiye'nin, gerek ABD ve gerekse Avrupa Birliği'nin çıkarına olduğunu kaydetti Türkiye'nin AB'ye uyum sürecinde tam piyasa ekonomisi, çağdaş demokratik bir yapıya ulaşacağının altına çizen Edelman, ''Türkiye, çağdaşlaşma kursunu tamamlıyor'' şeklinde konuştu. 
     Edelman, Türkiye'nin AB üyeliğinin bölgeye istikrar getireceğini de ifade etti. 
     
     ABD IRAK'TA, HAREKET KONTROL TAKIMI KURACAK 
     Irak'a giden Türk şöförlerinin güvenliğine ilişkin bir soruya karşılık Edelman, Türk yetkililerin bu konudaki kaygılarını paylaştıklarını, güvenliğin sadece kamyon şöförleri için de değil, Irak'ta çalışan Türk işçiler içinde olması gerektiğini, Türk ve Irak'lı yetkililerle birlikte, Irak'ta çok daha güvenli bir ortam hazırlamak için gayret gösterdiklerini kaydetti. 
     Irak'ta daha güvenli ortam sağlama gayreti içinde olduklarını anlatan Edelman, bu çerçevede güvenliği sağlayacak Hareket Kontrol Takımı kurmayı planladıklarını bildirdi. 
     Edelman, Irak'taki güvenlik konusunda belki tam bir çözüm getiremeyeceklerini, ancak daha güvenli bir ortam sağlayabileceklerini söyledi. 
     Irak doğalgazının Avrupa'ya ulaştırılmasına ilişkin soru üzerine de Edelman, daha güvenli ve istikrarlı bir ortam yaratmak için çalıştıklarını, ayrıca enerji alt yapısının yeniden yapılandırılması gerektiğini, daha sonra Irak doğalgazının Avrupa'ya ulaştırılmasının mümkün olabileceğini kaydetti 
     
     KEMAL DERVİŞ NET MESAJ VERİLMELİ 
     CHP İstanbul milletvekili Kemal Derviş de yaptığı konuşmada, Türkiye'nin AB'nin geleceğinde yer almak istediğini net bir biçimde iletmesi, AB'nin de Türkiye'ye müzakereler konusunda net bir mesaj vermesi gerektiğini bildirdi. 
     Türkiye olmadan Avrupa'nın, Balkanlar, Ortadoğu ve Kafkaslardaki sorunlarla başa çıkamayacağını ifade eden Derviş, ''Avrupa'nin bize, bizim de Avrupa Birliğine ihtiyacımız var'' dedi. 
     AB konusunda 3 görüşün çatıştığını anlatan Derviş, bu görüşleri 'AB'yi sadece ekonomik entegrasyonla sınırlayan' minimalist görüş, 'Avrupa Birliği süper devleti' görüşü ile 'esnek bir entegrasyonu' içeren görüş olarak sıraladı. 
     Türkiye'nin, minimalist ve esnek bir entegrasyonu içeren görüşe karşı olmadığını ifade eden Derviş, ancak sadece Avrupa kıtası ile sınırlı bir AB'yi öngören, 'Avrupa süper devleti' görüşüne karşı olduğunu söyledi. 
     Türkiye'nin AB sürecinde 'sinirli' yaklaşımlar içinde olmaması ve çalışması gerektiğine işaret eden Derviş, ancak Türkiye'nin 'sabrının da bir sınırı olduğunu' vurguladı. 
     Derviş, AB'nin geleceğinin, din, dil, ırk ve diğer etnik ayrımcılığının olmadığı, ABD'deki gibi ''anayasal vatanseverlik'' temelinde olması gerektiğini bildirdi. Kemal Derviş, Türkiye'nin AB'ye tam üye olmasının anayasal vatanseverlik temelinde önemli bir mesaj oluşturabileceğini vurguladı. 
     Derviş, AB üyesi İspanya'nın, latin Amerika ülkeleri ile güçlü bir ilişkisi olduğunu hatırlatırken, aynı durum Türkiye'nin bölgesi ilişkileri çerçevesinde değerlendirilebileceğini söyledi. 
     Derviş, Türkiye'nin, 'özel statülü bir ülke değil, AB'nin diğer üyeleriyle eşit hakka sahip tam üye'' olmak istediğinin de altını çizdi. 
     Türkiye'nin AB'den müzakere tarihi alıp alamayacağına ilişkin soruya karşılık Derviş, bu konuda ümitli olduğunu ancak Türkiye'nin çok çalışması gerektiğini kaydetti. 
     
</TEXT>
</DOC>
