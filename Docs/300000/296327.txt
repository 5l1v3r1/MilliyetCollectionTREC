<DOC>
<DOCNO> 296327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur21.html </URL>
<DATE> 2004/12/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şaşkın hırsızlar kameraya takıldı 
</HEADLINE>
<TEXT>

     İsmail AKDUMAN- Murat SANDIKÇI DHA 

SAMSUN Liman Mahallesi'nde bulunan Değişim Süper Market, 2'si kadın 5 kişi tarafından soyuldu. Yaklaşık 500 milyon liralık kozmetik ürünü çalan hırsızlar, güvenlik kamerası tarafından görüntülendiklerini fark etmedi. Hırsızların peşine düşen polis, zanlıların kimliklerini tespit etmeye çalışıyor. 
     Liman Mahallesi'nde meydana gelen olayda, henüz kimliği belirlenemeyen 5 kişi alışveriş için Değişim Süper Market'e girdi. 2'si kadın olan hırsızlar önce market içinde biraz dolaşıp vitrinlere baktı. Daha sonra erkek hırsızlardan biri, raftan aldığı kozmetik ürünlerini köşede bekleyen kız arkadaşının çantasına doldurdu. Diğer arkadaşları da diğer müşterilerin hırsızlığı farketmemesi için önlerini kapattı. Ancak 10 dakika boyunca bu 5 kişinin hareketleri, güvenlik kameraları tarafından saniye saniye kaydedildi. Çaldıkları mallarla dışarıya çıkan hırsızlar, daha sonra kayıplara karıştı. Market çalışanları ise hırsızlık olayını akşam kamera kayıtlarını seyrederken fark etti. 
     Değişim Süper Market Yönetim Kurulu Başkanı Arslan Kutbay, güvenlik kamerası kayıtlarını incelerken olayı fark ettiklerini ve derhal polise haber verdiklerini söyledi. Kutbay, "Yaptığımız inceleme sonucu yaklaşık 500 milyon lira değerinde kozmetik, tıraş bıçağı, saç ve cilt bakım ürünleri çaldıklarını tespit ettik'' dedi. 
     Güvenlik kamerası kayıtları ise Samsun Emniyet Müdürlüğü Hırsızlık Şubesi ekipleri tarafından alınarak, incelenmek üzere Ankara'daki Emniyet Müdürlüğü Kriminal Şubesi'ne gönderildi. Polis, hırsızlık yapan 5 kişinin kimliklerini tespit etmeye çalışıyor. 
     
</TEXT>
</DOC>
