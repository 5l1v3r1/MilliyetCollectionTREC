<DOC>
<DOCNO> 285796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo20.html </URL>
<DATE> 2004/11/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Konyaspor'da Beşiktaş maçına özel prim... 
</HEADLINE>
<TEXT>

     İç saha galibiyetlerine 2 milyar lira prim veren Konyaspor yönetimi, Beşiktaş galibiyetine özel prim vermeyi planlıyor. 
     Kulüp Başkan Yardımcısı Bahattin Karapınar, hafta sonu yapılacak Beşiktaş maçı hazırlıklarının aralıksız sürdüğünü söyledi. 
     Futbolcuların morallerinin yerinde olduğunu ve antrenmanların oldukça neşeli geçtiğini dile getiren Karapınar, siyah-beyazlı ekibin Konya'dan puansız ayrılacağını bildirdi. 
     Beşiktaş'ın kupa maçından sonra yorgun olacağını ve Konya'da yapacağı maçta zorlanacağını ifade eden Karapınar, ''Biz de bu durumu en iyi şekilde değerlendirip sahadan galibiyetle ayrılacağız. Hedeflediğimiz noktaya ulaşmak için bu maçtan mutlak 3 puan hedefliyoruz'' dedi. 
     Karapınar, Beşiktaş galibiyetine sürpriz prim planladıklarını vurgulayarak, ''Normalde iç saha galibiyetine 2 milyar lira prim veriyoruz. Ancak, bu maçın önemi farklı. Bu yüzden primimiz daha fazla olacak. Beşiktaş galbiyetinin özel primini, soyunma odasında açıklayacağız'' diye konuştu. 
     
</TEXT>
</DOC>
