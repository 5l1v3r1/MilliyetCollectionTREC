<DOC>
<DOCNO> 252745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/dunya/axdun01.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yönetimine jest üstüne jest 
</HEADLINE>
<TEXT>


Ateşkes İzleme Gücü'nün görevine son veren Ankara, son olarak da Saddam rejimi döneminde göreve başlayan Büyükelçi Paksüt'ü geri çekti 

UTKU ÇAKIRÖZER Ankara 


Türkiye, Irak'ta yeni yönetime jest üstüne jest yapıyor. Önceki gün, Türk subaylar tarafından eğitilen Türkmenlerden oluşan ve Iraklı Kürt grupların büyük rahatsızlık duyduğu Ateşkes İzleme Gücü'nün görevinin sona erdiğini açıklayan Ankara, dün de Saddam rejiminin son döneminde Bağdat'ta görevine başlayan Türkiye'nin Irak Büyükelçisi Osman Paksüt'ü geri çekti. Türkiye'nin yeni büyükelçisi ise Irak Dışişleri Bakanı Hoşyar Zebari'nin resmi agremanı onayı alındıktan sonra atanacak. 

Resmen yürürlükte 
Paksüt'ün merkeze atanmasına ilişkin kararname, Resmi Gazete'nin dünkü sayısında yayımlandı. Paksüt için çok kısa bir süre sonra toplu olarak yayımlanacak büyükelçilerin yer değişikliklerine ilişkin kararnamenin beklenmemesi dikkat çekti. 
Dışişleri kaynakları, Paksüt'ün ayrı bir kararnameyle hemen çekilmesini, "Irak'taki yeni yönetime karşı sembolik bir jest" olarak değerlendirdi. Görevine Saddam rejimi sürerken Aralık 2002'de başlayan Paksüt, güven mektubunu da Irak liderinin sağ kolu Irak Devrim Komuta Konseyi Başkan Yardımcısı İzzet İbrahim'e sunmuştu. İbrahim, halen kaçak durumda bulunuyor. 

Zebari'ye danışılacak 
Ankara, Paksüt'ün yerine Bağdat Büyükelçisi olarak göndereceği diplomatın ismini yeni kurulan İyat Allavi, hükümetinin Dışişleri Bakanı Hoşyar Zebari ile danışarak belirleyecek. Zebari'ye bağlı Irak Dışişleri Bakanlığı'nın agreman vermesinden sonra Bağdat'taki görevine başlayacak olan yeni Türkiye Büyükelçisi, güven mektubunu da Irak'ın yeni Devlet Başkanı Gazi El Yaver'e sunacak. 
ABD'nin Irak operasyonu sırasında Ankara'ya dönen Paksüt, Saddam rejiminin devrilmesinden hemen sonra Irak'taki ABD güçlerinin, "güvenliğinizi sağlayamayız" uyarılarına rağmen Ankara tarafından görevine geri gönderilmişti. 
Paksüt, 2003 sonunda Bağdat'taki Türk Büyükelçiliği binasına düzenlenen bir intihar saldırısından da yara almadan kurtulmuştu. Dışişleri kulislerindeki hükümetin ve Dışişleri Bakanı Abdullah Gül'ün Paksüt'ün performansından memnun kalmadığı iddialarını yalanlayan üst düzey bir yetkili, "Savaş geçiren büyükelçilerin bu durum sona erince dinlendirilmeleri normaldir. Kızağa alma gibi bir durum yok. Tam tersine ilk kararnamede başka bir ülkeye atanacak" bilgisini verdiler. 


</TEXT>
</DOC>
