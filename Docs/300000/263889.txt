<DOC>
<DOCNO> 263889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur24.html </URL>
<DATE> 2004/08/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TMMOB 17 Ağustos 1999'daki gibi depreme karşı hazırlıksız durumdayız 
</HEADLINE>
<TEXT>

     Türk Mühendis ve Mimar Odaları Birliği TMMOB Yönetim Kurulu Başkanı Mehmet Soğancı, Türkiye'nin, yaşanan büyük felaketlere rağmen depremlere karşı hazırlıksız olduğunu söyledi. 
     Mehmet Soğancı, TMMOB Kocaeli İl Koordinasyon Kurulu'nun, Marmara depreminin 5. yılı etkinlikleri kapsamında düzenlediği ''Tespitlerimiz, önerilerimiz'' konulu toplantıda, uzmanların, ''Marmara depremi sonrasında Türkiye'deki deprem etkinliğinin arttığına ve ciddi risklerin oluştuğuna yönelik'' tespitlerini anımsattı. 
     Depreminin yarattığı derin acı ve özlemin, afete karşı gerekli önlemlerin alınmamış olduğu gerçeğiyle birleşerek, toplumu ortak bir amaç ve işbirliği noktasına götürmesinin beklendiğini belirten Soğancı, ''Ancak, parçalanma ve rehavetin üzerimize çökmekte olduğu görülmektedir. Bugün de 17 Ağustos 1999'da olduğu gibi depremlere karşı hazırlıksız durumdayız'' dedi. 
     Marmara depreminin üzerinden 5 yıl geçmesine karşın, mühendislik-mimarlık, planlama ve afet yönetimi açısından yeterli düzeye ulaşılamadığını ifade eden Soğancı, şunları kaydetti 
     ''Marmara ve çevresi yerleşim yerlerindeki okul, hastane ve diğer stratejik yapıların mühendislik ölçütlerine uygun biçimde durumları belirlenememiştir. Onarım ve güçlendirmenin olmazsa olmaz koşulları, uygulanması zorunlu kurallar haline getirilememiştir. Afet yönetimiyle ilgili önemli gelişmeler sağlanmasına karşın, eşgüdüm ve meslek odalarının, sivil toplum örgütlerinin planlamalar içine katılımında istenilen düzeye varılamamıştır.'' 
     
</TEXT>
</DOC>
