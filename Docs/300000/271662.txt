<DOC>
<DOCNO> 271662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko11.html </URL>
<DATE> 2004/09/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Araştırmalar, YTL'ye kısa sürede alışacağımızı gösteriyor... 
</HEADLINE>
<TEXT>

     Merkez Bankası adına Yeni Türk Lirası YTL iletişim kampanyası kapsamında gerçekleştirilen araştırmaya göre, Türk halkının yüzde 61.2'si, YTL'nin kullanımına kısa sürede alışacağını düşünüyor. 
     Kamuoyu araştırması, Merkez Bankası adına YTL'nin iletişim kampanyasını üstlenen Bersay İletişim Danışmanlığı tarafından bağımsız bir araştırma şirketine yaptırıldı. 
     Araştırma, yüzde 95 güven düzeyi ve yüzde 3 hata payı ile ülke genelini temsil edecek biçimde, toplam 2 bin 200 denekten oluşan bir örneklem ile 12 ilde gerçekleştirildi. Söz konusu 12 il, DİE'nin kabul ettiği Türkiye'yi bölgelere ayırma ilkeleri doğrultusunda saptandı. 
     Toplumun YTL hakkında bilgi, tutum ve beklentilerini ortaya koymak amacıyla yapılan araştırma, metropol, kentsel ve kırsal olmak üzere 3 farklı alanda yürütüldü. 
     Araştırma sonuçlarında, halkın yüzde 61.2'si YTL'nin kullanımına kısa sürece alışacağını belirtirken, yüzde 33.1'lik kesim bu konuda olumsuz görüş dile getirdi. 
     Araştırmaya katılanların yüzde 52.2'si YTL kullanımının kolay olacağı görüşüne sahip. Yaş düzeyi yükselip, metropolden kırsal alana gittikçe iyimser beklentiler artıyor. 

     
</TEXT>
</DOC>
