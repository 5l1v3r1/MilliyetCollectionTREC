<DOC>
<DOCNO> 284396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo14.html </URL>
<DATE> 2004/10/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ç. Rizeli Ünal Yeniden ay-yıldızlı formayı giymeyi çok arzuluyorum 
</HEADLINE>
<TEXT>

     Çaykur Rizespor'a Almanya'nın Shalke 04 takımından 4 sezon önce transfer olan Ünal Alpuğan, yeniden ay-yıldızlı formayı giymeyi çok arzuladığını söyledi. 
     Yeşil-mavili ekibin başarılı orta saha oyuncusu Ünal, AA muhabirine yaptığı açıklamada, başarısının düzenli aile yaşantısı ile Teknik Direktör Rıza Çalımbay'ın kendisine verdiği güvenden kaynaklandığını belirtti. 
     Almanya'da doğduğunu, Shalke 04'de oynarken dönemin teknik direktörü Mustafa Denizli tarafından Milli Takım'a çağrıldığını ifade eden Ünal, ''O dönemde şansız bir şekilde sakatlandım ve bir daha Milli Takım'da forma giyemedim. Şu anki performansımın üst seviyede olduğuna inanıyorum. Bunun için Milli Takım'a çağrılarak, ay-yıldızlı formayı yeniden giymek istiyorum'' dedi. 
     Ünal, 31 yaşında olduğunu ve 4 yıl daha futbol oynamak istediğini kaydederek, ''Futbolu 35 yaşında Çaykur Rizespor'da bırakmak istiyorum. Ben ve ailem Rize'ye çok alıştık. Artık Rizeli olduk denebilir. Mutfağımıza bile yörenin yemekleri hakim. Onun için jübilemi Rize'de yapmak istiyorum. Jübilemin ardından yeşil-mavili takımda görev verilmesi halinde bu görevi seve seve yaparım'' diye konuştu. 
     Çaykur Rizespor'un ligdeki konumuna da değinen Ünal Alpuğan, ''Ligin en iyi futbol oynayan takımlarından biriyiz. Rıza Çalımbay'ın göreve gelmesiyle takımdaki hava bir anda değişti. Arkadaşlık ilişkileri en üst seviyeye çıktı. Futbolcuların kendine güveni arttı. Her yıl düşme tehlikesi yaşıyorduk. Bu yıl kendimize üst sıralarda bir yer edinmek istiyoruz. Bunu da başaracağımıza inanıyorum'' dedi. 
     
</TEXT>
</DOC>
