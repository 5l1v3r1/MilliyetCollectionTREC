<DOC>
<DOCNO> 250871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy08.html </URL>
<DATE> 2004/06/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
CHP'li Günay Kurultay, tüzük ve hukuk kuralları çiğnenerek yapılıyor 
</HEADLINE>
<TEXT>

     CHP eski genel sekreterlerinden Ertuğrul Günay, 3 Temmuz'da yapılacak olağanüstü kurultaya giderken tüzük ve hukuk kurallarının çiğnendiğini savundu. 
     Günay, yaptığı yazalı açıklamada, CHP tarihinde izleyicilerin alınmadığı tek kurultayın, 1972 yılında 12 Mart ortamında ve sıkıyönetim koşulları altında yapıldığını belirtti. 
     3 Temmuz'da ''halksız bir kurultay yapılacağını'' kaydeden ve kurultaya giderken tüzük ve hukuk kurallarının çiğnendiğini savunan Günay, açıklamasında şu görüşlere yer verdi 
     ''Tüzüğün açıkça zorunlu kıldığı işlemler, genel merkez tarafından görmezden geliniyor. Kurultay ilanından sonra kurultay üyeleri tedbirli olarak disiplin kurullarına sevk ediliyor, böylece oy kullanma hakları engellenmek isteniyor.'' Ordu'yu temsil edecek kurultay delegelerinin de aynı şekilde disiplin kuruluna verildiğini kaydeden Günay, ''Bütün bunlar, Baykal ve yönetiminin halktan olduğu kadar haktan, hukuktan ve kendi partilisinden de korktuğunu gösteriyor. Ancak, korkunun ecele faydası yoktur. 3 Temmuz'da bu halksız ve haksız yönetim mutlaka sona erecektir'' dedi. 
     
</TEXT>
</DOC>
