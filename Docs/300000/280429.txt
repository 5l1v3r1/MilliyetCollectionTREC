<DOC>
<DOCNO> 280429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur14.html </URL>
<DATE> 2004/10/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İntikam için kolunu kırıp askerden geldi, cinayet işledi 
</HEADLINE>
<TEXT>

     Fatih KARAÇALI ADANA, DHA 

ADANA'da işlediği cinayetin ardından "Bana zorla hırsızlık yaptırmaya çalışıyorlardı'' diyerek kendini savunan 23 yaşındaki Ali Karataş'ın, cinayeti akıl almaz bir planla işlediği ortaya çıktı. 
     Çamlıbel Mahallesi 500 sokakta oturan hırsızlıktan sabıkalı Ali Karataş, 3 ay önce askerlik için gittiği Çanakkale'de vatani görevini yaparken, ağabeyi Bayram Karataş'ın arkadaşları tarafından dövüldüğünü öğrendi. İntikam almak için Adana'ya gelmeye çalışan Karataş, izine gelemeyince kolunu kırıp, 3 ay rapor aldı. Bu sayede Adana'ya gelen Karataş, geçen pazartesi günü ağabeyini döven Metin Özdemir'i bıçakla öldürdü. 
     İddiaya göre intikam cinayeti şöyle işlendi Ali Karataş'ın ağabeyi Bayram Karataş'ın da aralarında bulunduğu grup, çaldıkları malları paylaşamadıkları için kavga etti. Bayram Karataş'ı döven Metin Özdemir, elindeki malları alarak Karataş'ı gruptan ayırdı. 
     Olayı, Çanakkale'de askerlik yaparken öğrenen Ali Karataş, ağabeyi Bayram'ın intikamını almak için Adana'ya gelme planları yaptı. Birliğinden izin alamayan Karataş, kolunu kırarak 3 aylık rapor aldı ve Adana'ya geldi. Ağabeyini döven Metin Özdemir'e ve arkadaşlarına haber gönderen Ali Karataş, "İntikam alacağım'' diyerek tehditlerde bulundu. 
     Ali Karataş'tan önce harekete geçmek isteyen Metin Özdemir ile arkadaşları, Karataş'ın Çamlıbel Mahallesi'ndeki evine baskın yaptı. Sokakta çıkan kavgada Karataş baldırından yaralanırken, Metin Özdemir öldü. 
     Gözaltına alınan Ali Karataş, ilk ifadesinde, "Beni hırsızlık yapmaya zorluyorlardı. Ben tövbe ettim, ama peşimi bırakmadılar, cezaevinde yatan Kerem Tosun'a para yardımı yapmak için benden 500 milyon lira haraç istediler. Ben de kendimi savundum'' diye ifade verdi. 
     Kavgaya karışan zanlılar sorguları tamamlandıktan sonra adliyeye sevkedildi. Ali Karataş ile Erhan Tarhan 21 tutuklanırken, olaya karışan Bayram Karataş 27 Fahri Tan 20 ile Mehmet Emin Kılıç 20 tutuksuz yargılanmak üzere serbest bırakıldı. 
     
</TEXT>
</DOC>
