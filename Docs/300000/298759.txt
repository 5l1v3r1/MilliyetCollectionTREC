<DOC>
<DOCNO> 298759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo27.html </URL>
<DATE> 2004/12/18/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Fenerbahçe maçının ardından notlar... 
</HEADLINE>
<TEXT>

     Fenerbahçe'nin yıldız futbolcusu Tuncay Şanlı, Avrupa'ya transfer olma hedefinde düşünce olarak farklılıklar olduğunu ifade ederek, ''Artık sadece Fenerbahçe ve Türk futboluna faydalı olmaya çalışıyorum'' dedi. 
     Tuncay, maçtan sonra yaptığı açıklamada, hedefleri olan bir futbolcu olduğunu anlatarak, ''Ancak, şu anda Avrupa'ya transfer olmayı hedefliyorum diyemem. Düşüncelerimde farklılık var. Hedefim, takımım için başarılı olmak, Türk futboluna ve Fenerbahçe'ye hizmet etmek istiyorum. Transfer teklif edecekler, bana değil başkanıma gidecekler, çünkü benim mukavelem devam ediyor'' diye konuştu. 
     Galatasaray maçından sonraki eleştirilerin normal olduğunu kaydeden Tuncay, sözlerini şöyle sürdürdü 
     ''Bu gayet normal. Kaybettiğin zaman olur, biz her zaman eleştiriye açığız. O maça bakarsan, bir kişi değil, takım olarak maçı kaybettik. Bireysel olarak kimse her şeyi yapamaz. Galatasaray maçında ne ben, ne de takım olarak istediğimiz şeyleri yapabildik.'' Tuncay, Konyaspor maçından sonra yöneticilerin soyunma odasına gelip kutladığını, Galatasaray maçında alınan mağlubiyetten sonra da soyunma odasına gelip destek verdiğini dile getirerek, sözlerini şöyle tamamladı 
     ''İlk yarıyı iyi kapattık. Kupa maçımızı da alıp devre arasına mutlu girmek istiyoruz. Şampiyonu belirlemek, şampiyon olduk demek yanlış olur. İkinci yarı ne olacağı belli olmaz, biz her maça şampiyonluk havasında çıkıyoruz, kazanmak istiyoruz. Yöneticilerimiz de bize en iyi şekilde destek veriyor.'' 
     
     SELÇUK'TAN BÜYÜK İDDİA 

     Selçuk ise sezonun ikinci yarısında fikstür avantajına sahip olduklarını dile getirerek, bitime birkaç hafta kala şampiyonluğa ulaşacaklarını iddia etti. 
     Şu an için ligde avantajlarının bulunduğunu kaydeden Selçuk, ''Galatasaray da bize karşı oynadığı futbolla ligde iddialı olduğunu gösterdi. Galatasaray 100. yılında şampiyonluk istiyor. Bizi çok zorlayacaklar. Trabzonspor da çıkışta. Galatasaray bizi zorlar ama ben ligin bitimine birkaç hafta öncesinde şampiyonluğumuzu ilan edeceğimize inanıyorum. Fikstür avantajımızı iyi kullanmak istiyoruz'' diye konuştu. 
     Selçuk, Galatasaray maçını kaza olarak gördüklerini dile getirerek, kendi sahalarında puan kaybetmediklerini ve Konyaspor'u da yenerek yollarına devam ettiklerini ifade etti. 
     Sezon başından beri sırasını beklediğini de vurgulayan Selçuk, ''Her oyuncu oynamayınca üzülür. Ben bu üzüntümü kimseye belli etmedim ve içimde yaşadım. Takım arkadaşlarıma da her zaman destek verdim. Çünkü surat asmanın kimseye faydası olmaz. Aslında futbol hayatım boyunca hiç yedek kalmadım. Bu duyguyu Fenerbahçe'ye gelince yaşadım. Sakat oyuncularımız var, herkes şans bulabiliyor. Bu şansı iyi değerlendirenler de devamlı oynuyor'' şeklinde konuştu. 
     
     ZAFER BİRYOL'UN KONFETİ İSYANI 

     Maçta ilk yarının son dakikasında penaltı kaçıran Konyasporlu Zafer Biryol, kalenin önündeki konfetilere isyan etti. 
     Penaltı attığı pozisyonda ne kaleyi, ne de kaleciyi görebildiğini iddia eden Zafer, ''Her zaman atacağız diye bir şey yok, bugün de kaçardım. Skorda 1-1'i yakalasaydık, pek tahmin etmiyorum ama buradan 1 puan alabilirdik. Kaleciyi ve kale direğini bile göremedim, konfetiler parlıyorlardı. Top da zor görünüyordu. Ceza alanında da bir pozisyonda bu parıltılardan dolayı topu bile göremedim'' dedi. 
     Fenerbahçe'den korktukları için gelemediklerini kaydeden Zafer, ''Türkiye'de bu futbolcular çok ön plana çıkartılıyor, arkadaşlarım ve kulüp bundan etkileniyor. Onları büyük gördüğümüz için kaybettik, yoksa Fenerbahçe bugün iyi oynamadı. İyi oyunculara sahipler ama, bugün sonuç 3-0 olmamalıydı. Kaçırdığım penaltı gol olsaydı bile biz Fenerbahçe'yi yenemezdik'' açıklamasını yaptı. 
     Konyaspor kalecisi Özden de 1 puan için İstanbul'a geldiklerini söylerken, yedikleri ilk golde kendisinin hata yaptığını söyledi. 
     
</TEXT>
</DOC>
