<DOC>
<DOCNO> 299516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy11.html </URL>
<DATE> 2004/12/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AKP'de yine "Başkanlık Sistemi" sesleri... 
</HEADLINE>
<TEXT>

     TBMM Genel Kurulu'nda, Başbakanlık, Dış Ticaret Müsteşarlığı, Gümrük Müsteşarlığı, SHÇEK ve Diyanet İşleri Başkanlığı'nın bütçelerinin görüşülmesine başlandı. 
     AK Parti İstanbul Milletvekili Burhan Kuzu, ''Başbakanlık kurumu'' üzerine yaptığı konuşmada, bu makamın, Osmanlı'daki ''sadrazamlık'' makamı ile eş olduğunu ifade etti. Türkiye Cumhuriyeti'nin kurulması ile bu makama yer verilmediğini belirten Kuzu, zaman içinde bakanlık sayılarının arttığını söyledi. 
     AK Parti'nin iktidara gelmesiyle 36 olan bakanlık sayısının 23'e indirildiğini anımsatan Kuzu, Başbakanlık makamının ''koordine görevi'' yürütmeye başladığını kaydetti. 
     Sistemde başbakanın, bakanların ''siyasi amiri'' olduğunu belirten Kuzu, başbakanlara verilen sorumlulukla aynı orantıda yetkilerin de verildiğini, zamanla kurulan hükümetlerin, başbakanlarının soyadları ile anılır hale geldiğini vurguladı. 
     Tüm bu olgulara bakıldığında parlamenter sistemin ıslahının gerektiğini ifade eden Kuzu, ''Yarı başkanlık veya başkanlık sistemine geçilebilir'' diye konuştu. 
     Parlamenter sistemin ''eşitlik-denge'' ilkesine göre çalıştığını söyleyen Kuzu, ancak bu sistemin işletilemediğini, çünkü milletvekillerinin yetkilerinin ''yok'' denecek kadar az olduğunu kaydetti. 
     ''Daha aktif olan bir model'' diye tanımladığı ''Başkanlık Sistemi''ne geçilmesi gerektiğini ifade eden Kuzu, ''Yasayı yapan hükümet, uygulayan hükümet. Peki güçler ayrılığı nerede '' diye sordu. Kuzu, Başkanlık Sistemi'nde, ''her zaman sağ ya da sol partilerin'' iktidara gelebileceğini sözlerine ekledi. 
     
     GAP 
     AK Parti Şanlıurfa Milletvekili Faruk Bayrak ise GAP projesine değildi. 
     Projenin bir marka haline geldiğini yatırımların hızlanması gerektiğini belirten Bayrak, projenin tamamlanması ile 3.2 milyon kişiye istihdam sağlanacağını ve ''terörün kökünün kuruyacağını'' ifade etti. 
     AK Parti Gaziantep Milletvekili Fatma Şahin, Türkiye'nin, 2001 yılında yaşadığı ekonomik krizin etkilerini önemli ölçüde sildiğini, hükümetin ekonomik uygulamaları sonucunda ''enflasyon canavarının belinin kırıldığını'', borçlanma faiz oranlarında düşüşler yaşandığını söyledi. 
     
</TEXT>
</DOC>
