<DOC>
<DOCNO> 258687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/yasam/yas05.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem ünlü, hem zengin, hem yalnız, hem çulsuz 
</HEADLINE>
<TEXT>


1988'den beri Charles de Gaulle Havaalanı'nda yaşayan Nasseri, hayatını film yapan Spielberg'den 300 bin dolar aldığı halde yerinden kıpırdamıyor 

DIŞ HABERLER SERVİSİ 

Merhan Karimi Nasseri, hayatının son 16 yılını, 1988'in sıcak bir ağustos günü geldiği Paris'in Charles de Gaulle Havaalanı'nda geçiren bir İranlı. 
1988'de yasadışı yollardan geldiği Belçika'da tutuklanıp 4 ay hapis cezası alan Nasseri, İran'a sınır dışı edilmek üzere getirildiği havaalanında kendisini 'vatansız' ilan ederek İran'a dönmedi. Böylece ülkesinde olası bir idamdan kurtulan Nasseri, o günden beri havaalanındaki bir terminalde yaşıyor. 59 yaşındaki Nasseri'nin bu uçuk öyküsü, gerçekten bir filme konu oldu. Hem de sinemanın dahi çocuğu Steven Spielberg'in vizöründen. 

'Eşyalarım ne olacak ' 
Ne var ki, Nasseri, 'Terminal' isimli filmde, Tom Hanks'in kendisini nasıl canlandırdığını izlemeye hiç de niyetli değil. 
Havaalanını terk ederse, güvenliğin ona ait tüm eşyalara el koyacağına inanan ve burada geçirdiği 16 yıl boyunca ruh sağlığını da yitirdiği sanılan Nasseri, Spielberg'den hayat öyküsü karşılığı 300 bin dolar yaklaşık 450 milyar TL almasına rağmen, dışarı adım atmaya niyetli değil. 
Avrupa'da sonbaharda gösterime girecek filmin gişe hasılatından yüzde alacak Nasseri, bu zenginliğe rağmen günde birkaç euro'dan fazla harcamadığını, parasını havaalanından ayrılacağı güne sakladığını söylüyor. 


</TEXT>
</DOC>
