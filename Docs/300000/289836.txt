<DOC>
<DOCNO> 289836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko32.html </URL>
<DATE> 2004/11/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Enerji Bakanlığı Türkiye nükleer güç programına başlamaya hazırlanıyor 
</HEADLINE>
<TEXT>

     Türkiye'nin nükleer teknoloji ile 1960'lı yıllarda tanıştığı ve halen Türkiye Atom Enerjisi Kurumu'nun TAEK başkanlık ve 4 nükleer araştırma merkezinde 800 personel çalıştığı, nükleer gücün en önemli alternatiflerden biri olarak görüldüğü bildirildi. 
     Enerji ve Tabii Kaynaklar Bakanlığı'ndan yapılan yazılı açıklamada, nükleer reaktör yakıtı imali için bir pilot tesisin 1986 yılında tamamen Türk araştırıcı ve teknisyenleri tarafından yapıldığı, TAEK tarafından ülkenin tüm tıp merkezlerinin ve endüstriyel uygulamalarının lisanslama çalışmaları ve denetimlerinin sürdürüldüğü kaydedildi. 
     Türkiye'nin nükleer teknolojinin uygulanmalarından faydalandığı ve nükleer güç programına başlamak üzere yıllardır hazırlanmakta olduğuna işaret edilen açıklamada, Türkiye'nin nükleer teknoloji transferi ve geliştirilmesi için en uygun şartları ve alt yapısı olan nadir gelişmekte olan ülkelerden biri olduğu belirtildi. 
     Nükleer güç programına başlamaya hazırlanılan bu günlerde kamuoyunun nükleer konularda bilgilendirilmesinin öncelikli mesele olduğu kaydedilen açıklamada şöyle denildi 
     ''Nükleer enerjiden, ekonomik, güvenilir ve temiz enerji üretimi, Türkiye'nin iddialı ekonomik büyüme hedeflerine ulaşması ve nükleer teknolojide çağın gerisinde kalmaması için elzemdir. 
     Enerji arz ve talebi senaryolarını esas alan planlama çalışmalarında, yerli kaynakların 2010 yılından sonra ülkemizin artan elektrik enerjisi talebini karşılayamayacağı ortaya konmuştur. Elektrik enerjisi üretiminde, nükleer güç, en önemli alternatiflerden biridir.'' Açıklamada, Enerji ve Tabii Kaynaklar Bakanı Hilmi Güler'in yarın TAEK'in Çekmece Nükleer Araştırma ve Eğitim Merkezi'nde incelemelerde bulunacağı ve gazetecilerin sorularını cevaplandıracağı da kaydedildi. 
     
</TEXT>
</DOC>
