<DOC>
<DOCNO> 298909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonsiy05.html </URL>
<DATE> 2004/12/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Müzakere tarihi alındı, kabine revizyonu gündemde... 
</HEADLINE>
<TEXT>

     AB'den 3 Ekim için müzakere tarihi alan Başbakan Recep Tayyip Erdoğan'ın çok uzun süredir beklenen kabine değişikliğini de yeni yılın ilk günlerinde yapabileceği konuşuluyor. 
     Edinilen bilgiye göre AB'den müzakere tarihi alınmasının ilk önemli sonuçlarından biri de Başbakan Erdoğan'ın Bakanlar Kurulu'nda yapacağı değişiklikle kendini gösterecek. Başbakan Erdoğan yaklaşık 1 yıldır sürekli gündemde olan, hatta birçok kez son anda vazgeçtiği belirtilen kabine revizyonunu bu kez gerçekleştirecek. 
     Erdoğan'ın bir süredir kabinede yapacağı değişiklik için 17 Aralık'taki sonucu beklediği yorumları yapıldı. 
     Buna göre Erdoğan, 17 Aralık'ta genel olarak Türkiye'nin istediği müzakere tarihini almasının ardından kabine revizyonu için de düğmeye basacak. 3 Ekim için baş müzakereci başta olmak üzere çok kalabalık bir uzmanlar grubundan oluşacak müzakere heyetinin belirlenmesinin ilk adımı da Bakanlar Kurulu'ndaki değişiklik olacak. Erdoğan'ın Bakanlar Kurulu'ndaki değişikliği müzakere heyetinde de yer alacak bakan ve bürokratların kimler olacağını da dikkate alarak Dışişleri Bakanı Abdullah Gül ile belirleyeceği bildirildi. Yeni bakanların özellikle son 1 yılda AB sürecine de ilgi gösteren ve AB'li meslektaşlarıyla yakın iletişim kurabilecek milletvekilleri arasında seçilmesi bekleniyor. 
     Erdoğan'ın kabinede yine sınırlı sayıda kalması beklenen değişikliğini zamanlamasını 2005'in ilk günleri olarak planladığı da belirtiliyor. 

ANKA 

     
</TEXT>
</DOC>
