<DOC>
<DOCNO> 274795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yazar/theper.html </URL>
<DATE> 2004/09/25/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Manevi tazminat 
</HEADLINE>
<TEXT>


Bir kimsenin malına zarar verirseniz, bunun parasını ödersiniz, iş biter. 
Bir kimsenin kişilik haklarına saldırıda bulunursanız, parasını öderim biter diyemezsiniz. Bir kimseyi öldürürseniz, yakınlarına bir miktar para veririm, biter de diyemezsiniz. Verilecek hiçbir bedel gidenin yerine geçmez. Ancak hukuk sistemlerinde bunların karşılığı yine de manevi tazminat adı altında bir miktar paradır. Bir miktar derken ne kadar bir miktar 
Bunun yanıtı çok önemli. 5 - 10 yaşlarında çocuğu olan bir babanın ölümüne neden oldunuz. Bu çocuklara ne kadar para verirseniz babalarının yerine geçer Bunun bir ölçüsü var mı Aksini düşünün 5 - 10 yaşlarında bir çocuğun ölümüne neden oldunuz. Anne babasına ne kadar para verirseniz çocuğun yerine geçer Bunun bedeli olabilir mi 
Çağdaş dünyada bunun bedeli olamayacağı için mağduru ihya edecek, sebep olanı da canından bezdirecek öyle manevi tazminat rakamları tayin edilir ki, duyanların kulağına küpe olur. 
Peki bizde nedir İnanılmaz. Bizde yıllardır adı manevi tazminat olan bir tazminat vardır ama tazminatı hak edenle, tazminatı ödeyecek olanın maddi imkanlarıyla sınırlı ve tazminat alacaklısını zengin etmeyecek diye tarif edilen bir rakam. Kişilik haklarına tecavüzde 100 milyon liralarla ölçülen, ölümlerde 1-2 milyar civarında oynayan tazminatlar. Bugüne böyle gelindi ama şimdi Hukuk Genel Kurulu yukarıda saydığım gerekçelere benzer gerekçeyle ölenin eşine 16 milyar TL, çocuklarına 15'er milyar TL ve kardeşlere 4'er milyar TL manevi tazminat ödenmesine karar vermiştir. Her ne kadar bu rakamlar dahi öleni geri getirmeyecek ise de en azından "manevi tazminatın çok yüksek bir bedel olamayacağı" görüşünü ortadan kaldırması açısından önemlidir. 



</TEXT>
</DOC>
