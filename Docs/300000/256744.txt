<DOC>
<DOCNO> 256744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun15.html </URL>
<DATE> 2004/07/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Le Figaro AB Komisyonu, Türkiye'ye 'evet' demeye hazırlanıyor 
</HEADLINE>
<TEXT>

     Fransa'da yayınlanan Le Figaro gazetesi, AB Komisyonu'nun 5 Ekim'de yayınlayacağı raporda Türkiye ile tam üyelik müzakerelerine başlanmasına ''evet'' diyeceğini yazdı. 
     Le Figaro'da ''Brüksel Ankara'ya 'Evet' Demek İçin Hazırlanıyor'' başlığıyla verilen haberde, ''Romano Prodi başkanlığındaki AB Komisyonu'nun görev süresinin sonundaki en önemli kararı 5 Ekim'de vereceği'' bildirildi. 
     Türkiye'de yapılan reformların AB Komisyonu üyelerinin tam üyelik müzakerelerinin başlaması konusunda Ankara'ya verdiği desteği artırdığını belirten Le Figaro, 30 üyeli Avrupa Birliği Komisyonu üyelerinden 24'ünün müzakerelere başlanmasına ''evet'' diyeceğini, sadece 6'sının ''hayır'' diyeceğini yazdı. 
     Fransız gazetesi, komisyonun Hollandalı, İspanyol, Avusturyalı, Danimarkalı ve 2 Fransız üyesinin tam üyelik müzakerelerinin başlaması konusunda olumsuz tavır içinde olduğunu, buna karşılık diğer 24 üyenin müzakerelerin başlamasını desteklediğini bildirdi. 
     AB Komisyonu içinde genelde bu tür kararların oylamayla değil, konsensüs ile alındığını hatırlatan gazete, bununla birlikte bu tür önemli bir konuda komisyonun oylamaya gidebileceği seçeneğinin de dışlanmadığı, bu halde ise salt çoğunlukla AB Komisyonu'nun Türkiye'ye ''yeşil ışık'' yakacağını belirtti. 
     AB Komisyonu raporundan sonra tam üyelik müzakerelerinin başlamasının ardından son kararı AB Konseyi'nin vereceğini hatırlatan Le Figaro, AB'nin önemli ülkesi Almanya'nın Başbakanı Gerhard Schröder ve İngiltere Başbakanı Tony Blair'in Türkiye'ye en fazla destek verenlerin başında geldiğini hatırlattı. 
     Le Figaro, Fransa Cumhurbaşkanı Jacques Chirac'ın AB sürecinde uzun zamandır Türkiye'yi desteklediğini belirterek, Chirac'ın şu anda görüşlerini açıkça belirtmese bile Türkiye'ye yönelik destekleyici tavrının sürdüğünü kaydetti. 
     AB'nin diğer ülkelerinden İtalya, İspanya ve Yunanistan'ın Türkiye'ye destekleyen diğer ülkeler arasında olduğunu belirten Le Figaro, 25 üyeli AB'de Türkiye'ye karşı tek sorunu Avusturya'nın çıkartabileceği yorumunu yaptı. 

     
</TEXT>
</DOC>
