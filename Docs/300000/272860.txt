<DOC>
<DOCNO> 272860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/tamer.html </URL>
<DATE> 2004/09/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Haydi, denizlerimizi temizlemeye... 
</HEADLINE>
<TEXT>


Deniztemiz Derneği TURMEPA'nın Yönetim Kurulu Başkanı armatör Eşref Cerrahoğlu, hepinizi bugün denizlerimizi temiz tutmak için destek vermeye çağırıyor. İskenderun'da batan gemiden zehirli atıkların denize sızmaya başladığı bugünlerde, sadece satışları bıçak gibi kesilen İskenderun'lu balıkçıların değil, hepimizin bu konuya sahip çıkması için o kadar çok neden var ki... 
Bari her yıl eylül ayının 3. cumartesisi olan Uluslararası Kıyı ve Deniz Temizleme Günü'nde bugün , Cerrahoğlu'nun çağrısına ses verelim. Yıllardır denizlerimizi sigara izmaritlerinden, pet şişelerden, naylon torbalardan temizlemeye çalışan 17 Ağustos depreminde TÜPRAŞ'ta çıkan yangın sonrasında petrolü deniz süpürgesiyle emerek denizlerimizi önemli bir kirlilikten kurtaran TURMEPA, sizleri bekliyor. 
Deniztemiz Derneği, bugün Türkiye'nin 78 noktasında binlerce katılımcı ve çok sayıda profesyonel dalgıçla birlikte kıyı ve deniz temizliği yapacak. Van Gölü'nün temizliğine Başbakan Tayyip Erdoğan da elinde kürek bilfiil katılacak. İstanbullular bu sabah saat 10'dan itibaren Bostancı sahil yolunun Suadiye sapağında Tike Restoran'ın karşısındaki kıyıda denizlerin temizliği için "biz de varız" diyebilirler. Aygaz'ın LPG tanker filosunu düşünürseniz, aslında Türkiye'nin en büyük armatörü olan TURMEPA'nın Onursal Başkanı Rahmi Koç ise İstanbul'da denizin temizlenmesine katılacak ardından da dünya turuna çıkacak. 
Cerrahoğlu, 3 tarafı denizlerle kaplı ülkemizde toplumun dikkatinin hiç değilse yılda bir gün denizlerimizin temizliğine çekilmesini istiyor. Geçen yılki Uluslararası Kıyı ve Deniz Temizleme Günü'nde 21 bin gönüllüyle 108 km'lik kıyı temizliği yapmışlar ve 50 ton çöp çıkarmışlar. Bakalım bu yıl denizlerden gelen çöp hasılatı ne miktarda olacak 
Cerrahoğlu'yla sohbetimizde, karasularımızda çeşitli nedenlerle bekletilen yük gemilerinin akıbetinin, İskenderun'da batan MV Ulla'ya benzememesi için neler yapılması gerektiğini de konuştuk. Ve bu arada öğrendik ki, İskenderun'da geminin batmasının ardından karasularımızda çeşitli nedenlerle beklemekte olan 25 kadar yük dolu gemiden yaklaşık yarısı, bir yolunu bulup belki gerekli ödemeyi yapıp karasularımızı terk etmiş. İcra - haciz ya da gümrüklerin yüke el koyması sonucu şu anda karasularımızda bekletilen 10 - 15 kadar gemi kalmış. Bunların tümünün yükü zehirli değil tabii. Ama battıkları takdirde denizleri kirleteceklerine de kuşku yok. 
Cerrahoğlu, karasularımızda beklemekte olan ya da bundan sonra çeşitli nedenlerle bekletilecek yük gemilerinin tümünün Aliağa'da toplanmasını öneriyor. Çünkü Aliağa, hurda gemilerin söküm bölgesi, devlet bu iş için bir koy tahsis etmiş. Gemiler orada toplandığı takdirde Deniztemiz Derneği, denizi kirletmeleri ihtimaline karşı her türlü önlemi almayı taahhüt ediyor. 
Sigara izmariti her bölgede açık ara bir numaralı çöp. İkinciliği ise bölgenin özelliklerine göre pet şişe de alabiliyor, naylon poşet de... 
Bir cam şişenin deniz dibinde ömrünün 1 milyon yıl, pet şişenin 450 yıl, teneke kutunun 80 - 100 yıl olduğunu biliyor musunuz 
Biliyor olsanız da benim bir kez daha tekrarlamamda sakınca yok. Haydi denizlerimizi temizlemeye, temizleyenlere destek vermeye... Nereye mi Bulunduğunuz yere en yakın kıyıya inip denizi temizleyen gönüllülerin arasına katılın. Ayvalık'ta Cunda Adası, Samsun'da Atakum sahili, Maltepe'de Maltepe sahili, Beşiktaş'ta Ortaköy - Kuruçeşme sahili, Antalya'da Konyaaltı plajı, Kaleiçi yat limanı, Rize'de Alipaşa Köyü plaj mevkii... 
Saymakla bitmiyor. En iyisi siz bugün denizlerin temizleneceği 78 noktayı TURMEPA'nın internetteki www.turmepa.org.tr adresinden öğrenin. 



</TEXT>
</DOC>
