<DOC>
<DOCNO> 279883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas35.html </URL>
<DATE> 2004/10/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Orhan Pamuk'un "Kar" romanı uluslararası listelerde de "bestseller"... 
</HEADLINE>
<TEXT>

     Uluslararası alanda büyük bir üne sahip olan ve eserleri birçok dile çevrilen yazar Orhan Pamuk, ABD ve Finlandiya'da kitaplarının tanıtımı için düzenlenen toplantılarda konuşacak. 
     A.A muhabirinin aldığı bilgiye göre, Pamuk, İngilizce'ye ''Snow'' adıyla çevrilerek Ağustos ayında piyasaya çıkan ''Kar'' romanının tanıtımı için 22 Eylül'den bu yana ABD'de bulunuyor. 
     New York, San Francisco, Seattle, Los Angeles, Philadelphia, Washington ve Boston'da düzenlenen toplantılara, okuma ve imza günlerine katılan Pamuk, çok sayıda gazete, radyo ve televizyona röportajlar da verdi. 
     Dün Boston'da Harvard Üniversitesi'nde düzenlenen toplantıda bir konuşma yapan ve kitabından bölümler okuyan Yazar, New York'ta bugün Bard Üniversitesi'nde halka açık bir ders verecek, yarın da Columbia Üniversitesi'nde İstanbul hakkında konuşacak. 
     ABD'nin önde gelen yayınevlerinden Knopf tarafından yayımlanan ''Kar'' romanının, yayımından kısa bir süre sonra San Francisco Chronicle, Los Angeles Times, Amazon, Harvard Bookstore, Politics and Prose, Olsson's, New Atlantic Book Sense, Northern California Book Sense, Southern California Book Sense ve Pacific Northwest Book Sense'in listelerine ''Best Seller'' olarak girdiği belirtildi. 
     ''Kar'' romanının ABD'de özelikle 11 Eylül sonrasında gündeme gelen İslam ve ''Doğu-batı çelişkisi'' konularına getirdiği çok yönlü, içerden ve yerinden yaklaşımıyla büyük ilgi uyandırdığı belirtildi. 
     ABD Başkanı George Bush'un Türkiye'de düzenlenen NATO Zirvesi sırasında yaptığı konuşmada, Orhan Pamuk'a atıfta bulunması ve Pamuk'un bu konudaki sözlerinin ilgiyi daha da artırdığı kaydedildi. Yazarın, kitabının ABD tanıtımında, artık iyice yerleşmiş ve tanınmış edebi üslup ve roman tekniğinin yanısıra, politik ve felsefi yanlarıyla da öne çıktığı bildirildi. 
     Orhan Pamuk, ABD gezisinin ardından Finlandiya'ya geçecek. 
     Ünlü yazar, Fince yayımlanan ''Kar'' ile ''İstanbul Hatıralar ve Şehir'' kitaplarının tanıtımı için 15 - 19 Ekim arasında Helsinki'de düzenlenen toplantılara katılacak. 
     Pamuk'un ''Benim Adım Kırmızı'' romanı 33 dilde, ''Kar'' romanı ise 20 dilde yayınlanıyor. 
     
</TEXT>
</DOC>
