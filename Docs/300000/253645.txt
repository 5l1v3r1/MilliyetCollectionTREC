<DOC>
<DOCNO> 253645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo31.html </URL>
<DATE> 2004/07/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Galatasaray ve Beşiktaş'ın Çaykur Rizespor ile görüşmeleri sürüyor 
</HEADLINE>
<TEXT>

     Yeni sezon hazırlıklarını sürdüren Çaykur Rizespor'da, Galatasaray'a gitmesi gündemde olan Kürşat ile Beşiktaş'ın istediği Koray'ın transferleri için görüşmeler sürüyor. 
     Galatasaray ve Beşiktaş'ın 2 futbolcularına talip olduğunu belirten teknik direktör Rıza Çalımbay, transfer görüşmelerinin netlik kazanmasının ardından yeni oyuncular almak için harekete geçeceklerini söyledi. 
     Gerede kampında iyi bir hazırlık dönemi geçirdiklerini ifade eden Çalımbay, sözlerini şöyle sürdürdü 
     ''Bazı futbolcuların eksik olması nedeniyle zaman zaman sıkıntı yaşadık. Kürşat ve Koray'ın durumları 1-2 güne kadar netlik kazanacak. Bu futbolcuların Çaykur Rizespor'da kalmasını isterim. Yıllardır bu takıma hizmet ediyorlar. Onlara büyük takımlara transferleri konusunda yardımcı olacağıma söz verdim. Anlaşabilirlerse gitmelerinde benim için bir sakınca yok.'' Galatasaray'ın transfer listesinde bulunan Kürşat ise sarı-kırmızılı kulübe gitmeyi çok istediğini kaydederek, ''Galatasaray beni istiyor. Kulübüm de gitmeme izin veriyor. Fakat henüz kesinleşmedi. Sanırım para konusunda bir sıkıntı var. Birkaç güne kadar sonuçlanacağını umut ediyorum. Hafta sonuna kadar bir sonuç alınamazsa yine Çaykur Rizespor'un başarısı için mücadele edeceğim'' diye konuştu. 
     Bu arada, Beşiktaş'ın istediği Koray, Gerede kampına katılmadı. 
     Öte yandan, İsviçre'nin Basel takımında forma giyen gurbetçi Seyit Ali denenmek üzere kampa getirildi. 
     
</TEXT>
</DOC>
