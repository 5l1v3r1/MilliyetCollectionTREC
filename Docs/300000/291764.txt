<DOC>
<DOCNO> 291764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy16.html </URL>
<DATE> 2004/11/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Demirel Türkiye 10 sene içinde başkanlık sistemini deneyecektir 
</HEADLINE>
<TEXT>

     9. Cumhurbaşkanı Süleyman Demirel, ''daha iyi idare için'' başkanlık sistemine geçmek gerektiğini belirterek, ''Türkiye, 10 yıl içinde başkanlık sistemini deneyecektir'' dedi. 
     Demirel, Çankaya Üniversitesi'nin düzenlediği ''Türkiye'de Demokrasi'' konulu konferanslar dizisi çerçevesinde öğrencilere hitap etti, soruları yanıtladı. 
     Demirel, 2 saat süren konferansta, demokrasi fikrinin gelişimi konusunda değerlendirmeler yaptı. Demokrasinin değerinin bugün dünyada çok iyi bilindiğini belirten Demirel, demokrasi ile gelişmişlik arasındaki paralelliği rakamlarla anlattı. 
     Türkiye'de demokrasinin gelişimine değinen Demirel, bunun kökünün Osmanlı İmparatorluğu'na dayandığını kaydetti. Tanzimat ve sonrası gelişmeleri anlatan Demirel, Cumhuriyet dönemi ile ilgili değerlendirmeler yaptı. Cumhuriyet ile demokrasinin ayrı şeyler olduğunu, Atatürk'ün ''kurduğu cumhuriyetin demokratik cumhuriyet olmasını çok istediğini'' ifade eden Demirel, çok parti denemelerini anlattı. 
     1950'deki seçimlerde halkın iktidarı değiştirdiğini ve sonraki 50 yılın ''fevkalade hareketli ve dolu'' geçtiğini belirten Demirel, yaşanan sürece ve askeri müdahalelere değindi. 
     Demirel, Türkiye'nin 15 seçim yapabilmiş olmasını demokrasi açısından çok önemsediğini, Türkiye'nin bugün seçilmiş bir parlamentoya, ona dayanan bir hükümete, bağımsız yargı, hür üniversite, hür basın ve hür meydanlara sahip olduğunu kaydetti. 
     Demokrasinin hür ve serbest seçim olduğunu, Türkiye'de hür seçimin yerleştiğini ifade eden Demirel, ''Ülkemizde hür seçim yerleşmiştir. Demokrasi açısından bugün başımız suyun üstünde mi Evet. Türk halkı meselelerini sandıkta halletme yolunu tutmuştur'' diye konuştu. 
     
     MİTHAT PAŞA VE MENDERES 
     Türkiye'nin demokrasi yolculuğunda Mithat Paşa ve Adnan Menderes'in başına gelenlere bugün de üzülmeye devam ettiğini kaydeden Demirel, halka inanmadan demokrasi olamayacağını söyledi. 
     Dünyanın her yerinde halkla ile elit arasında çekişmelerin hep olduğunu ifade eden Demirel, aydın-halk kucaklaşmasının demokrasinin yürütülmesi açısından taşıdığı öneme işaret etti. 
     Demirel, 1960 askeri müdahalesini ''halk-elit çekişmesi'' çerçevesinde değerlendirdi. 
     ''1960 patlağının en önemli sebebi iktidarın yöneticilerden halka geçmiş olmasıdır. İtiraz bunaydı'' diyen Demirel, sonraki müdahaleleri kastederek, ''bunun kuyruk dalgalarının kendilerini de etkilediğini'' ifade etti. Demirel, ''Biz burada kavga çıkarmadık. Çok şeyi yuttuk. Ülkeye zarar vermeyelim dedik. Aziz olan ülkeydi. Bunun için faturalar ödedik'' diye konuştu. 
     
     BAŞKANLIK SİSTEMİ 
     Soruları da yanıtlayan Demirel, başkanlık sistemini istemeye devam ettiğini söyledi. 
     ''Daha iyi yönetimi başarmadıkça demokrasiyi yaşatmak mümkün değildir'' diyen Demirel, özetle şu görüşleri dile getirdi 
     ''Demokratik devlette karar mekanizması ağır işler. Başkanlık sistemi istikrarsızlıkları ortadan kaldırır. Başkanlık sistemini Türkiye'de yönetimde bulunduğum dönemlerde de istedim. Siyasi parçalanma vardı. Bana, hükmeden demokratik idare lazım. Diktatör aramıyorum, ama gücü kullanan ve hesabını veren bir idare arıyorum. 
     Türkiye 10 sene içinde başkanlık sistemini deneyecektir. Daha iyi idare ayıyorsanız başkanlık sistemine gideceksiniz.'' Demirel, bir başka soru üzerine, 12 Eylül 1980 askeri müdahalesinin, ''devletin çöküntüye uğraması ve ülkenin idare edilemez hale gelmesi'' nedeniyle meydana geldiğini söyledi. 
     Süleyman Demirel, 12 Eylül'ün olmasını engellemeye çok uğraştığını, ama başarılı olamadığını kaydetti. 
     12 Eylül yöneticilerinin yargılanması konusundaki bir soruya karşılık da Demirel, ''Türkiye'de o yol açılmadı. Faydası olacağına kani değilim'' dedi. 
     Demirel, 12 Eylül sürecinden ders çıkarmanın önemini vurguladı. 
     
     ''AKLIN GEREĞİ TARİH VERİLMESİDİR'' 
     Demirel, aklın gereğinin, AB'nin, 17 Aralık'ta Türkiye'nin tam üyeliği için müzakerelere başlanması konusunda şartsız bir tarih vermesi olduğunu söyledi. 
     Mevcut iktidarın AB üyeliği sürecinde ''çok taviz verdiği'' yolundaki değerlendirme sorusuna yanıt verirken de Demirel, bugün bağımsızlık kavramının değiştiğini ifade etti. Demirel, ''Fransız, Alman, İngiliz veriyorsa ben de veririm. Herkes egemenlik devrediyor. Başkası ne kadar veriyorsa ben de veririm'' dedi. 
     Irak konusundaki bir soruyu yanıtlarken de Demirel, Irak'taki gelişmelerin Türkiye'yi olumsuz etkileyebileceğine işaret etti. 
     Demirel, ''Amerika Irak'a kan, kavga ve fitne getirmiştir'' diye konuştu. 
     
     ''BİRLEŞİK KIBRIS YANLIŞTIR'' 
     9. Cumhurbaşkanı Demirel, Kıbrıs konusundaki bir soru üzerine de Kıbrıs konusunun AB ile ilişkilendirilmesinin yanlış olduğunu söyledi. 
     ''Kıbrıs'ta yapılanlar yanlıştır'' diyen Demirel, iki halkın yanyana yaşayamayacağını, bunun görüldüğünü ifade etti. 
     Demirel, ''Birleşik Kıbrıs yanlıştır. Verelim gitsin olmaz. Sonra, Şunu da isteyelim, bunu da isteyelim. Bunlar nasıl olsa isteyince veriyorlar derler. Kıbrıs'ta çözüm KKTC'nin tanınmasıdır. İki ayrı devlet, federasyon ve konfederasyon yapabilirler'' diye konuştu. 
     
     ''BARAJIN DÜZELTİLMESİ LAZIM'' 
     Anketlerde Türk ordusuna güvenin üst sıralarda çıkmasına yönelik değerlendirmesinin sorulması üzerine de Demirel, Türk ordusunun halkın içinden çıktığını ifade etti. 
     Türkiye Cumhuriyeti'ni kuran kadronun askerler olduğunu belirten Demirel, Türk halkının askeriyesine karşı geleneksel sevgisinin bulunduğunu söyledi. Demirel, ''Öyle de olmalıdır. Anketlerde ordu hep birinci olmalıdır. Orduya güven devam etmelidir. Yalnız, aradığımız şey herkesin yerli yerinde olmasıdır'' diye konuştu. 
     Demirel, Türkiye'de seçimlerde uygulanan yüzde 10 barajının yüksek olduğunu ifade etti. 
     Seçimlerin istikrarın yanında temsilde adalet çıkarmasının önemini vurgulayan Demirel, ''Yüzde 35 oyla yüzde 66 milletvekili çıkarmak temsilde adaletsizliktir. Bu barajın düzeltilmesi lazım'' diye konuştu. 
     Mevcut iktidarın alternatifinin olmadığını, siyasetin yanlışı düzelterek alternatif çıkaracağını kaydeden Demirel, Türkiye'de sağın ve solun bir araya gelerek toplanacağını kaydetti. 
     Demirel, ''Banan görünen sağın toplanacağı yer DYP'dir. Sayın Ağar'ı destekliyorum. Büyük gayret gösteriyor'' diye konuştu. 
     
</TEXT>
</DOC>
