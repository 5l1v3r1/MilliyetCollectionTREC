<DOC>
<DOCNO> 276586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur19.html </URL>
<DATE> 2004/10/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Serdar Turgut'un durumu iyiye gidiyor... 
</HEADLINE>
<TEXT>

     Akşam Gazetesi Genel Yayın Yönetmeni Serdar Turgut'un sağlık durumunun iyiye gittiği bildirildi. 
     Hipertansiyona bağlı beyin kanaması geçirmesi üzerine dün International Hospital'da müşahede altına alınan Turgut'un sağlık durumuna ilişkin A.A muhabirinin sorularını yanıtlayan hastanenin Beyin ve Sinir Cerrahisi bölümünden Prof. Dr. Muzaffer Bayhan, Turgut'un hastanenin yoğun bakım ünitesinde tutulduğunu söyledi. 
     Prof. Dr. Bayhan, ''Serdar Bey'in sağlık durumu iyiye gidiyor. Şuuru açık, konuşabiliyor. Cerrahi müdahaleye gerek kalmadığı için ilaçla tedavi uyguluyoruz. Pazartesi gününe kadar yoğun bakımda tutulacak. Daha sonra normal servise alacağız'' dedi. 
     
     BEYİN KANAMASI DURDU 

     Akşam Gazetesi Genel Yayın Yönetmeni Serdar Turgut'un çekilen beyin tomografisinde kanamanın durduğu ve bu nedenle cerrahi tedaviye gerek olmadığı bildirildi. 
     Hipertansiyona bağlı beyin kanaması geçirmesi üzerine dün müşahede altına alınan Serdar Turgut'un sağlık durumuna ilişkin, tedavisinin sürdüğü International Hospital'in Beyin ve Sinir Cerrahisi Uzmanı Prof. Dr. Muzaffer Bayhan ve Başhekim Kısmet Kuzucu imzasıyla ortak yazılı açıklama yapıldı. 
     Serdar Turgut'un, bugün yapılan muayenesinde şuurunun tam açık olduğu ve tansiyonunun kontrol altına alındığı belirtilen açıklamada, ''Dün saat 23.00'te yapılan beyin tomografisinde kanamanın durduğu ve cerrahi tedaviye ihtiyaç olmadığı saptanmıştır. Hastanın halen yoğun bakım ünitesinde tıbbi tedavisi devam etmektedir'' denildi. 
     

     
</TEXT>
</DOC>
