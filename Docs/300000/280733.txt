<DOC>
<DOCNO> 280733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo10.html </URL>
<DATE> 2005/03/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
NBA'de Miami Heat, Bucks'a 39 sayı fark attı... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 7 maçla devam edildi. 
     Doğu Konferansı Güneydoğu Grubu'nun lideri Miami Heat, sahasında ligin zayıf takımlarından Milwaukee Bucks'ı 39 sayı farkla 110-71 yendi. 
     Heat, aldığı bu galibiyetle üst üste çıktığı 9. maçını kazanırken, evinde yaptığı 13. maçından da galibiyetle ayrılmış oldu. 
     Bu sezon 49 galibiyet ile ligin en fazla galibiyet alan takımı Heat'te Dwyane Wade, 29 sayı, 3 ribaunt ve 4 asistle takımının en skoreri oldu. 
     Dev pivot Shaquille O'Neal, 21 sayı ve 9 ribauntla, Damon Jones ise 15 sayıyla takımına katkı sağladı. 
     Merkez Grubu'nun son sırasında yer alan Milwaukee Bucks'ta Gürcü asıllı Türk vatandaşı Zaza Pachulia, 18 dakika forma giydiği karşılaşmada 3 sayı, 3 ribaunt ve 1 asistle karşılaşmayı tamamladı. 
     Bucks'ta Micheal Redd, rakip potaya attığı 14 sayıyla takımının en skoreri olmasına karşın yenilgiyi engelleyemedi. 11 sayı atan Marcus Fizer ve 10 sayıyla sahadan ayrılan Maurice Williams'ın çabaları da yeterli olmayınca farklı yenilgi kaçınılmaz oldu. 
     
     SPURS, KAZANMAYA DEVAM EDİYOR 
     Batı Konferansı'nda Phoenix Suns ile birlikte en iyi galibiyet yüzdesine sahip olan San Antonio Spurs, sahasında New Orleans Hornets'i 112-89 yenmeyi başardı. 
     Ünlü yıldızları Fransız Tony Parker ve Arjantinli Emmanuel Ginobili'nin sakatlıkları nedeniyle yer almadığı maçta Spurs, Sloven çaylak oyuncu Beno Udrih'in iyi oyunuyla kazanmasını bildi. 
     Spurs'ta ilk kez ilk beşte sahaya çıkan çaylak oyuncu, attığı 25 sayıyla kariyerinin en yüksek sayısına ulaştı. Tim Duncan, sakatlıktan sonra çıktığı ilk maçta 18 sayı, Bruce Bowen ise yine 18 sayıyla galibiyette etkili oldu. 
     Hornets'ta 7 oyuncu çift haneli rakamlara ulaşırken, Jackson Vroman'ın 17, Speedy Claxton'un ise 16 sayısı galibiyet için yeterli olmadı. 
     Hornets, bu yenilgiyle ligdeki mağlubiyet sayısını 48'e çıkarırken, Atlanta'dan sonra ligin en kötü istatistiğine sahip ikinci takımı oldu. 
     
     Ligde karşılaşmalarda alınan sonuçlar şöyle 
     Washington Wizards-Los Angeles Lakers 95-81. 
     Boston Celtics-Charlotte Bobcats 119-110. 
     Detroit Pistons-Atlanta Hawks 114-108. 
     Memphis Grizzlies-Portland Trail Blazers 104-83. 
     Houston Rockets-Golden State Warriors 97-94. 
     
</TEXT>
</DOC>
