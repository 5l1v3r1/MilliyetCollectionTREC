<DOC>
<DOCNO> 275429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas09.html </URL>
<DATE> 2004/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fadime Nine'nin uzun yaşam formülü Yoğurt ve zeytinyağı 
</HEADLINE>
<TEXT>

     Kütahya'nın Simav İlçesi'ne bağlı Yaykın Beldesi'nde yaşayan 101 yaşındaki Fadime Özkan, uzun yaşamını, sürekli çalışmaya ve sofrasında eksik etmediği, yoğurt, zeytin ve zeytinyağına borçlu olduğunu söyledi. 
     İlerlemiş yaşına rağmen, kimseye muhtaç olmadan yaşamını kendi başına sürdüren, 6 çocuk ve 30'u aşkın torun sahibi Fadime Özkan, AA muhabirine yaptığı açıklamada, gençlerin iş yapmayı sevmediğini, bu nedenle 60 yaşına gelmeden yatağa düştüğünü ifade etti. 
     Eşi Halil Özkan'ı 13 yıl önce kaybettiğini, ancak çocuklarının yanına gitmek yerine kendi başına yaşamayı tercih ettiğini belirten Fadime Özkan, ''Dincim, sağlıklıyım. Kendi işimi kendim yapabiliyorum'' dedi. 
     Gençlere, hormonlu gıdalardan uzak durmalarını, sofralarından yoğurt, zeytin ve zeytinyağını eksik etmemelerini, ayrıca mevsimlik otları bol bol tüketmelerini öğütleyen Özkan, şöyle konuştu 
     ''Herkes evine makine almaya başladı. İnsanlar, bazı şeyleri makinelere yaptırmaya başladı, ama makine yerine kendileri paslandı. Şimdi, insanlar 50-60 yaşında yürüyemez hale geliyor. Bir de hormonlu yiyecekler yiyorlar. Sağlıklı yaşam için doğal yiyecekler yiyip, sürekli çalışmak gerek. İşleyen demir pas tutmaz.'' 
     
</TEXT>
</DOC>
