<DOC>
<DOCNO> 257602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko12.html </URL>
<DATE> 2004/07/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TMSF Çukurova Grubu ile henüz bir protokol imzalamadık... 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Çukurova Grubu ile yapılan anlaşmaya ilişkin olarak, ''Çukurova Grubuyla henüz bir protokol imzalamadık ama prensipte anlaşmayı sağladık ve bunu kamuoyuna duyurduk'' dedi. 
     Ertürk, A.A muhabirlerine yaptığı açıklamada, Çukurova Grubu ile yaptıkları anlaşmada herhangi bir olumsuzluk çıkacağını beklemediklerini söyledi. 
     Ahmet Ertürk, anlaşma konusunda Çukurova Grubu'nun kendilerine başvurusu olduğunu hatırlatarak, şunları kaydetti 
     ''Prensipte olumlu karşıladık, oturduk müzakere ettik. Henüz bir protokol imzalamadık ama prensipte anlaşmayı sağladık ve kamuoyuna duyurduk. Bu bizim olumlu gördüğümüz bir plandı. 15 yıl içinde alacağımız bir miktarı 20 aylık, ortalama 15 ay bir süre içinde geri alacağız. Daha erken tahsilat yönündeki bu girişimi olumlu karşıladık ve anlaşmaya vardık.'' 
     
     ANLAŞMANIN GELECEĞİ 
     Ertürk, Çukurova Grubu ile anlaşmanın geleceğine ilişkin bir soruya şu yanıtı verdi 
     ''Biz kendi açımızdan herhangi bir olumsuzluğun çıkmasını beklemiyoruz. Her türlü anlaşmada şartlara uymama gibi bir durumla karşılaşılaşılabilir. Onun garantisi yok. Mevcut bir protokol var. Bizim yapacağımız yeni anlaşma ile ek protokol yürürlüğe girecek. Bu ek protokol yürümediği takdirde eski protokole dönülmüş olunacak. Eski protokolün geçerliliği devam edecek. Bunu net şekilde kamuoyuna duyurduk. Yeni protokolün yürümeme ihtimalini de kamuoyuna belirttik.'' 
     
     ''İMZA AŞAMASINA DAHA SONRA GELİNİR'' 
     Böyle bir mutabakatı acilen duyurduklarını anlatan Ahmet Ertürk, ''Bu tür ilişkilerde imza aşamasına daha sonra gelinir. Önce mutabakat anlaşmasına varılır. Ayrıntılar üzerine genel bir mutabakat sağlanmış durumda, yazımı karşılıklı gözden geçirilmesi var. Bu zaman alıyor. Şimdi bu süreçteyiz'' diye konuştu. 
     
     ''MEDYA HOLDİNG PROTOKOLÜNDE GİZLEME YAPMADIK'' 
     Ahmet Ertürk, Medya Holding ile yapılan protokolün saklandığı yönünde basında haberlerin çıktığının hatırlatılması üzerine, şunları söyledi 
     ''Sermaye Piyasası Kurulu SPK bizden protokolün tümünün metnini istedi. Biz de yaptığımız yorumda bu metnin gerekli olmadığını ve veremeyeceğimizi düşündük. Böyle bir hukuki mütala aldık. Bunu kendilerine de yazdık. Ama yatırımcılar için gerekli olan bütün bilgileri kendilerine verdik ve kamuoyuna duyurduk. 
     Biz bilgi gizleme yapmadık sadece protokolünü tümünü veremeyeceğimizi söyledik. Yatırımcılar, açısından gerekli olan bilgileri zaten verdik. SPK ve İstanbul Menkul Kıymetler Borsası'nı ilgilendiren de bu yatımcının hukukunun korunmasıdır.'' 
     
     TELSİM VE MOTOROLA GÖRÜŞMELERİ 
     Telsim konusunda Motorola ile borç yükünün aşağı indirilmesi çalışmalarının sürdürüldüğünü vurgulayan Ertürk, ''Amacımız şirketlerimizin değerini yükseltmektir onları belli bir yapılandırma sürecinden geçirmeyi umut ediyoruz. Görüşmelerimiz devam ediyor'' dedi. 
     Ertürk, Vodafone ile ilgili görüşme konusunda şunları söyledi 
     ''Muhtelif alıcılarla görüşüyoruz. Bilgi veriyoruz, amacımız olabildiğince çok müşterinin satışlara girmesidir. Bunların dünyanın büyük şirketleri olması da bizi sevindirecek hem yabancı sermaye açısından hem de şirketlerimiz açısından.'' 
     
</TEXT>
</DOC>
