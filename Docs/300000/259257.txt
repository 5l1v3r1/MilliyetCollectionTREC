<DOC>
<DOCNO> 259257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun41.html </URL>
<DATE> 2004/07/30/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
BM'de kabul edilen Sudan karar tasarısı... 
</HEADLINE>
<TEXT>

     Birleşmiş Milletler BM Güvenlik Konseyi tarafından kabul edilen Sudan karar tasarısında, 15 üyeden 13'ü lehte oy kullanırken, Çin ve Pakistan çekimser kaldı. 
     Güvenlik Konseyi kararı, Darfur bölgesinde ayrım yapmaksızın sivilleri öldüren, kadınlara tecavüz eden Arap Janjaweed milislerini en kısa zamanda silahsızlandırmaması ve adalet önüne çıkarmaması durumunda, Sudan hükümetine karşı harekete geçmeyi öngörüyor. 
     ABD'nin Güvenlik Konseyi'ne sunduğu karar tasarısı başlangıçta Sudan'a yönelik uluslararası 'yaptırım' öngörmesine rağmen, bazı Konsey üyelerinin muhalefeti üzerine 'yaptırım' kelimesi, dün son anda karar tasarısından çıkarılmıştı. 
     Yaptırım içermeyen Güvenlik Konseyi kararının, Sudan hükümetine Darfur'daki insani krize son vermesi konusundaki taahhütlerini yerine getirmesi konusunda sınırlı süre tanıyarak, ilerideki günler için 'yaptırım' seçeneğini açık bırakmak suretiyle de Sudan hükümeti üzerinde baskı oluşturmayı amaçladığı kaydediliyor. 
     Kararda 'yaptırım' ifadesi yer almasa da ''Darfur'daki Arap milisleri silahsızlandırmada başarısız olması durumunda Hartum yönetimine karşı ekonomik eylemde bulunma tehdidi'' yer alıyor. 
     Oylama sonrasında bir konuşma yapan ABD'nin BM Daimi Temsilcisi Büyükelçi John C. Danforth, bu kararın Sudan için yükümlülüklerini yerine getirmesi yönünde bir fırsat olduğunu belirterek, Darfur'daki insani kriz devam ettiği müddetçe Sudan'ın Güvenlik Konseyi'nin gündeminde kalmaya devam edeceğini söyledi. 
     Büyükelçi Danforth, Sudan hükümetinin BM Genel Sekreteri Kofi Annan'ın gezisi sırasında mutabık kaldığı Arap Janjaweed milislerinin silahsızlandırılması, sivillerin güvenliğinin sağlanması ve uluslararası insani yardım çalışmalarını kolaylaştırmasının da aralarında bulunduğu taahhütleri yerine getirmesi için önünde aylar ya da haftalar değil, sadece günler bulunduğunu kaydetti. 
     Dünya Sağlık Örgütü verilerine göre Darfur'da günde ortalama 404 kişinin öldüğünü belirten Danforth, gelecek 6 ay içinde ise kriz yüzünden baş gösteren açlık yüzünden 300 bin insanın öleceğinin tahmin edildiği kaydetti. 
     Sudan'ın Darfur bölgesinde, hükümet yanlısı Arap Janjaweeed milislerinin son 17 ay içinde zenci çiftçilere yönelik uyguladığı şiddet yüzünden en az 30 bin kişi hayatını kaybederken, 1 milyon insan yerlerinden oldu ve 2,2 milyon insan ise açlık tehlikesiyle karşı karşıya bırakıldı. 
     
</TEXT>
</DOC>
