<DOC>
<DOCNO> 288442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/astro/index.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karmik astroloji 
</HEADLINE>
<TEXT>

Her etki aynı oranda bir tepki doğurur ilkesinden hareket edersek, yaptığımız iyi ve kötü edimler eninde sonunda bize geri dönecektir. Astroloji bu konuda bize ilginç bir perspektif sunuyor 


Eğer ruhun gelişiminden söz ediyorsak, "karma" kavramına da yabancı değiliz. Doğu felsefelerinde merkezi bir rol oynayan bu kavram, doğada her şeyin etkileşim içinde olduğunu ve yaptığımız tüm hareketlerin sonuçlar doğuracağını açıklar. Tıpkı 
Newton'un her etki aynı oranda bir tepki doğurur ilkesinden hareket edersek, yaptığımız iyi ve kötü edimler eninde sonunda bize geri dönecektir. Bu bakımdan karma ruhun yolculuğunda biriktirmiş olduğu hem olumlu hem de olumsuz edimlerin bir bileşkesidir. Yaşam sadece kontrolümüz altındaki enerjilerden oluşmaz. Kimi zaman nedenini hiç bilmediğimiz bir iyilik ya da kötülükle karşılaşınca, bu duruma bir açıklama getirmekte zorlanabiliriz. Karma bir şekilde devrededir. Acaba bu yolculuğu astrolojik haritamız aracılığıyla görebilir miyiz 
Bazı astrologlar özellikle karmik konulara yoğunlaşmışlardır ve doğum haritasını aynı zamanda karmanın göstergesi olarak ele alırlar. Bu bağlamda ilgilendiğimiz konu önceki yaşamlarda kim olduğumuz ya da nerede yaşadığımız, ne yaptığımız değil, daha çok hangi konularla karşılaştığımız ve önümüze çözülmek üzere gelen problemlerdir. Örneğin bu annemizle ilgili bir düğüm olabileceği gibi, evlilikle de ilişkili olabilir. Çok sık olarak görüşmelerimde anne ve çocuk arasında yüksek oranda öğretici deneyimler yaşandığını görüyorum. Örneğin haritasında Ay çok rahat konumlanmamış mesela 6'ncı ya da 12'nci evde zor bir konumdaki Ay ve annelik edebilmek için zorlanabilecek kadınların doğurduğu çocuklar onlara önemli dersler getiriyor. Böyle bir konumda çocuk çok daha fazla annesi ile birlikte, yakın temas kurmak isterken, anne ister istemez eksikliğini hissettiği tecrübeyi çocuğundan öğrenmek durumunda kalıyor. 

Hayatımızı ancak daha fazla sorguladıkça kendimizi daha iyi anlayabilmemiz mümkün 

Bir astrolojik haritada karmik oluşumları ve tortuları görebilmek için pek çok detaya bakmak gerekir. Örneğin 4, 8 ve 12'nci evler özellikle elde olmayan nedenler, psişik enerjilerin hayatımıza girdiği alanlardır. 12'nci ev pek çok bakımdan karmanın evi olarak değerlendirilir. Zira bu ev, şu anın, doğumun yani 1'inci ev yükselen burcun gerisinde kalan alandır ve doğrudan kolektif enerjilerin barındığı yerdir. Kolektif sözünü, bizim de birey olarak parçası olduğumuz ama aynı zamanda psişik açıdan tüm insanlarla paylaştığımız deneyimler kümesi olarak görebiliriz. Tıpkı psikolog Carl Jung'un kolektif bilinçaltı olarak tanımladığı kavram gibi, 12'nci ev bizi ruhsal yönden etkileyen, tamamen elimizde olmayan ama bilinçaltında duran temaları açıklar. Örneğin bu tema şiddet Mars , korku Satürn ya da aşırı zevk düşkünlüğü Venüs olarak hayatımıza aktarılıyor. Satürn de astrolojide karmanın yöneticisi olarak değerlendirilir. Sorumlulukları ve görevleri anlatan bu gezegen neden burada olduğumuz yönünde bize bilgiler verir ve ödevlerimizi hatırlatır. Özellikle 12'nci evde yer alan bir Satürn sadece kendi kişisel geçmişinin dışında etkenlerin kişinin hayatına yansıyacağını açıklar. Bu konuda 27 Kasım'da vereceğim seminerle ilgili bilgileri www.hakankirkoglu.com sitesinde bulabilirsiniz. 
Karmik astroloji bize haritaya daha geniş bir perspektiften bakmak için düşünsel açıdan zengin bir içerik sunuyor. İster hayatımıza tek bir ömür, ister ruhsal gelişim içinde geçmişten taşıdığımız bir miras olarak bakalım, astroloji bize yaşamın gizemleri konusunda çarpıcı düşünceler getiriyor. Hayatımızı ancak daha fazla sorguladıkça, olumlu ve olumsuz tecrübelerden dersler aldıkça, kendimizi daha iyi anlamaya başlayabilir ve bütün hissedebiliriz. 

</TEXT>
</DOC>
