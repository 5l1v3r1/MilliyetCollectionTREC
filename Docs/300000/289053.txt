<DOC>
<DOCNO> 289053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur19.html </URL>
<DATE> 2004/11/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Valinin konvoyunda trafik kazası... 
</HEADLINE>
<TEXT>

     Suriye sınırındaki bayramlaşma nedeniyle Hatay'ın Yayladağ İlçesi'ne giden Vali Abdulkadir Sarı'nın da bulunduğu protokol konvoyunda kaza meydana geldi. Kazada, 2 polis memuru yaralandı. 
     Alınan bilgiye göre, konvoya eskortluk yapan Trafik Şube Müdürlüğü'ne bağlı bir polis aracı, ilçeye 10 kilometre kala, Mucurnu mevkiinde şarampole yuvarlandı. Kazada, polis memuru Temur Yıldız ve Hasan Parlak yaralandı. 
     Kazanın ardından Vali Sarı ve konvoyda bulunan Hatay Garnizon Komutanı Albay İdris Şahin ve Antakya Belediye Başkanı Mehmet Yeloğlu araçlarından inerek yaralı polis memurlarıyla ilgilendi. 
     Yayladağ İlçesi'nden gelen sağlık ekiplerinin yaptığı ilk müdahalenin ardından yaralılar Antakya Devlet Hastanesi'ne kaldırıldı. Yaralı polis memuru Hasan Parlak'ın hayati tehlikesinin bulunduğunu bildirildi. 
     Bu arada, Vali Sarı ve konvoydakiler yaralıların hastaneye götürülmesinin ardından yollarına devam ettiler. 
     
</TEXT>
</DOC>
