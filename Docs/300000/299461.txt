<DOC>
<DOCNO> 299461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko05.html </URL>
<DATE> 2004/12/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Finansal tablolar, kahkaha aynaları gibiydi' 
</HEADLINE>
<TEXT>

     Oben KIRDÖK DHA 

TÜRKİYE Odalar ve Borsalar Birliği TOBB Vergi Komisyonu Başkanı Fatih Dural, yüksek enflasyon ortamında hazırlanan finansal tabloların uzunu kısa, kısayı uzun gösteren kahkaha aynaları gibi olduğunu, enflasyon muhasebesi sistemine geçilmesiyle bunun ortadan kalkacağını söyledi. Dural, enflasyon muhasebesi uygulanmadığı için son 20 yıldır Türkiye'de şirketlerin ödememeleri gereken vergileri ödediğini söyledi. 
     Adana Ticaret Odası ATO , Sanayi Odası ASO ve Ticaret Borsası ATB işbirliğiyle TOBB koordinatörlüğünde Enflasyon Muhasebesi Bilgilendirme Toplantısı' düzenlendi. 
     ATO Meclis Salonu'ndaki toplantıya TOBB Vergi Komisyonu Başkanı Fatih Dural, TÜRMOB Temsilcisi ve Gaziantep Üniversitesi GAZÜ İşletme Bölümü Öğretim Üyesi Yard.Doç.Dr. Mehmet Civan, Maliye Bakanlığı Vergi Usul Şube Müdürü Firuzan Tığlı ve Maliye Bakanlığı Gelirler Başkontrolörü Murat Daylan konuşmacı olarak katıldı. 
     Toplantıyı Adana Büyükşehir Belediye Başkanı AKP'li Aytaç Durak, Seyhan Kaymakamı Ayhan Boyacı, Yüreğir Kaymakamı Sadettin Genç, ATB Başkanı Fethi Coşkuntuncel, ATO Başkanı Şaban Baş, ASO Yönetim Kurulu Üyesi Ethem Kuzucu ile muhasebeci ve mali müşavirler izledi. 
     
     ZARARLAR KAR GİBİ GÖRÜNÜYORDU 
     TOBB Vergi Komisyon Başkanı Fatih Dural, son 20 yıldır yüksek enflasyon nedeniyle, Türkiye'de mali tabloların, bilançoların ve muhasebe kayıtlarının gerçeği yansıtmadığını belirtti. Dural, "Zarar eden şirketler kar ediyormuş gibi görüldüğü için vergi ödemek zorundaydı. Oysa bilançolarında trilyonlarca lira kar ettiği görünen şirketlerin, enflasyon farkı düşürülerek hesap çıkarıldığında aslında zarar ettiği anlaşılıyordu. Bizim sistemimizde 100 dolarla işe başlayan bir işletmenin parası, vergilerini tam ödemesi halinde, 5 yıl sonra 14 dolara iniyordu'' dedi. Yüksek enflasyon ortamında Türkiye'deki muhasebe kayıtları için ilginç bir benzetme de yapan Dural, şunları söyledi 
     "Bizim finansal tablolarımız, kısayı uzun, uzunu kısa gösteren kahkaha aynaları gibiydi. Enflasyon muhasebesine geçilmesiyle, firmalar gerçek kar veya zararlarını görebilecek. Buna göre yatırım planları yapabilecek, vergilerini bu karlar üzerinden ödeyecek. Türkiye'de muhasebeciliğin tabanı olan ölçülendirme sistemimiz yanlıştı. Enflasyon muhasebesine geçilmesiyle ölçü düzeltilmiş olacak. Defter tutulması, vergi hesaplamaları, kar zarar hesapları, bilançolar, dünya standartlarında yapılacak.'' 
     
     SAĞLIKLI KARARLAR ALINABİLECEK 
     TÜRMOB Temsilcisi ve GAZÜ İşletme Bölümü Öğretim Üyesi Yrd. Doç. Dr. Mehmet Civan ise enflasyon dikkate alınmadan yapılan muhasebe sisteminin işletmeler üzerindeki olumsuz etkisi üzerinde durdu. Gaziantep'te yapılan bir araştırmadan örnek veren Civan, şöyle konuştu 
     "Gaziantep Organize Sanayi Bölgesi'nde 480 firma arasında yaptığımız araştırmada, sadece yüzde 12'sinin fizibilite yaparak yatırım yaptığını belirledik. Diğerleri filanda bu işe girdi kar etti, ben de gireyim' yaklaşımıyla tesisini kurmuş. Fizibilite yaptırmak isteseler de ellerinde sağlıklı bilgiler olamayacağı için bunu yapamayacaklardı. Çünkü fizibilitede yararlanılacak mali tablolar enflasyon muhasebesi kullanılmadan hazırlanıyor. Enflasyon muhasebesine geçişle birlikte işletmeler için esas alınacak rakamlar da sağlıklı bir hale gelecek. İşletme sahipleri ve yöneticilerin sağlıklı karar verebilmeleri için sağlıklı tablolar hazırlanabilecek. Bu da özellikle yeni yatırım yapılması ve yatırımların büyütülmesi konusunda sağlıklı hesaplar yapılmasını sağlayacak.'' 
     
     ATILAN SIFIRLAR GELMESİN 
     ATO Başkanı Şaban Baş da konuşmasında paradan sıfır atılarak YTL'ye geçilmesinin yeni bir dönemi başlattığını söyledi. Bol sıfırlar nedeniyle kasa işlemlerinden bilgi işlem programlarına kadar bir çok sorunun yaşandığını belirten Baş, "Umuyoruz ki, bir daha yüksek enflasyonlu ekonomiyi, bol sıfırlı paraları görmeyiz'' diye konuştu. 
     Toplantıda daha sonra diğer uzmanlar, enflasyon muhasebesinin uygulanması konusunda muhasebeci ve mali müşavirlere teknik bilgiler verdi. 
     
</TEXT>
</DOC>
