<DOC>
<DOCNO> 267981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/dunya/adun.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehine katliamı 
</HEADLINE>
<TEXT>


Irak'ta 'Ensar El Sünnet Ordusu' adlı grup, 'ABD işbirlikçisi' diye kaçırdıkları aşçı ve temizlikçi 12 Nepalliyi katlettikten sonra kurbanlarını 'Buda'ya inanmakla' da suçladılar 

DIŞ HABERLER SERVİSİ 


Irak'ta son aylarda "rehin alma"yı etkin bir silah olarak kullanan çeteler, dün en kanlı eylemlerini gerçekleştirdi. Ensar El Sünnet Ordusu isimli örgüt, 20 Ağustos'ta kaçırdığı 12 Nepalli rehineyi öldürdü. 

Vahşet kaseti 
Rehinelerin hayatı karşılığında Nepal'den Irak'a asker göndermemesini isteyen Ensar El Sünnet Ordusu'na yakın bir internet sitesinde rehinelerin öldürülüş anını belgeleyen bir kaset yayımlandı. 
Kasette, gözleri bağlı bir rehinenin boğazının kesildiği, diğer 11 rehineninse enselerine sıkılan tek kurşunla öldürüldüğüne dair infaz görüntüsü yer aldı. 
Sitede, Ensar El Sünnet Ordusu imzasıyla yayımlanan bir bildiride de, Irak'ta ABD'ye karşı savaşacakları belirtildi. ABD'nin terörle mücadele adı altında İslam'a karşı savaşta Irak'ta tüm gücünü kullandığı belirtilen bildiride, diğer ülkelerden de yardım aldığı kaydedildi. 

İnanç suçu işlemişler 
Bildiride, "Nepallilerin Müslümanlarla savaşmak üzere geldikleri, Buda'ya inandıkları, Hıristiyan ve Yahudilere hizmet ettikleri" denildiği de belirtildi. Yaklaşık 4 dakika süren video kasetin sonunda okunan bir diğer bildiride de, "Son savaşçıya kadar onları imha etmek için çalışacağız" denildi. 
Nepalliler bir Ürdün firması hesabına aşçı ve temizlikçi olarak çalışmak üzere Irak'a gelmelerinden kısa bir süre sonra kaçırılmıştı. Pazar günü aynı internet sitesinde yayımlanan bir diğer kasette de, Amerikan bayrağına sarılı Nepalli bir rehine, "Amerikalılar Irak'taki durumun tehlikeli olmadığını söylemişti. Amerika bize yalan söyledi. Burada durum Amerika'nın kontrolünde değil" demişti. Nepal, daha önce ABD'nin Irak'a asker talebine, ülkede Maocu gerillalarla süren savaşı gerekçe göstererek olumsuz yanıt vermişti. Ancak Irak'ta İngiltere bayrağı altında bir grup Nepalli paralı asker Gurka görev yapıyor. 
'Bir Türk rehin alındı' Saddam'ın doğum yeri Tikrit'te ise duvarlara 'Dehşet Tugayları' adına yapıştırılan bildirilerde, Irak'ta İsrail Gizli Servisi'nin MOSSAD 3 ajanının öldürüldüğü, ABD güçleri için çalışan dördüncü bir ajanın da bir Türk şoförle rehin alındığı iddia edildi. Grup, önceki gün Musul- Tikrit arasındaki yolda öldürdükleri 3 kişinin araçlarını da yaktıklarını öne sürdüler. Öte yandan Arap Birliği'nin üst düzey bir yetkilisi, rehin alınan 2 Fransız gazeteciyle ilgili verilen sürenin önceki gece açıklandığı gibi 24 saat değil, 48 saat, yani bugüne kadar uzatıldığını bildirdi. 


</TEXT>
</DOC>
