<DOC>
<DOCNO> 275064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko12.html </URL>
<DATE> 2004/09/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan Yatırıma yönelik girişimlerin Türkiye'ye yayılmasını sağlayacağız 
</HEADLINE>
<TEXT>

     Başbakan Recep Tayyip Erdoğan, Teşvik Yasası'nın tek hedefinin işsizliği ortadan kaldırmak olduğunu belirterek, yatırımlara yönelik girişimlerin tüm Türkiye'ye yayılmasını sağlayacaklarını belirtti. 
     Erdoğan, Osmaniye'de düzenlenecek ''80. İlde 80 Fabrika Temel Atma Töreni''ne katılmak üzere geldiği Adana Havaalanı'nda kendisini bekleyen ve ''Türkiye seninle gurur duyuyor'' şeklinde slogan atan vatandaşlara hitap etti. 
     Kalabalığın, ''hortumcularla mücadele'' yolunda yapılan çalışmaları takdirle izlediklerini ifade etmeleri üzerine Erdoğan, ''Kazanılan her kuruş vatandaşlara yatırım olarak dönecek. Yolsuzlukla mücadele kararlılıkla sürdürülecek. Zaten hortumcuların önünü keserek bu yatırımlar yapılıyor'' dedi. 
     Erdoğan, son olarak dar gelirli vatandaşlara 1 milyon 200 bin ton kömür yardımı yapılmasının kararlaştırıldığını, 800 bin ton kömürün dağıtımının gerçekleştirildiğini ifade ederek, öğrencilere de eğitim-öğretim yılı başında ders kitaplarının ücretsiz olarak sıralarının üzerine konduğunu vurguladı. 
     Teşvik Yasası kapsamındaki illerin ardından, yatırıma yönelik girişimlerin tüm Türkiye'ye yayılmasını sağlayacaklarını bildiren Erdoğan, ''Teşvik Yasası'nın tek hedefi işsizliği ortadan kaldırmaktır. Devlet millet işbirliği ile işadamlarını yatırıma yönlendiriyoruz'' dedi. 
     Erdoğan, bu illerde yatırım yapacak işadamlarına kolaylıklar sağladıklarını da belirterek, ''Yeter ki yatırım gelsin biz onların önünü açarız'' diye konuştu. 
     
</TEXT>
</DOC>
