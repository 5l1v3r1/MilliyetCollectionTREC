<DOC>
<DOCNO> 251769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonyas11.html </URL>
<DATE> 2004/06/29/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Yüksek mahkemenin ilginç internette pornografi kararı .. 
</HEADLINE>
<TEXT>

     ABD'deki Yüksek Mahkeme, ifade özgürlüğüne müdahale teşkil edebileceği gerekçesiyle çocukları internette pornografiden korumayı amaçlayan 1998 tarihli yasanın uygulanmasını engelleyen alt mahkeme kararını onayladı. 
     4'e karşı 5 oyla alınan kararda, dönemin ABD Başkanı Bill Clinton tarafından imzalanarak yürürlüğe giren ve şimdiki Başkan George W. Bush tarafından da desteklenen yasanın, Amerikan Anayasası'nın ifade özgürlüğünü garanti altına alan 1. Ek Maddesi'ne aykırı olduğu belirtildi. 
     Yüksek Mahkeme, bir davayla ilgili olarak bu yönde karar alan alt mahkemenin kararını onayladı, ancak davayı alt mahkemeye geri göndererek, hükümete yasanın ifade özgürlüğüne müdahale olmadığını kanıtlaması için bir şans daha verdi. 
     9 üyeli Yüksek Mahkeme'de, kararı alan yargıç Anthony M. Kennedy liderliğindeki 5 kişilik çoğunluk, bir federal yargıcın yasanın uygulanmasını engellemesinden bu yana geçen 5 yılda önemli teknolojik gelişmeler yaşanmış olacağına dikkat çekti. 
     Çoğunluktaki yargıçlar, davanın alt mahkemede yeniden görüşülmesinin, eğer varsa, hangi teknolojinin, yetişkinlerin kendileri için yasal olan malzemeleri resim, görüntü vb. satın alırken, bu malzemeleri resim, görüntü vb. çocuklardan uzak tutmalarını sağladığının belirlenmesine imkan tanıyacağını kaydetti. 
     Yürürlüğe girmesine rağmen, federal bir yargıç tarafından Yüksek Mahkeme'ye gönderildiği için asla uygulanamayan 1998 tarihli yasa, çocuklara zararlı olabilecek pornografik resim ve görüntüleri internete çocukların rahatça erişebileceği şekilde yerleştirenlere 50 bin dolara kadar para cezası verilmesini öngörüyordu. 
     
</TEXT>
</DOC>
