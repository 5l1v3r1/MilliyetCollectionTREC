<DOC>
<DOCNO> 259150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/ekonomi/eko03.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
4.500 kiremit işçisi işten çıkartıldı 
</HEADLINE>
<TEXT>


Çorumda, sendika isteyen 4 bin 500 kiremit işçisi işten çıkartıldı, 28 fabrikada üretim durdu 

ŞEVKET ERZEN ÇORUM 

Çorum'da 4 bin 500 kiremit işçisi sendikalaşma, sosyal güvenlik ve çalışma şartlarının iyileştirilmesi için eylem yapınca işlerinden oldu. Türkiye'nin kiremit ihtiyacının yüzde 65'ini karşılayan 28 fabrikada üretim durdu. 
Çorum'daki kiremit fabrikalarında 18 Temmuz tarihinde eyleme başlayan yaklaşık 4 bin 500 işçinin iş akitleri feshedildi. Türk - İş'e bağlı Çimse - İş Sendikası çatısı altında örgütlenmeye çalışan işçiler, kapatılan fabrikalar önünde gruplar halinde beklemeye başladı. Türk - İş 6. Bölge Temsilcisi Adil Aydın, Çorum'daki toprak sanayi işçilerinin sendikaya üye olduklarını ancak işten çıkartıldıklarını söyledi. Belediye - İş Sendikası Çorum Şube Başkanı Mehmet Şen ise, "Türk - İş olarak Samsun SSK Müdürlüğü'ne Çorum'daki 36 fabrikanın incelenmesi için başvuruda bulunduk. Müfettişler, sigortasız ve iş güvenliğinden yoksun fabrikaları tespit edecekler" dedi. 


</TEXT>
</DOC>
