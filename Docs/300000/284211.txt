<DOC>
<DOCNO> 284211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas11.html </URL>
<DATE> 2004/10/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kulaklarıyla 10 tonluk kamyonu çekiyor .. 
</HEADLINE>
<TEXT>

     Samsun'da kulaklarıyla 10 tonluk kamyonu çeken eski güreşçi Yaşar Doğu Yılmaz'ın bu başarısı görenleri şaşkına çevirirken, Yılmaz, amacının ''Guinness Rekorlar Kitabı'na'' girebilmek olduğunu söyledi. 
     Samsun'da bir fabrikada işçi olarak çalışan Yaşar Doğu Yılmaz 40 , iki kulağına takılı halatı bağladığı 10 tonluk kamyonu çekebiliyor. 
     Eski güreşçi olan Yılmaz, yıllar önce su kovası taşıyarak başladığı ''marifetini'' aradan geçen zaman içinde geliştirerek kamyon çekebilecek duruma getirdiğini söyledi. 
     Güreşte çok sayıda derecesi olduğunu anlatan Yılmaz, bir arkadaşının söylemesi üzerine önce otomobil çektiğini belirterek, şunları kaydetti 
     ''Yıllar önce kulaklarımla su kovaları taşımaya başladım. Bir arkadaşım kulaklarımla otomobil çekmemi istedi. Otomobili kulaklarımla çekince daha ağır araçları denemeye başladım. Her geçen gün kendi rekorumu kırıyorum. Şimdi de kamyon çekiyorum. Kulaklarım bu ağırlıklara yıllardır alışkın. Çevreden görenler ise çok şaşırıyor.'' Kulaklarına bağladığı 3 metre uzunluğundaki halatla kamyonu çeken Yılmaz, tek amacının Guinness Rekorlar Kitabı'na girmek olduğunu söyledi. 
     Sanayi Sitesi'nde yaptığı denemede önce kendi rekoru olan 6,5 tonluk kamyonu çeken Yılmaz, daha sonra içindeki yükü ile yaklaşık 10 ton gelen başka bir kamyonu da çekmeyi başardı. 
     Yılmaz'ın gösterini seyreden vatandaşlar ise ilk kez kulakları ile kamyon çeken birini gördüklerini belirterek bu durumu ''helal olsun'' diye yorumlarken, bazıları da Yılmaz'ın kulaklarını yakından izleyerek meraklarını gidermeye çalıştılar. 
     
</TEXT>
</DOC>
