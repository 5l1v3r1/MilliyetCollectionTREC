<DOC>
<DOCNO> 275452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/ekonomi/eko07.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol, varil başına 49.74 dolarla yeni rekora ulaştı 
</HEADLINE>
<TEXT>



Tırmanışa geçen petrol fiyatları dün hem Londra'da, hem de ABD'de yeni rekorlara imza attı. Petrol ABD'de varil başına 49.74 dolara çıkarken Londra'da ise 46.28 doları gördü. 
Afrika'nın en büyük petrol üreticisi Nijerya'da hükümete karşı savaşan asilerin mücadelelerini ülke çapına yayacaklarını duyurmaları piyasalarda olumsuz etki yarattı. Irak'ta asayişin sağlanamaması ve petrol tesislerine yönelik sabotajların sürmesi de fiyatları yukarı çekiyor. 
Rusya'da ise iflasın eşiğindeki petrol devi Yukos'la ilgili süreç piyasaları olumsuz olarak etkiliyor. Yukos günlük 1.7 milyon varillik petrol arzı ile dünya petrol üretiminin yüzde 2'sini karşılıyor. 
Suudi Arabistan'da kökten dincilerle güvenlik güçleri arasındaki çatışmalar da petrol piyasalarını endişelendiren bir başka gelişme olarak nitelendiriliyor. 
Bu arada Petrol İhraç Eden Ülkeler Örgütü OPEC ise yeteri kadar arz sağladıklarını, fiyat artışlarının başka sebeplere dayandığını savunuyor. OPEC günlük olarak yaklaşık 30 milyon varil petrol arz ediyor. 


</TEXT>
</DOC>
