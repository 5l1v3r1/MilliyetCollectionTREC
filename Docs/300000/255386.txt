<DOC>
<DOCNO> 255386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy05.html </URL>
<DATE> 2004/07/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Başbakan Erdoğan, 19 Temmuz'da Fransa'ya gidiyor... 
</HEADLINE>
<TEXT>

     Başbakan Recep Tayyip Erdoğan, resmi ziyarette bulunmak üzere 19 Temmuz Pazartesi günü Fransa'ya gidecek. 
     Başbakan Erdoğan, 3 gün sürecek resmi ziyaretin ilk gününde Fransa Başbakanı Jean-Pierre Raffarin ve Fransa'da yaşayan Türklerle biraraya gelecek. 
     Erdoğan, ziyaretin ikinci günü olan 20 Temmuz Salı günü ise Fransız işadamlarının yer aldığı konferansa katılacak ve ''Türkiye-Fransa Etkili Bir Ortaklık İçin Yeni Perspektifler'' konulu bir sunum yapacak. 
     Başbakan Erdoğan bu konferansın adından Fransa Cumhurbaşkanı Jaques Chirac ile görüşecek. Cumhurbaşkanı Chirac tarafından verilecek çalışma yemeğinin ardından Başbakan Erdoğan, Millet Meclisi Dışilişkiler Komisyonu Başkanı Edouard Balladur ve komisyon üyeleriyle bir toplantıya katılacak. Erdoğan bu toplantının ardından iktidardaki Halk Hareketi İçin Birlik Partisi UMP Başkanı Alain Juppe ile görüşecek. 
     Başbakan Recep Tayyip Erdoğan, resmi ziyaretin üçüncü ve son gününde, sabah kahvaltısında önde gelen işadamlarıyla biraraya gelecek. Erdoğan kahvaltının ardından sırasıyla Sosyalist Parti Genel Sekreteri François Hollande, Millet Meclisi Başkanı Jean Louis Debre ve Fransız Demokrasisi için Birlik Partisi UDF Başkanı François Bayrou ile görüşecek. 
     Başbakan Erdoğan görüşmelerinih ardından Türkiye'ye hareket edecek. 
     Başbakan Erdoğan'ın Cumhurbaşkanı Chirac ve Başbakan Raffarin'le yapacağı görüşmelerde ikili ilişkilerin yanı sıra başta Türkiye-AB ilişkileri, Kıbrıs, Irak ve Ortadoğu, Kuzey Afrika Projesi, transatlantik ilişkiler, Afganistan, Kafkaslar'daki son durum ve enerji konuları başta olmak üzere bölgesel ve uluslararası konuların ele alınacağı bildirildi. 
     
</TEXT>
</DOC>
