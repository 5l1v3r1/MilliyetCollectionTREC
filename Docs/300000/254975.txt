<DOC>
<DOCNO> 254975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/aspo.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum gergin başladı 
</HEADLINE>
<TEXT>


Alman hoca, Köln'e gitmeden önce havalimanında gazetecilere çıkıştı, "Açıklamalarımı dikkate almıyorsunuz. Ne söylüyorsam tam tersini yazıyorsunuz" ifadelerini kullandı 

CÜNEYT KARAKAYA 


Sinirli gözüktü 
FENERBAHÇE Teknik Direktörü Christoph Daum, Köln kampına gitmeden önce havalimanında sinirli tavırlarıyla dikkat çekti. Bir hayli gergin olduğu gözlenen Alman hoca, ilk olarak gazetecilere çıkıştı, "Ben bazı açıklamalar yapıyorum fakat dikkate alan yok. Ne diyorsam tersi yazılıyor" diyerek rahatsızlığını dile getirdi. Daum seyahat boyunca da kimseyle konuşmadı. 

Uyarılar yaptı 
UÇAĞI kaçırmamaları için futbolcuları önceki gece Samandıra Tesisleri'nde yatıran Teknik Direktör Daum, kamp öncesi uyarılarda da bulundu. Alman hoca, "Şampiyonlar Ligi'nde hedeflerimiz var. Bu hedeflere inanan futbolcularla ulaşacağız. Kendine inanan, kendini göstersin. İstemediğim şeyleri yapanlar cezasını çeker. Herkes az çok neler beklediğimi biliyor" dedi. 

Pastaya kızdı 

YUSUF DURSUN 

YENİ sezon hazırlıklarının ilk etabını İstanbul'da tamamlayan Fenerbahçe, ikinci etap kamp çalışmaları için dün Almanya'ya gitti. Havalimanında bir grup taraftar üzerinde "Fener Cumhuriyeti'nin Teknik Direktörü Daum" yazılı bir pastayı Alman hocaya kestirmek istediler. Daum "Şov yapmak istemiyorum" diyerek bu girişime tepki gösterdi. Fenerbahçe'yi Almanya'da ise 200'e yakın gurbetçi karşıladı. Sarı - Lacivertliler, daha sonra ayaklarının tozuyla ilk idmana çıktılar. 



</TEXT>
</DOC>
