<DOC>
<DOCNO> 280179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/dunya/adun.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry üçte üç yaptı 
</HEADLINE>
<TEXT>


ABD seçimlerine 20 gün kala TV'deki üçüncü ve son tartışmada Senatör Kerry, Başkan Bush'a üstünlük sağladı, ancak yarış h l başa baş... 

Yasemin Çongar - Washington 


ABD'de 2 Kasım'da yapılacak başkanlık seçimlerinde yarışın son düzlüğüne girildi. Önceki gece televizyondaki üçüncü ve son seçim tartışmasında karşı karşıya gelen Başkan George W. Bush ile Demokrat rakibi Senatör John Kerry, kalan 2.5 haftayı, en çekişmeli 10 kadar eyalette yoğun kampanya yaparak geçirecekler. Genel izlenim ve anketler, 3 televizyon tartışmasının üçünde de, Kerry'nin Bush'a üstünlük sağladığı yönünde, ancak seçmen desteğini yansıtan anketlerdeki başa baş durum sürüyor. 
Üçüncü televizyon tartışmasında, önceden belirlenen gündem gereği dış politikaya fazla yer vermeyen ve ekonomi, vergi, işsizlik, sağlık, eğitim, dinsel inanç gibi konularda soruları yanıtlayan Bush ve Kerry, önümüzdeki günlerde izleyecekleri seçim taktiğinin de ipuçlarını verdi. 
Bush, Kerry'nin devlet harcamalarını ve vergileri artıracağını öne sürerken, "Amerikan siyasetinin bir merkez çizgisi var. Siz ise, en solda yer alıyorsunuz. Öyle ki diğer Massachusetts Senatörü Ted Kennedy, yanınızda muhafazak r kalıyor" dedi. 
Kerry ise, özellikle orta sınıfa sahip çıkan mesajlara ağırlık verirken, "Sürekli ailevi değerlerden söz edip ailelere değer vermeyen siyasetçilerden bıktım" diye konuştu. ABD'deki dev bütçe açığını eleştiren Kerry, popüler televizyon dizisi Sopranolar'ın mafya babası kahramanına atıf yaparak, "Başkan'dan mali disiplin konusunda söylev dinlemek, Tony Soprano'dan hukuk ve asayiş dersi almak gibi bir şey" şeklinde konuştu. 

Anketlerdeki durum 
Tartışmayı izleyenler arasında yapılan CNN - USA Today - Gallup anketine göre, Kerry'yi başarılı bulanlar yüzde 52, Bush'u beğenenler yüzde 39 düzeyinde. Ancak ülke çapındaki seçim anketlerinde, Kerry'nin üstünlüğü ortalama yüzde 1 ile 3 puan arasında değişiyor. Anketlerin istatistiksel hata payının içinde kalan bu fark, 2 Kasım'da sandıktan kimin çıkacağını öngörmeyi zorlaştırıyor. 
Her ne kadar televizyon tartışmaları, siyasi momentumun Bush'tan Kerry'ye geçmesini sağladıysa da, eyaletler düzeyinde belirlenen Seçiciler Kurulu'nda Bush halen az farkla önde. Bu durum, bütün dikkatleri, seçimin sonucunu belirleyeceği düşünülen Florida, Ohio, Pennsylvania, Wisconsin, Minnesota, Colorado ve Iowa gibi çekişmeli eyaletlerde yoğunlaştırıyor. 


</TEXT>
</DOC>
