<DOC>
<DOCNO> 261984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun01.html </URL>
<DATE> 2004/08/10/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Danimarkalı Albaydan İngilizlere Iraklı tutsaklarla ilgili suçlama 
</HEADLINE>
<TEXT>

     Danimarkalı bir albay, İngiliz ordusunu Irak'ta Cenevre sözleşmelerini sistematik şekilde çiğnemekle suçladı. 
     Irak'ın Basra bölgesinde İngilizlerin gözetiminde görev yapan 500 kadar Danimarka askerine komuta eden Albay Henrik Flach, Information gazetesine verdiği demeçte, İngiliz askerlerinin Iraklı tutsaklara Cenevre sözleşmelerini uygulamadığını söyledi. 
     Albay, ''İngilizler tutsaklara Cenevre sözleşmelerinin hükümlerine aykırı şekilde muamele ediyorlar'' diye konuştu. 
     Danimarkalı askerlerin Iraklı tutsaklara sorgu sırasında kötü muamele etmelerini önleyemediği gerekçesiyle geçen hafta Irak'taki görevinden alınan albay, Danimarka kuvvetlerinin tutukladıkları Iraklıları İngilizlere teslim etmeye devam etmelerinden ''kaygı'' duyduğunu belirtti. 
     Danimarkalı albay, İngilizlerin kötü muamelelerinin ''sistematik'' olduğunu da söyledi. 
     
</TEXT>
</DOC>
