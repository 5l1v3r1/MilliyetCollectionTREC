<DOC>
<DOCNO> 265114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur53.html </URL>
<DATE> 2004/08/20/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Uydu iletişimli deprem istasyonları... 
</HEADLINE>
<TEXT>

     Boğaziçi Üniversitesi Kandilli Rasathanesi, ilkini Dalyan'da kurduğu uydu iletişimli deprem istasyonunun ikincisini Şırnak'ta kurmayı planlıyor. 
     Rasathaneden yapılan yazılı açıklamada, Türkiye çapında 102 istasyonu olan, uzman kadrosuyla deprem konusundaki araştırma ve projelerine aralıksız devam eden Kandilli Rasathanesi'nin, depremlerin büyüklüğü ve şiddeti hakkındaki bilgileri en kısa sürede edinerek harekete geçmek ve kamuoyunun doğru bilgilerle yönlendirilmesini sağlamak amacıyla Türkiye'nin ilk uydu iletişimli deprem istasyonunu Muğla Dalyan'da kurduğu hatırlatıldı. 
     Açıklamada, 17 Ağustos 2004'te, Dexar-Zorlu Holding işbirliğiyle Türksat 1-C uydusu üzerinden deprem sinyallerinin iletilmesiyle çalışmaya başlayan istasyonun, en son teknolojik ekipmanlar kullanılarak kurulduğu kaydedildi. 
     Ayrıca, depremlerin izlenmesi konusunda Türkiye'de ilk kez sivil toplum kuruluşu-özel sektör-üniversite işbirliğiyle bir deprem istasyonu kurulduğu belirtilen açıklamada, Marmaris ve Fethiye kaymakamlarının başkanlığında ilgili belediye ve beldelerin katkılarıyla ve Muğla Tanıtım Vakfı öncülüğünde tüm donanım ve altyapının gerçekleştirildiği, Dexar-Zorlu Holding'in ise iletişim altyapısını kurduğu bildirildi. 
     Açıklamada, şu bilgilere yer verildi 
     ''Kandilli Rasathanesi, uydu iletişimli ikinci deprem istasyonunu ise önümüzdeki günlerde Şırnak'ta kurmayı planlıyor. Rasathane tarafından ileriki dönemde Türkiye'nin değişik yerlerinde de devreye girerek, yaygınlaştırılması planlanan istasyonlar, deprem kuşağında yer alan ülkemizin bilinçli şekilde depremle yaşamayı öğrenmesi adına atılmış adımlardan biri olma özelliği de taşıyor.'' 
     
</TEXT>
</DOC>
