<DOC>
<DOCNO> 281355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas10.html </URL>
<DATE> 2004/10/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hollywood, 80'lerin TV dizilerine yöneldi... 
</HEADLINE>
<TEXT>

     Seyirciyi ekran karşısına çivileyen 1980'li yılların birbirinden ünlü dizileri beyazperdeye aktarılıyor. Hollywood yapımcıları, ''Dallas'', ''Miami Vice'', ''A Takımı'', ''Kara Şimşek'', ''He-Man'' ve ''Jetgiller''in sinema filmlerini çekecek. 
     Internetteki ''cinescape'', ''moviehole'' ve ''hollywoodreporter'' başta olmak üzere çok sayıda sinema sitesi, her geçen gün başka bir diziden uyarlanmış film projesini duyuruyor. 
     Bu sitelerde yer alan haberlere göre, ''Görevimiz Tehlike'', ''Charlie'nin Melekleri'' ve ''Taş Devri''nin gördüğü büyük ilgi, yapımcıları 1980'lerin beğeniyle izlenen dizilerini de beyazperdeye aktarmaya dönük projelere yöneltti. 
     Tom Cruise'un rol aldığı ''Görevimiz Tehlike''nin iki filminin kazandığı başarıdan sonra üçüncüsü çekilmeye hazırlanırken, Charlie'nin üç güzel meleği de iki macerayla hasılat rekorları kırdı. 
     Bunu gözönüne alan yapımcıların şu günlerdeki en önemli projesi ''Dallas''. Robert Luketic'in yönetmen koltuğuna oturacağı filmin başrolü ''J.R'' için Bruce Willis ile John Travolta'nın isimleri geçiyor. 
     Filme 2000'li yıllara ilişkin yeni unsurların ekleneceğini duyuran yapımcılar, baş karakterler J.R, Sue Ellen, Ray, Bobby, Lucy ve Pamela'yı belirledikten sonra çekimlere başlayacak. 
     ''Dallas'', 1979-1991 yılları arasında yayınlanmıştı. 
     
     ''A TAKIMI'' YENİDEN 
     80'li yılların ilgi çekici bir başka dizisi ''A Takımı-A Team'' de beyazperdeye aktarılıyor. 
     Senaryosunu James Bond filmlerinin yazarı Bruce Feirstein'ın kaleme aldığı film için Hollywood'un ünlü aktörlerine teklif götürülecek. Bu kez Vietnam Savaşı gazileri yerine Körfez Savaşı gazilerinin yer alacağı A Takımı, günümüzün politik konularını işleyecek, daha gerçekçi öğeler taşıyacak ve dizi kadar esprili olmayacak. 
     Orijinal serinin yaratıcısı Stephen J.Cannell'ın Spike Seldin ile birlikte yapımcılığını üstleneceği film için ünlü aktörlerden oluşan bir kadro kurulacak. 20th Century Fox şirketi tarafından yaşama geçirilecek film için dizinin ünlü karakteri Barracus'u canlandıran Mr.T'ye de teklif götürüldü. 
     1983'te yaratılan ''A Takımı'', 1987'ye kadar televizyon ekranlarına konuk olmuştu. 
     
     ''KARA ŞİMŞEK'' GELİYOR... 
     Bir dönem televizyonların sevilen dizilerinden olan ''Kara Şimşek-Knight Rider'' da 17 yıl aradan sonra beyazperde versiyonuyla geri dönecek yapımlar arasında. 
     Hızı kadar ''zekasıyla'' da şaşırtan ve şoförüne sürekli laf yetiştiren otomobil Kitt ile öldüğü sanılan, ancak yeni bir kimlikle ortaya çıkan patronu Michael Knight'ın maceralarını konu alan diziden uyarlanacak filmde 52 yaşındaki David Hasselhoff'un yerini ''Hızlı ve Öfkeli'' filminin başrol oyuncusu Paul Walker üstlenecek. 
     Gösterildiği dönemde fırtına gibi esen dizide otomobil Kitt'i TRT ekranlarında seyirci, tiyatronun büyük ustası Altan Erkekli'nin dublajıyla izlemişti. 
     
     ONLAR DA FENOMENDİ... 
     Bikinili kızlar ve hızlı arabaların kenti Miami'deki polisiye olayları araştıran iki kafadarın maceralarını anlatan ''Miami Vice'' da sinema filmi olacak. 
     Don Johnson'ın canlandırdığı ''Sonny Crockett'' ve siyah aktör Philip Michael Thomas'ın canlandırdığı ''Ricardo Tubbs'' adlı iki dedektifin Miami sokaklarındaki koşturmacasını konu alan dizinin film versiyonunda, Johnson'ın rolünün Colin Farrell'a, Thomas'ın rolünün ise Jamie Foxx'a verilmesi bekleniyor. 
     ''Miami Vice'', 1984-89 yılları arasında yayınlanmıştı. 
     
     GÖLGELERİN GÜCÜ ADINA 
     Çizgi dizileri de sinemaya uyarlayacak yapımcılar, aksiyon türündeki çizgi filmlerin babası olan ''He-Man''i beyazperdeye aktaracak. 
     Oscarlı aktör Nicolas Cage'in He-Man'in baş düşmanı İskeletor'u canlandırması düşünülen filmde, ''He-Man'' karakteri için ''Sex and the City'' dizisinde fettan Samantha'nın erkek arkadaşını canlandıran Jason Lewis yapımcıların kafasındaki isim. 
     Uzaydaki evlerinde hayal bile edilemeyecek her türlü elektronik aygıta, uçan arabalara, kendi kendine yerleşen mutfak aletlerine sahip olan sevimli ''Jetgiller-The Jetsons'' da beyazperdeye gelmesi olası projeler arasında. 
     ABD'de ilk kez 1962 yılında yayınlanmaya başlanan ve 80'li yıllarda Türkiye'de büyük ilgiyle izlenen dört kişilik Uzay Çağı ailesinin maceralarını anlatacak film için ünlü oyuncular düşünülüyor. 
     
</TEXT>
</DOC>
