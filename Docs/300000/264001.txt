<DOC>
<DOCNO> 264001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/spo04.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doyumsuz olacağız' 
</HEADLINE>
<TEXT>


Teknik Direktör Ziya Doğan, 6. hafta sonunda çok daha iyi bir Trabzonspor izleteceklerini söyledi 


Özgüven tamam 
TRABZONSPOR Teknik Direktörü Ziya Doğan, Akçaabat Sebatspor maçının galibiyetle kapatılmasının çok önemli olduğunu söyledi. Doğan, "Yoğun bir tempodan çıktık. Bu yoğun temponun içinde oyuncularım çok özverili bir mücadele ortaya koydular. Takımın özgüveninin artması açısından bu galibiyet gerekliydi. Her iki kulvarda da yolumuza emin adımlarla devam ediyoruz" dedi. 

Kritik dönemeç 
SAKATLIKLAR nedeniyle bazı oyuncuların üzerine fazla yük bindiğini kaydeden Ziya Doğan sözlerini şöyle sürdürdü "Bizim için ilk 6 hafta çok önemliydi. Önümüzdeki 4 haftayı da en az hasarla kapatırsak, önümüz açılır. Çünkü hem takım tam rayına oturur, hem de sakatlarımız iyileşir. Trabzonspor, işte o zaman daha doyumsuz bir takım haline gelir. Gelişmelerden memnunum." 

Trabzon'un dört atlısı 

SÜPER Lig ve Şampiyonlar Ligi ön eleme maçlarında fırtına gibi esen Trabzonspor'un dört yıldızı Yattara, Fatih, Mehmet Yılmaz ve Gökdeniz, attıkları gollerle takımlarını sırtlayan oyuncular oldu. Ligde 2 maçta 6, ön elemelerdeki 3 maçta da 6 gol atan Bordo - Mavililer'in tüm golleri bu dört yıldızdan geldi. Yattara 4, Mehmet Yılmaz ve Fatih 3, Gökdeniz ise 2 kez fileleri havalandırdı. 

Tan'ı andık 

YAZARIMIZ Mehmet Tan'ı ölümünün 1. yıldönümünde Trabzon'un Beşikdüzü ilçesine bağlı Akkese köyündeki mezarı başında andık. Törene Trabzon Belediye Başkan Yardımcısı Gürsel Gençsoy, TSYD Trabzon Şube Başkanı İhsan Öksüz, Tan'ın yakınları, dostları ve gazeteci arkadaşları katıldı. 


</TEXT>
</DOC>
