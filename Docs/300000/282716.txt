<DOC>
<DOCNO> 282716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko13.html </URL>
<DATE> 2004/10/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Coşkun Biz Suriye'ye bütün kapılarımızı açtık... 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin bütün kapılarını Suriye'ye açtığını belirterek, ''Barışa ihtiyaç duyulan Ortadoğu'da Türkiye ve Suriye ilişkileri büyük önem kazanmaktadır'' dedi. 
     Coşkun, dün gece çeşitli temaslarda bulunmak üzere Suriye'nin başkenti Şam'a geldi. Bakan Coşkun'u, Şam Havaalanı'nda Suriye Sanayi Bakanı Ghassan Tayyara karşıladı. 
     Bugün resmi temaslarına başlayan Coşkun, ilk olarak Suriye Sanayi Bakanlığı'nı ziyaret ederek, ardından Türkiye-Suriye İş Konseyi toplantısına katıldı. 
     Coşkun, yaptığı konuşmalarda, Suriye'nin Türkiye için sadece komşu bir ülke olmadığını aynı zamanda akraba bir ülke konumunda bulunduğunu belirterek, ''Biz Türkiye olarak bütün kapılarımızı Suriye'ye açmış bulunmaktayız'' dedi. 
     Ekonomik İşbirliği ve Kalkınma Teşkilatı'nın OECD Türkiye hakkında ekonomik raporunun açıklandığını hatırlatan Coşkun, raporda belirtildiği gibi, sanayi alanında pekçok darboğazın aşıldığını ifade etti ve komşu Suriye'nin ekonomik anlamda belli bir düzeye gelen Türkiye'den yararlanabileceğini bildirdi. 
     ''Bizim de Suriye'den yararlanacağımız alanlar var'' diyen Bakan, ''Biz sadece ülkemizin menfaatlerini değil, Suriye'nin menfaatlerini de dikkate alarak, ilişkilerin geliştirilmesini istiyoruz'' diye konuştu. 
     ''Özellikle barışa ihtiyaç duyulan Ortadoğu'da iki ülke arasındaki ilişkiler büyük önem kazanmaktadır'' ifadesini kullanan Coşkun, sözlerini şöyle sürdürdü 
     ''Bizler siyasi kişiler olarak iki ülke arasındaki kapıları açmış bulunmaktayız. Özellikle Suriye Devlet Başkanı'nın ülkemizi ziyaretinden sonra, bu ilişkilerin geliştirilmesi konusu ivme kazanmıştır. Biz devlet adamları olarak karşılıklı bürokratik engelleri kadırabilirsek, işadamları da ikili ilişkileri geliştirirlerse ekonomik anlamda bir ciddi gelişme sağlanacaktır. Ben siyasi kadrolar kadar, iş konseylerine, iki ülkenin ticaret ve sanayi odalarına iş düştüğünü düşünüyorum. Suriye ile başta Karma Ekonomi Komisyonu KEK olmak üzere birçok alanda anlaşmalar sağlanmıştır. Önemli olan bu anlaşmaların uygulama alanı bulmasıdır. Bu bakımdan Sayın Bakanın dediği gibi, bir eylem planı oluşturmakta yarar var. Ben bir izleme komitesi oluşturulmasında yarar görüyorum.'' Suriye'de bulunmaktan dolayı gerçekten mutlu olduğunu ifade eden Coşkun, iki ülke arasındaki ilişkilerin son 10 yıldır dalgalı bir biçimde sürdüğüne dikkat çekerek, Suriye ve Türkiye arasındaki ticaret hacminin 1 milyar dolardan 3 milyar dolara çıkmasını hedeflediklerini söyledi. 
     Bankacılık, gümrük, serbest bölgeler gibi alanlarda bürokratik engellerin kaldırılması durumunda, ekonomik ilişkilerin daha farklı bir görünüm alacağına dikkat çeken Bakan Coşkun, Türkiye'nin tecrübelerini Suriye'ye açmak istediklerini bildirdi. 
     
     ŞAM YÖNETİMİNİN MESAJI 
     Suriye Sanayi Bakanı Ghassan Tayyara, konuşmasına ''Yüce komşumuz'' diyerek başladı ve iki ülkenin sayılamayacak derecede ortak kültürleri bulunduğunu söyledi. 
     ''Geçtiğimiz dönemlerde tarihçilerin deyimine göre, iki ülke arasına kara bulutlar girdi, ancak bütün bunlar artık çok gerilerde kaldı'' diyen Tayyara, daha sonra Bakan Coşkun'a hitaben şunları kaydetti 
     ''Hiç kuşkusuz, konuğumuz Şam ziyaretinde şunu görecektir biz, Türkiye ile sürekli, verimli bir işbirliği arzuluyoruz. Bakanlıklarımız arasındaki işbirliğini bir 'Eylem Planı' çerçevesinde hayata geçirmenin daha faydalı olacağını düşünüyorum. Ve iki ülke arasında birçok alanda ortak yatırımlar yapılabileğini biliyorum. 
     Bu vesileyle şunu da söylemek isterim ki ülkemin üst yöneticileri heyette bulunan Suriye ile Türkiye arasında bulunan güçlük ve engellerin giderilmesi talimatlarını vermişlerdir.'' Suriyeli Bakan Tayyara bu ziyaretin amacına ulaşması konusuna umutlu olduğunu da sözlerine ekledi. 
     Diğer yandan, Sanayi ve Ticaret Bakanı Coşkun'un, Şam ziyaretine kamu ve özel sektör kesiminden 45 kişilik bir heyet katılıyor. 
     İki ülke arasında şu ana kadar yapılan birçok anlaşmanın yanında, bu ziyarette, yüksek öğrenim, bilimsel araştırma ve bilimsel teknolojik sistemlerin geliştirilmesi, dipolama ve akademik derecelerin denkliği, arşivlerarası işbirliği protokol, sivil ve ticari, adli yardım ve tahkim davalarında adli yardımlaşma anlaşmaları ile Serbest Ticaret Anlaşması'nın parafe edilmesi bekleniyor. 
     
</TEXT>
</DOC>
