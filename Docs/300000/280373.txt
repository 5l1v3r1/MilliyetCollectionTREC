<DOC>
<DOCNO> 280373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy04.html </URL>
<DATE> 2004/10/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sağlık Bakanlığı Oruç tutun, toksinleri atın 
</HEADLINE>
<TEXT>

     Sağlık Bakanlığı, orucun vücuttaki toksinleri temizleyici etkisi bulunduğunu, 9 yaşın üzerindekilerin oruç tutabileceğini bildirdi. 
     Sağlık Bakanlığı, Ramazan'da Beslenme Rehberi hazırladı. Orucun toksinleri temizleyici etkisi bulunduğu kaydedilen rehberde, "Oruç tutan insanlar belirli bir şekilde beslendikleri için organizma bir ay dinlenmektedir" denildi. 
     
     "SAHURA KALKMADAN ORUÇ TUTMAYIN" 
     Ramazan ayında beslenmede dikkat edilecek noktalara dikkat çekilerek, iftar ve sahurda birdenbire ve çok fazla yemekle midenin yorulmaması gerektiği uyarısı yapıldı. 
     Rehberde, "Ani mide gerginliği hem tansiyon yükselmesine hem de nörolojik hormonların hızlı salgılanmasına yol açar. Azar azar, iyi çiğneyerek ve sık aralıklarla yemek yenilmeli" denildi. Çok yağlı, tuzlu, aşırı tatlı besinlerden kaçınılması gerektiğine dikkat çekilen rehberde, Ramazan ayı boyunca lifli, selüloz içeren sebze, meyve ve kepekli ekmeğin tercih edilmesi ve bol sıvı tüketilmesi önerildi. 
     Rehberde, Ramazan'da kızartmalardan kaçınılması, sahurda protein içeriği fazla gıdaların tüketilmemesi, sadece su içerek oruç tutmanın sakıncalı olduğu uyarıları yer aldı. Sahura kalkmadan oruç tutulması halinde de metabolik hızın düşeceği, halsizlik ve baş ağırısının görüleceği belirtildi. 
     
     9 YAŞ ALTI ÇOCUKLAR ORUÇ TUTMASIN 
     Sağlık Bakanlığı, rehberde "Oruç tutmak sağlıklı insanın metabolik dengesini değiştirmez, ancak şeker hastaları için oruç tutmak son derece sakıncalı olabilir" uyarısında bulundu. Bakanlık, şeker hastaları, hamileler, emzikliler, seyahatte bulunanlar, akli dengesi ve psikolojik durumu bozuk olanlar, çok yaşlı ve hastalar, ağır kalp veböbrek hastaları, mide ülseri, safra kesesi iltihabı veya taşı, karaciğer yetmezliği olanlar ile ağır enfeksiyon geçirenlerin oruç tutumasının sağlığı etkileyeceği uyarısını yaptı. 
     Bakanlık, 9 yaşın altındaki çocukların da oruç tutmasının sakıncalı olabileceğini kaydetti. Bakanlığa göre 9 yaşın üzerindekilerin oruç tutmasında sakınca bulunmuyor. 
     Ancak Diyanet İşleri Bakanlığı ise ergenlik yaşına ulaşmış kişeler için orucu farz olarak görüyor. 
     
     "ORUÇ ZAYIFLAMA YÖNTEMİ DEĞİL" 
     Orucun zayıflama yöntemi olmadığına dikkat çeken Bakanlık, "Oruç tutmak sağlıklı insan içindir. Bir kilo verme yöntemi değildir. Kilo vermek için oruç tutanların kilo vermedikleri bilinmektedir" bilgisini de verdi. 
     Ramazanda kilo almamak için bazı konulara dikkat edilmesi gerektiğini kaydeden Bakanlık, "Mutlaka sahura kalkın. Sahur yemeklerini azar azar, iyice çiğneyerek yiyin. 
     Sebze yemekleri tüketin, ağır tatlılardan kaçının, bol su için. Çiğ sebze, domates, salatık gibi yiyeceklere mutlaka sahurda yer verin" önerilerinde de bulundu. 
     
</TEXT>
</DOC>
