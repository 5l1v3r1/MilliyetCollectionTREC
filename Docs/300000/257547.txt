<DOC>
<DOCNO> 257547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/yasam/yas03.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü Yurtdışı yasağımı kaldırın 
</HEADLINE>
<TEXT>


Erdal İnönü, eşiyle birlikte yurtdışı yasağının kaldırılması için İçişleri Bakanlığı'na başvurdu 


Kayınbiraderinin borcu nedeniyle yurtdışına çıkışı yasaklanan Prof. Dr. Erdal İnönü ve eşi Sevinç İnönü, kararın geçici olarak kaldırılması için İçişleri Bakanlığı'na başvurdu. 
İnönü'nün saygın fizik ödülü "Wigner Madalyası"nı almak için 4 Ağustos'ta Meksika'da yapılacak ödül törenine katılması, eşi Sevinç İnönü'nün de tanı ve tedavi için ABD'de bir hastaneye gitmesi gerektiği belirtildi. Avukat Şahin Mengü'nün yaptığı yazılı başvuruda, özetle şu ifadeler yer aldı 
"İnönü, matematiksel fiziğe katkıları nedeniyle Wigner Madalyası'na layık görülmüştür. Ödülün verilmesi için 4 Ağustos 2004 tarihinde Meksika'da düzenlenecek toplantıya davet edilmiş bulunmaktadır. Eşi Sevinç İnönü ise, tedavisi oldukça güç bir hastalıktan şüphelenildiğinden dolayı kesin tanı için The University Of Texas Md Anderson Cancer Center'a gerekli tetkikler için gitmek üzere randevu almıştır." 
Avukat Mengü, İnönü'nün yurtdışına çıkamamasının Türkiye ve bilim adına olumsuz sonuçlar doğuracağını da belirtti. 


</TEXT>
</DOC>
