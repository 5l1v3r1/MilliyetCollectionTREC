<DOC>
<DOCNO> 286169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur39.html </URL>
<DATE> 2004/11/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Banka müşterisini, müdürün odasındayken dolandırdı... 
</HEADLINE>
<TEXT>

     Balıkesir'de bir kadın, müşterisi olduğu bankanın müdürünün odasında, banka güvenlik görevlisi olduğunu sandığı kişi tarafından dolandırıldı. 
     Balıkesir Emniyet Müdürlüğü yetkililerinden alınan bilgiye göre, taksit yatırmak için Akbank Terminal Şubesi'ne giden Fatma Barbaros 37 , işlemlerinde sorun çıkması üzerine, şube müdürünün odasına girip sorununu anlattı. 
     Barbaros'un müdürle konuştuğu sırada odaya giren banka güvenlik görevlisi üniformalı bir genç, kendisinden geçmiş tarihe ait makbuzları isteyip, karşıda oturan bir görevliyi göstererek, ''Senin işini o arkadaş yapacak'' dedi. 
     Barbaros, kendisinden makbuzları alarak, odanın karşısındaki masada oturan görevliye götüren ve ona bir şeyler söyledikten sonra tekrar yanına gelerek ''yatıracağın parayı ver'' diyen gence, müdürün yanında 850 milyon lira verdi. 
     Kimliği belirlenemeyen zanlının, ''Git hemen kimliğinin fotokopisini çektirip gel'' demesi üzerine bankadan ayrılan kadın, döndüğünde güvenlik görevlisi sandığı kişinin bankada çalışmadığını öğrenince dolandırıldığını anladı. 
     Fatma Barbaros'un şikayeti üzerine olayla ilgili soruşturma başlatan polis, olaya tanık olan, kimliği açıklanmayan şube müdürünün ifadesine başvurdu. 
     Müdürün, ''Ben gencin müşterinin bir yakını olduğunu, ona yardım etmek için bankaya geldiğini zannettim, müşteri de banka görevlisi olduğunu sanmış'' dediği öğrenildi. 
     
</TEXT>
</DOC>
