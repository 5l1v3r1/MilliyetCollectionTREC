<DOC>
<DOCNO> 259263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun47.html </URL>
<DATE> 2004/07/30/ </DATE>
<TIME> 23.04 </TIME>
<AUTHOR>  </AUTHOR>
<HEADLINE>
Sudan, BM kararını reddetti... 
</HEADLINE>
<TEXT>

     Sudan, BM Güvenlik Konseyi'nin Darfur kriziyle ilgili olarak bugün kabul ettiği kararı reddettiğini açıkladı. 
     Sudan Enformasyon Bakanı El Zevahi İbrahim Malik, ''Sudan, Güvenlik Konseyi'nin yanlış yönlendirilen kararını reddettiğini bildirir'' dedi. 
     BM Güvenlik Konseyi'nin kabul ettiği kararla Sudan'ın Darfur'daki milisleri silahsızlandırması ve kovuşturması istenmiş, Hartum'un 30 gün içinde bu talepleri yerine getirmemesi halinde yaptırımlar uygulanacağı belirtilmişti. 
     15 üyeli konseyde, Çin ve Pakistan çekimser kalmış, diğer 13 ülke karara kabul oyu vermişti. 
     Karar tasarısından ABD'nin isteği üzerine yaptırım kelimesi çıkarılmış, bu kelime yerine yine yaptırıma denk zorlayıcı tedbirler içeren BM Anlaşması'nın 41. maddesine atıfta bulunulmuştu. Söz konusu madde ekonomik, taşımacılık ve iletişimin ''kesilmesine'' ya da diplomatik yaptırımlara izin veriyor. 
     
</TEXT>
</DOC>
