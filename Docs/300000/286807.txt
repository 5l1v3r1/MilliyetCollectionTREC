<DOC>
<DOCNO> 286807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yasam/ayas.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer yetmedi 
</HEADLINE>
<TEXT>


Aşırı hızla direğe çarpan otomobilde kemer takmayan sürücü Boğaç Karagöz camdan fırlayarak, kemer takan Müge Elmas da araçta sıkışıp yanarak can verdi 

MUTLU BOZDAĞ İstanbul 

Bahçelievler'de, aşırı hız sonucu elektrik direğine çarpan otomobilin camından fırlayan sürücüsü Boğaç Karagöz öldü. Alev alan otomobilde bulunan ve emniyet kemeri takılı hostes Müge Ela Elmas da yanarak yaşamını yitirdi. 
Mahmutbey - Havalimanı bağlantı yolu havalimanı kavşağında dün sabaha karşı saat 04.00 sıralarında, sigortacı Karagöz 27 idaresindeki otomobil, aşırı hız nedeniyle virajı alamayarak savruldu. Araç, önce bariyerlere sonra elektrik direğine çarptı. Çarpmanın etkisiyle emniyet kemeri takılı olmayan Karagöz, ön camdan fırlayarak yol kenarına düştü. Karagöz'ün yanında oturan ve emniyet kemeri takılı olan Elmas 26 da otomobilde sıkıştı. Bu sırada otomobilin depo bölümünden alevler yükselmeye başladı. Kısa sürede alev topuna dönen otomobili söndürmek için çevredeki sürücüler seferber oldu. 

Ankara seferi vardı 
Yoldan geçen bir su tankeri hortumla yangını söndürmeye çalıştıysa da, otomobili saran alevlerin içinde kalan genç kadın, feci şekilde yanarak öldü. 
Önce, Bakırköy Eğitim ve Araştırma Hastanesi Morgu'na kaldırılan cesetler, daha sonra da otopsi için Adli Tıp Kurumu'na sevk edildi. 
Polis, plakadan yola çıkarak Karagöz'ün yakınlarına, otomobilde bulunan cep telefonundan da Elmas'ın yakınlarına ulaştı. Acı haberi alan yakınları, Adli Tıp Kurumu'na koştu. Elmas'ın yaklaşık 6 yıldır THY'de hostes olarak çalıştığı ve dün Ankara'ya seferi olduğu belirtildi. 



</TEXT>
</DOC>
