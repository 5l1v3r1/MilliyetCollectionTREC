<DOC>
<DOCNO> 298968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur24.html </URL>
<DATE> 2004/12/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül Irak yönetiminden katillerin bir an önce bulunmasını istiyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Musul'da şehit edilen Türkiye'nin Bağdat Büyükelçiliği koruma görevlilerine düzenlenen saldırının ''tuzak'' olduğunun anlaşıldığını ve Türkiye'nin katillerin cezasız kalmaması için üstüne düşeni yapacağını söyledi. 
     Gül, bir televizyon kanalında katıldığı programın ardından sorular üzerine yaptığı açıklamada, saldırının Musul içinde olduğunu belirterek, ABD askerlerinin karşılık vermesi sonucu 2 teröristin öldürüldüğünü, birinin de yakalandığını kaydetti. 
     Bakan Gül, üzüntülerinin çok büyük olduğunu söyleyerek, şehit ailelerine başsağlığı diledi. Gül, şehit polislerin sadece İçişleri Bakanlığı'nın değil, büyükelçiliği koruyacak olmalarından dolayı Dışişleri Bakanlığı'nın da mensupları olduklarını, bu nedenle geride kalan aileleriyle dayanışma içinde olacaklarını kaydetti. 
     ''Gerek uluslararası güç, gerekse Irak yönetiminden katillerin bir an önce bulunmasını bekliyor, talep ediyoruz'' diyen Gül, şehit polisler için yarın bir tören düzenleneceğini belirtti. 
     Saldırının faillerinin bulunması için sürdürülen soruşturmaya Türkiye'nin de müdahil olup olmayacağının sorulması üzerine Gül, bunun mümkün olduğunu ve olayın nasıl olduğu ile ilgili aktif şekilde işin içinde olduklarını kaydetti. 
     ''Kendi görevimizi başkalarına bırakacak halde değiliz'' diyen Gül, ancak bunun işbirliği içinde yürütüleceğini söyledi. Gül, Irak'ın normal düzen içinde değil, karışıklık içinde olan bir ülke olduğuna dikkat çekerek, ''Ama biz bu katillerin cezasız kalmaması için üstümüze düşeni yapacağız'' diye konuştu. 
     Gül, saldırıyı düzenleyenler arasında terör örgütü PKK mensuplarının bulunduğuna ilişkin iddiaların hatırlatılması üzerine de teröristlerden birinin yakalandığını anımsatarak, şunları söyledi 
     ''Her şeyin ortaya çıkması için çalışmalar sürüyor. Kim yaptı Arkasında kim vardı Nasıl bir ihbar yapıldı Çünkü belli ki bu kurulan bir tuzaktı. Dolayısıyla istihbari araştırmaların hepsi yapılıyor.'' 
     
     DMEDD'DEN YARDIM ELİ 
     Bu arada, aslen şehit edilen Dışişleri mensuplarının aileleri için kurulan Dışişleri Mensupları Eşleri Dayanışma Derneği'nden şehit polislerin ailelerine yardım eli uzandığı bildirildi. 
     Edinilen bilgiye göre, başkanlığını Bakan Gül'ün eşi Hayrünnisa Gül'ün yaptığı dernek, şehitlerin diplomatik statülerinin de bulunması nedeniyle şehit ailelerinin ihtiyaçlarını karşılayacak. Bununla ilgili talimatların, gerek Bakan Gül gerekse eşi tarafından verildiği belirtildi. 
     
</TEXT>
</DOC>
