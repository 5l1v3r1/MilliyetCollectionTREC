<DOC>
<DOCNO> 267860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy11.html </URL>
<DATE> 2004/08/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CHP ile AKP zina konusunda fikir birliğine vardı... 
</HEADLINE>
<TEXT>

     AK Parti ile CHP'li İzmir milletvekilleri, yeni TCK taslağında yer alan ''zinanın suç olması gerektiği üzerinde görüş birliğinde'' bulundu. 
     CHP Grup Başkanvekili Kemal Anadol, AA muhabirine yaptığı açıklamada, TBMM'de Alt Komisyon'un 9 aydır yeni TCK üzerindeki çalışmasını bitirdiğini, Adalet Komisyonu'ndan da metnin geçtiğini belirterek, şöyle konuştu 
     ''Yeni TCK maddeleri üzerinde uzlaşmaya varılmıştı. AK Parti, birkaç madde daha getirdi. Anlaşmamızda bunlar yoktu. TBMM Genel Kurulu'nda bunlar yeniden tartışılacak, görüşülecek. Mevcut durumda boşluk olduğu için şu anda zina suç değil. Zina konusunda CHP diyor ki kadına da erkeğe da aynı ceza verilsin .'' AK Parti Genel Başkan Yardımcısı Nükhet Hotar, ''AB ve gelişmiş ülkelerde zinanın suç olarak görülmediğinin sunulduğunu, ancak Türkiye'nin kültür alt yapısının buna müsait olmadığını'' bildirdi. 
     ''Türkiye'de çeşitli araştırmalar ve meslek gruplarının ''zinayı suç olarak gördüğünü ve bunu duyurduğunu'' kaydeden Hotar, ''Ben de bunların paralelinde düşünüyorum. TCK'da olması gereken değişiklikler yapılıyor. TCK'da AB sürecinde, halkımız için gerekli olan önemli bir kısmı devrim niteliğindeki değişiklikler, önümüzdeki hafta TBMM'ye gelecek. Uzlaşmayla da geçecektir'' dedi. 
     
     ANAYASA HÜKÜMLERİ 
     TBMM Başkanlık Divanı Üyesi CHP İzmir Milletvekili Türkan Miçooğulları da Yeni TCK Yasa tasarısına eklenmek istenen zina suçu konusunda Anayasa hükümlerinin ortada olduğunu belirtti. 
     Zinanın ''Avrupa ülkelerinin hiçbirinde suç sayılmadığını ancak, boşanma sebebi'' olduğunu dile getiren Miçooğulları, şu bilgiyi verdi 
     ''Yeni TCK tasarısında yer almayan, komisyonda görüşülmeyen ama daha sonra tamamen AK Parti tarafından tasarıya ek madde olarak getirilmek istenen zina konusunda Anayasa Mahkemesi uygulanacak yaptırım ve cezanın Anayasa'nın eşitliğiyle bağdaşmadığı görüşüne varmış ve bu konuda kadın erkek eşitliği temelinde Anayasa'ya aykırı olduğunu belirtmiştir. Bizim itirazımız da bu noktadadır. Tasarı, söz konusu düzenleme, TBMM gündemine geldiği zaman, çağdaş ve laik demokratik Cumhuriyetin kazanımları doğrultusunda, bu görüşlerimizi dile getireceğiz.'' AK Parti İzmir Milletvekili İsmail Katmerci de yeni TCK taslağını görmediğini ama zinanın suç olması gerektiğini savundu. 
     Katmerci, ''Dünyanın her yerine zina yapmak, kabul edilemeyen bir şeydir. Bunun yeniden suç olması, bizim aile birliğimizi toparlar, korur'' diye konuştu. 
     AK Parti İzmir Milletvekili Tevfik Ensari ise ''erkeğin de kadının da zinasının suç sayılması düşüncesinde'' olduğunu söyledi. 
     
</TEXT>
</DOC>
