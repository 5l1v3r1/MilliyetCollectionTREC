<DOC>
<DOCNO> 281453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yazar/sazak.html </URL>
<DATE> 2004/10/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Azınlık raporu 
</HEADLINE>
<TEXT>


AB İlerleme Raporu'nun gölgesinde kalan çalışmayı gazeteler 'cesur rapor' diye verdiler. 
Türkiye'nin yoğun siyasi gündeminde kimi önemli etkinliklerden ancak çalışmalar sona erince haberimiz oluyor. Başbakanlık İnsan Hakları Danışma Kurulu'na bağlı çalışan 'özerk' bir grubun 'Azınlık Hakları ve Kültürel Haklar' konusunda yazdığı rapor 'gözden kaçırılmayacak' ölçüde çarpıcıydı. 
Sevr sendromundan, Lozan'a, 1930'ların Kemalist model eleştirisinden, Türkiyelilik üst kimliği altında yeni bir toplum modeli önermeye dek hayli 'cesur' değerlendirmeler içeren Ekim 2004 tarihli rapor, AB üyelik sürecinde 'tartışılacak' konulara kapıyı açıyor. Siyasi düşünce tarihimizin 'mayınlı' alanlarına giriyor. Güncel deyişle, 'kırmızı çizgiler'i zorluyor. 
Raporun, 6 Ekim AB İlerleme Raporuyla eş zamanlı tamamlanmış olması da dikkat çekicidir. Kürtler ve Aleviler'le ilgili 'azınlık' tartışmasına itirazların yoğunlaştığı dönemde Başbakanlığa bağlı 'Azınlık Hakları ve Kültürel Haklar Çalışma Grubu' şu tespiti yapıyor 
'Türkiye'nin bu konudaki sınırlayıcı tutumu, dünyadaki kabul gören eğilimlere git gide ters düşmektedir. Artan eğilim, bir ülkede azınlık olup olmadığını o ülkeye sormamak ve eğer, etnik, dilsel ve dinsel bakımdan farklılık gösteren ve bu farklılığı kimliğinin ayrılmaz parçası sayan gruplar varsa, o devlette azınlık bulunduğunu kabul etmek zorundadır. 
Türkiye, Lozan Anlaşması'nı da gerektiği gibi uygulamamaktadır. Kurucu antlaşmanın kimi hükümlerini dahi ihlal etmektedir.' 
Anayasanın 'değiştirilmesi teklif dahi edilemeyecek' maddeleri arasında yer alan, 'Türkiye devleti, ülkesi ve milletiyle bölünmez bir bütündür. Dili Türkçedir' maddesine de esnek bir yorum getiriliyor. Raporda 'devletin, ülkesiyle bölünmez bütünlüğünün bütün dünyada tartışmasız kabul edildiği' belirtiliyor. Ancak alt kimliklerin reddi anlamına gelen, tek parça monolitik millet ve 'devletin dili' kavramları eleştirilmektedir. Türkçenin 'resmi dil' olarak tanımlanmasının yeterli olacağı savunuluyor. 
Raporda giderek bir 'paranoya'ya dönüştüğü öne sürülen 'Sevr sendromu'nun Türkiye'yi zayıflatıcı etkisinden söz ediliyor. Çok kimlikli, çok kültürlü yeni Avrupa'da, vatandaşlık bağlamında 1930'lara özgü tutumların, bizzat Mustafa Kemal Atatürk'ün 'muasır medeniyet' tezi icabı artık geride kaldığı savunulmaktadır 
'Sonuçta tek kültürlü ulus - devlet modelinin insan haklarını gözardı eden boyutu yerine, Türkiye'lilik üst kimliği altında çok kültürlü yeni bir toplum modeli benimsenecektir. Zorunlu değil, gönüllü vatandaşlardan oluşan bu yeni toplumun, devletini çok daha büyük bir istekle benimseyeceğinden asla kuşku yoktur.' 
Bu rapor çok ses getirir 



</TEXT>
</DOC>
