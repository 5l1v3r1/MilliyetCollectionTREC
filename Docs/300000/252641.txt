<DOC>
<DOCNO> 252641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun19.html </URL>
<DATE> 2004/07/03/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
ABD'de 290 Milyon Dolarlık büyük ikramiye tek bilete çıktı. 
</HEADLINE>
<TEXT>

     ABD'de ''Mega Millions'' piyango çekilişinde 290 milyon dolarlık büyük ikramiyenin tek bilete çıktığı açıklandı. 
     Biletin Boston'un 45 mil kuzeyindeki Lowel şehrinde satıldığı belirlenirken, kazanan kişinin kimliğinin henüz tespit edilemediği bildirildi. 
     Amerikan halkı büyük ikramiye dolayısıyla çekilişin yapıldığı cuma akşamına kadar piyango bileti satan gişelerin önünde uzun kuyruklar oluşturmuş, hayatında hiç piyango bileti almayanlar bile bu ikramiyenin hayaliyle onlarca adet bilet almışlardı. 
     Georgia, Ohio, Michigan, Illinois, Maryland, New Jersey, New York, Texas, Virginia ve Washington eyaletlerinde biletleri satılan Mega Millions piyango çekilişinin bu güne kadarki en yüksek ikramiyesi sayesinde ''adeta yok sattığı'' ifade ediliyor. 
     Mega Millions şubat ayında da 239 milyon dolarlık bir ikramiye vermişti, ancak ABD'de bugüne kadarki tek bilete en yüksek ikramiyeyi verme rekorunun ''Powerball'' isimli bir başka piyango çekilişine ait olduğu belirtiliyor. 
     Powerball 2002 yılbaşında tek bilete 314,9 milyon dolarlık ikramiye verirken, ABD'deki piyango tarihinin en yüksek ikramiyesini veren ''Big Game'' çekilişinin 363 milyon dolarlık ikramiyesi 2000 mayıs ayında iki bilet arasında paylaşılmıştı. 
     
</TEXT>
</DOC>
