<DOC>
<DOCNO> 277362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/akyol.html </URL>
<DATE> 2004/10/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üniter devlet, laiklik, Avrupa 
</HEADLINE>
<TEXT>


AVRUPA Birliği nihayet "evet" diyor, tam üyelik için müzakereler başlayacak. Çarşamba günü resmen açıklanacak "İlerleme Raporu" büyük ölçüde netleşmiş bulunuyor. 
Türkiye'de yaşanmakta olan büyük ve köklü değişimin de bir belgesidir bu rapor. İşte rapordan çarpıcı bir cümle 
"Türkiye'de sivil otorite giderek askeri otorite üzerinde hakimiyet kurmuştur." 
Bin yıllık tarihimizde ilk defa gerçekleşen bu hadise, değişimin ne kadar büyük olduğunu gösterir. Modernleşme tarihimiz bakımından da, inisiyatif devletten topluma geçmektedir. Modernleşmenin lokomotifi artık devlet emirleri değil, toplumsal dinamiklerdir. 
Raporun özeti ve yaşadığımız değişimin özü de zaten devletin topluma müdahale alanını daraltmak, toplumsal ve bireysel aktörlerin serbesti alanını genişletmek yönündedir. 

RAPOR üniter devlet ilkesine aykırı, mesela federasyonu veya bölgesel otonomiyi yahut 'kota'yı hatırlatacak bir imada bile bulunmuyor. Üniter Fransa'daki düzenlemeleri aşan bir talep söz konusu değil. Türkiye'nin yaptığı hukuki düzenlemeler tatmink r bulunuyor, sadece "uygulama"nın iyileştirilmesi isteniyor. 
Demek ki, "üniter devlet" ilkesinin AB tarafından çiğneneceğini umanlar da bundan kaygılananlar da yanılıyor 
Laiklik açısından raporda üzerinde durulan konular "gayrimüslim azınlıklar"la ilgilidir Bu azınlıklardan bir kısmının 'tüzel kişiliğe' sahip olmaması ve bundan kaynaklanan mülkiyet sorunları... Vakıf sorunları... Rahip ve papaz yetiştirme imkanının olmaması gibi... 
Bunlar Lozan'a aykırı değil... 
AB ve demokratikleşme süreci elbette herkes için din özgürlüğünü genişletiyor. Bundan irtica paranoyasına kapılmanın anlamı yok. Çünkü gelişen "özgürlük" anlayışı, din anlayışını da yeniden yorumluyor. 
Newsweek'in şu satırları tarihe ve sosyal bilimlere düşülmüş çok önemli bir nottur 
"Muhafazak r bir Müslüman Başbakan, Türkiye'yi Avrupa'nın kapısına getirdi " 

RAPORDA bu konularla ilgili önemli bir çelişkiye dikkat çekmeliyim. Deniliyor ki 
"Türkiye'de, ırki ve etnik orijin, din veya inanç, yaş, cinsel yöneliş ve özürlüler gibi kısıtlı gruplara karşı ayrımcılık yapılmasını yasaklayan bir yasa yoktur..." Sf. 29 
Rapor bu noktada "Sosyal politika ve istihdam" konulu "13. Bölüm"e bakılmasını istiyor. 
Evvela, Türkiye'de etnik, din ve cinsel ayrımcılık, yeni çıkan Ceza Kanunu'yla suç sayılmıştır. Yeni TCK madde 122 Anlaşılan AB Komisyonu Yeni Ceza Kanunu'nu iyi incelememiş. 
"13. Bölüm"de ise Rapor, sadece kadın ve erkek istihdamındaki eşitsizliği anlatıyor, hiçbir şekilde Türkiye'de etnik veya din ayrımcılık yapıldığını ileri sürmüyor. 
Türkiye'de, kelimenin terim discrimination anlamıyla "ayrımcılık" yapıldığını söylemek, büyük bir yanlıştır. 
Tam metni çarşamba günü göreceğiz çok tepki duyacağımız birkaç husus belki karşımıza çıkabilir. Rapor, Hıristiyan demokratlar gibi Türkiye karşıtlarını da yatıştırmayı dikkate alıyor tabii... Netice olarak Türkiye'ye AB yolu ciddi bir şekilde açılıyor. 
Tarihimizde yeni bir dönem başlıyor. 



</TEXT>
</DOC>
