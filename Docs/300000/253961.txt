<DOC>
<DOCNO> 253961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas19.html </URL>
<DATE> 2004/07/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AİHM kararını verdi Ceninin yasal statüsü yok 
</HEADLINE>
<TEXT>

     Avrupa İnsan Hakları Mahkemesi AİHM , bir doktorun yanlış tıbbi müdahalesi sonucu 6 aylık bebeğini kaybeden annenin Fransa aleyhine yaptığı şikayet başvurusunda, ceninin yasal statüsü olmadığı görüşüne vardı. 
     Thi-Nho Vo adlı Çinli kadın, bebeğinin yanlış müdahale sonucu hayatını kaybetmesi üzerine, yaşam hakkıyla ilgili Avrupa İnsan Hakları Sözleşmesi'nin 2. maddesinin ihlal edildiği gerekçesiyle 2000 yılında AİHM'ye başvurmuştu. 
     AİHM'den bugün yapılan açıklamada, insan ceninin yasal statüsü olmadığı gerekçesiyle, bu başvurunun reddedildiği bildirildi. 
     
     HASTANEDE DOSYALAR KARIŞIYOR 
     Thi-Nho Vo, 1991'de hamileliğinin altıncı ayında Lyon'daki hastaneye genel kontrol amacıyla gitmiş, ancak hastane personeli hamile annenin dosyasını, spiralini değiştirmek için hastaneye gelen Thi Thanh Van Vo adlı kadının dosyasıyla karıştırmıştı. 
     Soyadı benzerliği yüzünden dosyaları karıştıran doktor, ''spiral değiştirmek'' amacıyla yaptığı müdahaleyle farkında olmadan hamile annenin karnındaki su kesesini patlatmış ve bebeğin ölü doğmasına neden olmuştu. 
     Çinli annenin Fransa'da yaptığı başvurular çerçevesinde, sorumlu doktorun ilk önce istemeden ölüme yol açtığı gerekçesiyle tecilli 6 ay hapis ve 1500 euro para cezasına çaptırılmasına karar verilmiş, ancak temyiz mahkemesi bu kararı daha sonra doktor lehine bozmuştu. 
     
</TEXT>
</DOC>
