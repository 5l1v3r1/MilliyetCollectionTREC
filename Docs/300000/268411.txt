<DOC>
<DOCNO> 268411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun45.html </URL>
<DATE> 2004/09/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
El Cezire, artık İngilizce yayın da yapacak 
</HEADLINE>
<TEXT>

     Arapça yayın yapan El Cezire televizyonu, gelecek yılın sonunda, ''taraflı yayın yapan BBC ve CNN gibi kanallara karşı'' İngilizce yayın yapan bir haber kanalı kurmayı planladığını bildirdi. 
     El Cezire'nin yöneticilerinden Nigel Parsons, ''Pazarda bir boşluk olduğuna inanıyoruz. Her olayda görüşlerini ortaya koyan 2 taraf vardır, biz bu iki tarafın görüşlerini alamıyoruz'' dedi. 
     Katar yönetiminden maddi destek alan El Cezire'nin, yeni kanalın tüm dünyada izlenebilmesi için uydu şirketleriyle görüşmeler yaptığı, merkezi Katar'da bulunacak olan kanalın ilk etapta Avrupa, Kuzey Amerika ve Asya'da büro açmayı planladığı belirtildi. 
     Amerikan yönetimi tarafından Irak'taki savaşla ilgili yaptığı yayınlardan dolayı eleştirilen El Cezire'nin Bağdat bürosu Irak hükümetince geçen ay kapatılmaya zorlanmıştı. 
     El Cezire, ABD'nin yaralı Iraklılarla öldürülmüş Amerikan askerlerinin görüntülerinin yayınlanmasına ilişkin eleştirileri üzerine, Temmuz ayında yeni bir yayın politikası benimsemiş, ''savaşın çirkin yüzünü'' yansıtmayı sürdürürken, Arapların ve Batılıların hassasiyetlerine saygı göstereceği sözünü vermişti. 
     El Cezire'nin internet sitesi İngilizce yayın yapıyor. 
     
</TEXT>
</DOC>
