<DOC>
<DOCNO> 289700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spo01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlılar dikkat 
</HEADLINE>
<TEXT>


Kartal'ın UEFA Kupası'ndaki rakibi Steaua Bükreş'in karşılaşmalarını oynadığı Ghencea Stadı'nın zemini adeta tarlayı andırıyor. Rumenler, bu nedenle cumartesi Braşov ile yapacakları lig maçını bile Lia Manoliu Stadı'na aldı 

BÜNYAMİN OSMAN 


Tedirgin oldular 
BEŞİKTAŞ'I Romanya'da ağır ve bozuk bir zemin bekliyor. Steaua Bükreş'in karşılaşmalarını oynadığı Ghencea Stadı'nın zemininin çok kötü olması ve yoğun yağış, Rumenler'i bile tedirgin etti. Siyah - Beyazlılar'ın rakibi, sakatlık yaşanmaması ve zeminin daha da bozulmaması için cumartesi günü ligde yapacağı Braşov maçını bile sadece milli maçlar için kullanılan Lia Manoliu Stadı'na aldı. 

Bin bilet istendi 
GHENCEA Stadı'nı brandayla koruma altına alan Rumenler, buna rağmen zemin konusunda büyük bir endişe taşıyor. Zeminin, sakatlık ve futbol kalitesi açısından Beşiktaş'ı daha da etkileyeceği belirtiliyor. Bu arada Siyah - Beyazlı kulüp, maç için bin bilet talebinde bulunurken, Steaua yöneticileri, kafile dışında gelecek ve Bükreş'te yaşayan Türkler ile bunun 5 bini aşacağını tahmin ediyor. 

En pahalı maç 
BU nedenle Steaua Bükreş, tarihinin en pahalı biletlerini bu karşılaşma için belirledi. Bilet fiyatları Şeref tribünü 100, şeref tribününün altı 60, numaralı 30, kale arkası ise 7 dolar olarak açıklandı. Lige göre bu fiyatların neredeyse iki katı olduğu vurgulandı. Öte yandan Siyah - Beyazlılar ile yapacakları UEFA Kupası maçına büyük önem veren Teknik Direktör Zenga da Rize maçını izlemeye gelecek. 

Testi kırılmadan 

BEŞİKTAŞ, Çaykur Rizespor ile oynanacak karşılaşmanın hazırlıklarını dün yaptığı çift antrenmanla sürdürdü. Futbolcularıyla sabah çalışmasında bir toplantı yapan Teknik Direktör Bosque, Steaua Bükreş maçını şimdilik akıllarından çıkarmalarını istedi, "Rize'yi yenemezsek, Bükreş'e moralsiz gideriz. O zaman bu maçın anlamı da kalmaz. Sadece ligi düşünün" dediği öğrenildi. İdmanda, sakatlığı süren Ronaldo ile U2 Milli Takımı'ndan yorgun dönen Çağdaş düz koşu yaptı. 

Mansız'a son şans 

SİYAH-Beyazlı yönetime dönüşü için adeta yalvaran İlhan Mansız, ortalıkla görünmüyor. Bir hafta kaldıktan sonra, "Kontrole gidiyorum" diyerek Almanya'ya kaçan futbolcudan h l haber alınamadı. Yönetimin, İlhan'a hafta sonuna kadar süre tanıdığı, aksi takdirde transferinden vazgeçeceği öğrenildi. 

Ölümden döndü 

BAYRAM izninde İzmir'deki ailesinin yanına giden kaleci Ramazan, dönüşte önceki akşam Bursa girişinde kaza geçirdi. Hurdaya dönen araçtan yara almadan kurtulan Beşiktaşlı futbolcu, "Verilmiş sadakam varmış" derken, bundan sonra mecbur kalmadıkça karayolunu kullanmayacağını ifade etti. 


</TEXT>
</DOC>
