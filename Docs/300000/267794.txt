<DOC>
<DOCNO> 267794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun36.html </URL>
<DATE> 2004/08/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Müslüman örgütlerden Fransız gazeteciler serbest bırakılsın çağrısı 
</HEADLINE>
<TEXT>

     İngiltere İslam Konseyi Irak'ta adam kaçırma ve rehineleri öldürme eylemlerini kınayarak, bu hareketlerin İslam'a tümüyle aykırı olduğunu belirtti. 
     Konsey Genel Sekreteri Davud Abdullah, yaptığı açıklamada, ''kaçırma ve masum sivillerin öldürülmesini kesinlikle kınıyoruz ve bu hareketleri iğrenç ve İslam'ın temel ilkelerine tamamen aykırı buluyoruz'' dedi. 
     Abdullah, ''Irak'ta öldürülen Nepalli 12 işçinin ailelerine derin taziyelerimizi sunuyoruz. Dahası, 2 Fransız gazeteci Irak'ta olanlar hakkında gerçekleri dünyaya duyurmayı ilke edinen profesyonel çalışanlardır'' denilerek, 2 Fransız gazetecinin serbest bırakılması istendi. 
     Abdullah, kendilerinin de Fransa'daki türban yasağını desteklemediğini belirterek, ''ancak kaçırma ve masum sivillerin öldürülmesi kesinlikle kabul edilemez ve aslında dünyanın her yerindeki Müslümanların çıkarlarına aykırıdır'' dedi. 
     
     BOSNA MÜFTÜSÜ 
     Bosna Müftüsü Mustafa Ceriç de 2 Fransız gazetecinin rehin alınmasını kınayarak, bu kişilerin derhal serbest bırakılması istedi. 
     Fransız gazetecilerin kaçırılmasının Avrupa'daki Müslümanların imajına zarar verdiğini belirten Ceriç, yayınladığı bildiride, ''2 gazetecinin kaçırılmasını protesto ediyoruz ve derhal ve şartsız olarak serbest bırakılmalarını istiyoruz'' dedi. 
     
</TEXT>
</DOC>
