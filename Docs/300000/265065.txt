<DOC>
<DOCNO> 265065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur04.html </URL>
<DATE> 2004/08/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ankara'da taksiler merkezden uzaklaştırılacak... 
</HEADLINE>
<TEXT>

     Ankara Büyükşehir Belediye Başkanı Melih Gökçek, ticari taksileri Ankara'nın merkezleri olan Kızılay ve Ulus'un dışına çıkaracak yeni bir proje hazırlığı içinde olduklarını açıkladı. 
     Melih Gökçek, Valilik'le birlikte başlattıkları projeyi Belediye Başkanlığı'nın internet sitesinde açıklayarak, Kızılay ve Ulus'ta bulunan taksi duraklarını kaldıracaklarını, sabit taksi duraklarının yerine serbest taksi durakları yapacaklarını bildirdi. Gökçek, "Artık taksiler bulvar ve cadde üzerinden yolcu alamayacak. Taksiler boşa gezmeyecek. 
     Belirli noktalara yapılacak olan duraklarda sıraya girecek olan ticari taksiler müşterilerini bu duraklardan alacaklar. 
     Bu sayede Kızılay ve Ulus'taki trafik yoğunluğu düşecek" dedi. 
     
     "TAKSİLER EN ÇOK MERKEZDE İŞ YAPIYOR" 
     Ancak Ankara Şoförler Odası Başkanı Ahmet Çiçek ise ANKA'ya yaptığı açıklamada, projeyi desteklemekle birlikte bu konuda kendilerinden görüş alınmamasını eleştirdi. Çiçek, projeden haberlerinin olmadığını, kendilerini ilgilendiren böyle bir konuda Büyükşehir Belediyesi'nde yapılan toplantılara şoförler odasının çağrılmamasını eleştirdi. Ahmet Çiçek "Bizim Ankara trafiğiyle ilgili 200 önerimiz, isteğimiz oldu. Ama henüz bir cevap alamadık. Bu da isteklerimiz arasındaydı. Bizi çağırıp görüş almalıydılar. Tartışıp ondan sonra proje uygulanmalı. Biz de bekliyoruz ne olacağını" dedi. 
     Çiçek, taksilerin en çok merkezde iş yaptıklarını belirterek, durakların kaldırılması halinde yerine taksicileri mağdur etmeyecek çeşitli alternatiflerin getirilmesi gerektiğini de ifade etti. Çiçek, "Taksi-dolmuş bizim önerdiğimiz bir diğer yöntem. Hem yolcular için hem taksiler için ideal bence. Ama bu konuda da bir cevap alamadık henüz. 
     Eğer buradaki taksi durakları kaldırılırsa taksi dolmuş yapılmalı. Ya da bir iki tane sabit durak yapılmalı" diye konuştu. 
     
     YENİ İLÇELERDEKİ TAKSİLERİN DURUMU DA BELİRSİZ 
     Ahmet Çiçek, Ankara'ya yeni katılan 7 ilçe ve 17 beldede projenin nasıl uygulanacağının da belli olmadığını söyleyerek, "Eğer oradaki taksilerin de merkeze inmeleri gibi bir durum söz konusu olursa tam bir kaos yaşanır. Zaten 8 bin taksi Ankara'ya çok fazla. Bunun da çözüme ulaşması lazım" dedi. 
     Taksicilerin de yeni uygulamaya tepkili oldukları öğrenildi. Dikmen Taksi Durağı şoförlerinden Orhan Çatak, "biz zaten en çok işi Kızılay'da yapıyoruz. Bu da kalkarsa çok mağdur olacağız" dedi. 
     
</TEXT>
</DOC>
