<DOC>
<DOCNO> 284199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur73.html </URL>
<DATE> 2004/10/28/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
Bağdat Caddesi'ndeki trafik kazası zanlısına 4 yıl hapis cezası verildi 
</HEADLINE>
<TEXT>

     Üniversite öğrencisi Faruk Fırtına Ültan, Bağdat Caddesi'nde alkollüyken aşırı sürat yaparak çarptığı taksi sürücüsünün ölümüne neden olduğu iddiasıyla yargılandığı davada 4 yıl 8 ay hapis cezasına çarptırıldı. 
     Kadıköy 2. Asliye Ceza Mahkemesi'ndeki duruşmaya, Yeditepe Üniversitesi Bilgisayar Mühendisliği 4.sınıf öğrencisi tutuklu sanık Ültan ve avukatları ile ölen taksi sürücüsü Şükrü Özçelik'in yakınlarının avukatı katıldı. 
     Duruşmada sanık Ültan'ın avukatları, müvekkillerinin üniversite öğrencisi olduğunu hatırlatarak, tahliyesini talep etti. 
     Avukatlar, 27 Temmuz 2004 tarihinde olay yerinde yapılan ve sanık Ültan'ın 8'de 6, olayda ölen Şükrü Özçelik'in de 8'de 2 kusurlu olduğunu gösteren keşfe itiraz etmelerinin ardından bu kez Ültan'a 8'de 7, ölen Özçelik'e ise 8'de 1 kusur verildiğini belirterek, iki rapor arasındaki çelişkiye itiraz ettiklerini söyledi. 
     Bu itibarla teknik üniversiteden bilirkişi raporu tanzim ettirilmesi isteklerini tekrar ettiklerini belirten avukatlar, Ültan'ın olay günü alkollü olup olmadığı konusunda verilen raporla ilgili de tanık dinlenmesini talep etti. 
     Kadıköy 2. Asliye Ceza Mahkemesi Hakimi Zinnur Topçu, mevcut delil durumu ve bir önceki ara kararını dikkate alarak sanık avukatının taleplerinin reddine karar verdi. 
     Esas hakkında görüşü sorulan Cumhuriyet Savcısı Ahmet Faik Kapluhan, mahkemenin 7 Ekim 2004 tarihli oturumuna katılan Cumhuriyet Savcısı Suat Gül'ün tutanağa geçirdiği esas hakkındaki görüşe katıldığını belirterek, sanığın cezalandırılmasına karar verilmesini istedi. 
     Sanık Faruk Fırtına Ültan da son savunmasında, üniversite öğreniminin yarıda kalmaması için tahliyesini istedi. 
     Hakim Zinnur Topçu, dosyanın incelemesinin tamamlandığını ve araştırılacak bir husus kalmadığını belirterek, sanığın tedbirsizlik ve dikkatsizlik neticesinde bir kişinin ölümü ve bir kişinin yaralanmasına sebebiyet vermek suçundan 4 yıl 8 ay hapis ve 519 milyon 885 bin lira ağır para cezasına çarptırılmasını kararlaştırdı. 
     Hakkındaki kararı duyunca fenalaşarak olduğu yerde yığılan Ültan'ın bir süre kendine gelemediği görüldü. 
     Duruşma salonundan çıktıktan sonra soruları yanıtlayan, taksi sürücüsü Şükrü Özçelik'in yakınlarının avukatı Vedat Oruç, karara itiraz edeceklerini söyledi. Oruç, kararı eleştirerek, ''Az bir ceza aldı. Temyize gideceğiz'' dedi. 
     
</TEXT>
</DOC>
