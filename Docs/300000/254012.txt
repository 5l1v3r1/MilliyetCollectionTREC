<DOC>
<DOCNO> 254012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/siyaset/asiy.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Amerika, PKK için hiçbir şey yapmadı' 
</HEADLINE>
<TEXT>


Orgeneral İlker Başbuğ, 'ABD PKK'ya karşı aktif bir faaliyette bulunmadı. Beklentilerimizin karşılanmadığı ortadadır' dedi 

Barkın Şık 


Genelkurmay İkinci Başkanı Orgeneral İlker Başbuğ, DEP milletvekillerinin tahliyeleri sonrasında düzenledikleri mitinglerde VİP terminallerini kullandıklarını ve kamu olanaklarından yararlandığını ima ederek, hukuki mevzuatın idare tarafından eksik uygulandığını vurguladı. Başbuğ, bu çerçevede, 5 yıldan fazla hapis cezası alanların kamu hizmetlerinden yararlanamamasını düzenleyen TCK'nın 31. maddesine dikkat çekti. 
Başbuğ'un basın bilgilendirme toplantısından ön plana çıkanlar özetle şöyle 
IRAK Irak'ın toprak bütünlüğü yalnızca Irak'ta değil, tüm bölgede istikrarın tesisi için en önemli yapı taşlarından biridir. İstikrarın sağlanmasına yönelik adımlar atılırken, bazı etnik grupların Kerkük'ün demografik yapısını değiştirmeye yönelik çabaları devam etmektedir. Irak Geçici Yönetimi'nin Kerkük'ün demografik yapısının değiştirilmesine engel olacağını beklemekteyiz. Aksi gelişmelerin, Irak'ın toprak ve siyasi bütünlüğünü dahi tehdit edebileceğinden ciddi endişe duyulmaktadır. Çözümün, Kerkük'ün özel statüde bir yapıya kavuşturulması ve bu yapının korunması şeklinde olacağını değerlendirmekteyiz. Endişemiz odur ki, Kerkük'te atılacak yanlış adımlar, Irak'ı iç savaşa götürmesin. 
ABD - PKK ABD'nin bugüne kadar PKK'ya karşı aktif ve görülebilir bir faaliyette bulunmadığı, beklentilerimizi karşılamadığı ortadadır. BM Güvenlik Konseyi'nin Irak'a ilişkin 28 Mayıs'da aldığı kararın 8. maddesi ile Irak'taki çokuluslu güce, terörist hareketlerin önlenmesi ve caydırılması görevleri de verilmiştir. Bu çerçevede, Irak'taki uluslararası gücün terörizmle mücadele sorumluluğu aynen devam etmektedir. 
PKK İLE MÜCADELE TSK, terör eylemlerini kabul edilebilir seviyelere indirebilecek güçtedir ve en yakın zamanda indirecektir. Türkiye'nin Kuzey Irak'taki askeri varlığı terör örgütüne endekslidir. Bu aşamada askeri varlığımızı çekmemiz söz konusu değildir. 
DEP'Lİ MİLLETVEKİLLERİ Mahkemeleri henüz tamamlanmamış olan eski DEP milletvekilleri, tahliye olur olmaz bir parti başkanıyla birlikte siyasi amaçlı gezi düzenlemişler, mitinglerde resmi dil dışında konuşmuşlar, hatta bu konuşmalarının birinde bölücü terör örgütünün eylemlerini 6 ay daha durdurmalarını önerebilmişler, bir anlamda bürokrasideki tereddütten yararlanmışlardır. Bu konulara ilişkin hukuki mevzuatın, idare tarafından uygulanmasında bazı eksikliklerin olduğu düşünülmektedir. TCK'nın 31. maddesini incelerseniz, bu tereddütlerle ne ifade ettiğimizi açıkça anlarsınız. 

'TSK'yı TSK yapan disiplin' 

ABD'NİN TALEPLERİ ABD, SEİA kapsamında gece ve gündüz alçak irtifa uçuş eğitimine, ses üstü uçuşa ve havada ikmal gibi konulara müsaade edilmesini gündeme getirmiştir. Bu ifade edilen yeni istekler dışında, ABD'nin başka herhangi bir talebi bulunmamaktadır. 
28 ŞUBAT VE EMEKLİLER TSK'da bütün kararlar, Genelkurmay Başkanı'nın verdiği emirler çerçevesinde uygulanır. TSK'yı TSK yapan disiplin anlayışıdır. Emekli olmuş personelimizin geçmişe ve geleceğe yönelik önemli sorumluluklar taşıdığı inancındayız. Bu sorumluluk, ömür boyu devam etmelidir. 

Eski karara işaret etti 

Başbuğ, TCK'nın 31. maddesine atıf yaptığı sözleri ile DEP'lilerin 8 Aralık 1994'te kesinleşen 15'er yıllık mahk miyet kararının Yargıtay'daki yeni yargılama süreci tamamlanana kadar yürürlükte olduğuna işaret etti. Başbuğ, tahliyeleri sonrasında kamu olanaklarını kullanan DEP'lilerin bürokrasideki bu tereddütten yararlandığını ifade etti. TCK'nın 31. maddesi 5 yıldan fazla hapis alanların kamu hizmetlerinden yararlanamamasını düzenliyor. 


</TEXT>
</DOC>
