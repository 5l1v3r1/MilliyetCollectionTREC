<DOC>
<DOCNO> 297291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy29.html </URL>
<DATE> 2004/12/13/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Başbakan Erdoğan, Edelman görüşmesi... 
</HEADLINE>
<TEXT>

     ABD'nin Ankara Büyükelçisi Eric Edelman, bugün Başbakan Recep Tayyip Erdoğan ile görüşmesinde, ''terör örgütü PKK KONGRA-GEL'in Irak'ın kuzeyinden bertaraf edilmesi'' konusunda Türkiye, ABD ve Irak yönetiminin katılımıyla üçlü bir görüşme düzenlenmesi yönündeki düşüncesini dile getirdiği öğrenildi. 
     Edinilen bilgiye göre görüşmede Başbakan Erdoğan, Edelman'a, PKK KONGRA-GEL'e ilişkin hassasiyetlerini anlattı ve beklentilerinin sürdüğünü vurguladı. 
     Kaynaklar, Edelman'ın da ''Biliyorum, bu konuda somut bir adım atmak üzere Türkiye, ABD ve Irak yönetiminin katılımıyla üçlü bir görüşme düzenlenmesinin uygun olacağını düşünüyoruz. Bir an önce hazırlıkları tamamlayalım, üçlü görüşmeyi yapalım ve bu konuda daha somut ne gibi adımlar atılabileceğini o görüşmede hep birlikte netleştirelim'' şeklinde yanıt verdiğini aktardılar. 
     Kaynaklar, Başbakan Erdoğan'ın da bunun üzerine Edelman'a, ''Bizce de çok iyi olur, bir an önce bu konuda somut adım atılmasını biz de çok istiyoruz. Siz ne zaman hazırsanız hemen başlayalım'' dediğini belirttiler. 
     Görüşmede ilk önce AB konusunun konuşulduğunu kaydeden kaynaklar, Büyükelçi Edelman'ın, Amerikan yönetimi olarak, AB sürecini nasıl gördüklerini ayrıntılarıyla anlattığını ve Türkiye'nin üyeliğini başından beri desteklediklerini, gelinen aşamadan mutlu olduklarını ve 17 Aralık'ta Türkiye için olumlu bir karar alınmasını beklediklerini söylediğini belirttiler. 
     Başbakan Erdoğan da Amerikalı büyükelçiye Türkiye'nin AB sürecinde yaptığı çalışmaları ve gelinen noktayı anlattı. 
     Kaynaklar, görüşmede Edelman'ın Irak ile ilgili bilgi verdiğini, hem Başbakan'ın hem de Edelman'ın, Irak'ta barış, istikrar ve demokrasinin yerleşmesinin önemi, seçimlerin 30 Ocak'ta yapılması ve seçimlere mümkün olan en büyük katılımın olması yönündeki ortak görüşlerini dile getirdiklerini kaydettiler. 
     Görüşmenin çok dostane bir havada geçtiği bildirildi. 
     Büyükelçi Edelman'ın, görüşme sırasında Erdoğan'a, ABD Başkanı George Bush'un eşi Laura Bush'un, Başbakan'ın eşi Emine Erdoğan'a gönderdiği, birlikte çektirdikleri fotoğraflardan oluşan bir albümü ilettiği belirtildi. 
     
</TEXT>
</DOC>
