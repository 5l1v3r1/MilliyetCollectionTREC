<DOC>
<DOCNO> 269084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas13.html </URL>
<DATE> 2004/09/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Altın Portakal ödülü alan 3 filmin senaryosu kitapta toplanacak... 
</HEADLINE>
<TEXT>

     Antalya Altın Portakal Film Festivali etkinlikleri kapsamında Altın Portakal alan ''Salkım Hanımın Taneleri'', ''Güle Güle'' ve ''Karşılaşma'' filmlerinin senaryoları, bir kitapta yayınlanacak. 
     Altın Portakal Basın Bürosu'ndan yapılan yazılı açıklamada, kitabın Türkiye'de, 3 senaryonun içinde yer aldığı ilk kitap olma özelliğini de taşıyacağı bildirildi. 
     Açıklamaya göre, 41. Antalya Altın Portakal Film Festivali Düzenleme Kurulu'nun aldığı karar gereğince 36, 37 ve 40. Altın Portakal film festivallerinde ''En İyi Film'' ödülü almış filmlerin senaryolarından oluşacak kitap, festival öncesinde yayınlanmış olacak. 
     Yönetmenliğini Tomris Giritlioğlu'nun yaptığı Salkım Hanımın Taneleri, Zeki Ökten'in Güle Güle ve Ömer Kavur'un yönettiği Karşılaşma adlı filmlerin kitaplaştırılan senaryoları, 41. Altın Portakal Film Festivali konuklarına ücretsiz dağıtılacak. 
     Salkım Hanım'ın Taneleri'ni Etyen Mahçupyan ve Tamer Baran, Yılmaz Karakoyunlu'nun aynı adlı romanından yola çıkarak senaryolaştırdılar. Güle Güle'nin senaryosunu Fatih Altınöz, Karşılaşma'nın senaryosunu ise filmin yönetmeni Ömer Kavur, Macit Koper'le birlikte yazdı. 
     Kitabın, senaryo yazmaya ve sinemaya gönül vermiş gençlere bir başucu kitabı olmasının hedeflendiği bildirilen açıklamada, şu ana kadar 5 kitaba sahip Altın Portakal Kültür Yayınları arasına her yıl yeni kitapların katılacağı da belirtildi. 
     Altın Portakal Kültür Yayınları bünyesinde ''Atatürk ve Sanat'', ''Lütfi Ömer Akad'ın Sineması'', ''Türk Sineması'nda Film Müzikleri'', ''Arzu Film Ekolü'' ve ''Antalya Film Festivali'nin 40 Yılı'' adlı kitaplar bulunuyor. 
     
</TEXT>
</DOC>
