<DOC>
<DOCNO> 250637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur37.html </URL>
<DATE> 2004/06/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Dışişleri Bakanlığı önünde NATO protestosu... 
</HEADLINE>
<TEXT>

     Büro Emekçileri Sendikası BES Ankara 1 No'lu Şube üyesi bir grup, İstanbul'da yapılacak NATO Zirvesi'ni protesto etti. 
     Dışişleri Bakanlığı önündeki Dr. Sadık Ahmet Caddesi'nde gerçekleştirilen eylem öncesinde, polisle eylemciler arasında ''yer tartışması'' yaşandı. 
     Polis tarafından bakanlığa yaklaştırılmayan ve kendilerine gösterilen yerde açıklama yapmayı kabul etmeyen grup, kordona alındı. Yapılan görüşmeler sonrasında polisin grubun çevresini açmasıyla, basın açıklamasına başlandı. 
     Grup adına yapılan açıklamada, halkın gündeminde ''NATO zırvası'' yerine, aş ve iş isteklerinin yer aldığı belirtildi. Zirve için İstanbul'da 21 trilyon liralık harcama yapıldığı dile getirilen açıklamada, asgari ücrete 15 milyon liralık zam yapıldığı bir dönemde ortaya çıkan bu çelişkinin giderilmesi gerektiği kaydedildi. 
     ''Halktan toplanan vergilerle eli kanlı katilleri ağırlamak istemiyoruz'' denilen açıklamada, şu ifadelere yer verildi 
     ''Hükümeti ve dışişlerini uyarıyoruz İşkencecilere, halkları ezenlere, eli kanlı katillere hizmet etmek için değil, bizim için varsınız. Onları değil, bizim taleplerimizi yerine getirmelisiniz. Aksi halde tarihin çöplüğünde siz de yerinizi bulursunuz.'' Ellerinde 26 Haziran'da Ankara'da, 27 Haziran'da İstanbul'da yapılacak mitinglerin afişlerini taşıyan eylemciler, ''Denizler'in yolunda NATO'yu dağıtacağız'', ''Yankee go home'' ve ''Kahrolsun emperyalizm, yaşasın halkların kardeşliği'' sloganları atarak dağıldı. 
     
</TEXT>
</DOC>
