<DOC>
<DOCNO> 294488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy22.html </URL>
<DATE> 2004/12/03/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
CMK tasarısı... TBMM genel kurulunca kabul edildi. 
</HEADLINE>
<TEXT>

     TBMM Genel Kurulu'nda, Ceza Muhakemesi Kanunu CMK Tasarısı'nın kadın şüpheli ya da sanığın muayenesine ilişkin 77. maddesi uzun müzakerelerin ardından değiştirilerek kabul edildi. 
     Buna göre, kadın şüpheli ya da sanık olanaklar elverdiğinde kadın hekim tarafından muayene edilecek. ''Buna olanak bulunmadığında, muayene edilecek kadının bir yakını veya başka bir kadın muayene sırasında hazır bulunur'' ifadesi ise metinden çıkarıldı. 
     TBMM Genel Kurulu'nda söz konusu maddenin görüşmeleri sırasında söz alan CHP İzmir Milletvekili Canan Arıtman, ''kadının muayenesi'' başlıklı maddenin, başlığının bile yanlış olduğunu söyledi. Hem cinsiyet ayrımcılığı yapıldığını hem de anayasanın eşitlik ilkesine aykırı davranıldığını ifade eden Arıtman, ''pozitif ayrımcılık'' iddiasının da doğru olmadığını dile getirdi. 
     Söz edilen konunun tıbbi muayene olduğunu ve bu muayeneyi de hekimlik yemini eden hekimler tarafından yapılacağına dikkati çeken Arıtman, bir hekim için muayene ettiği kişinin cinsiyeti olamayacağını bildirdi. Anadolu kadının da hekimine güvendiğini ve saygı duyduğunu kaydeden Arıtman, bu düzenleme ile hem hekimlere hem kadınlara saygısızlık ve güvensizlik olduğunu dile getirdi. 
     Konuşmasında, ''Taliban'' benzetmesi de yapan Arıtman, ''Afganistan'da da böyle oldu. 'Kadın kadın hekim tarafından muayene edilsin' dendi sonra da kadınların çalışması yasaklandı. Böylece binlerce, on binlerce kadın yaşamını yitirdi'' dedi. 
     AK Parti Yozgat Milletvekili Bekir Bozdağ da maddeye ilişkin görüşlerini açıklarken, ''Burada hekimin hakkını değil, şüpheli ya da sanık durumundaki kadının hakkını konuşuyoruz. Düzenlemenin eşitliğe aykırı bir yanı yoktur. Sadece kadına tercih hakkı verilmektedir'' görüşünü dile getirdi. 
     Kadın şüpheli ya da sanıklarının kadın hekim tarafından muayene edilmesine ilişkin düzenlemenin uluslararası sözleşmelere ve genel ahlaka uygun olduğunu bildiren Bozdağ, hukuk metinlerinin de toplumların genel ahlakına uygun olmasının işin doğasında bulunduğunu anlattı. Bozdağ, maddeye ilişkin değerlendirmeler yapılırken şeri düzenlemelerle bağlantı kurulmasının doğru bir yaklaşım olmadığını söyledi. 
     Madde ile kesinlikle bir ayrımcılık yapılmadığını savunan Bozdağ, ''Ortada bir ayırım varsa bu pozitif ayrımcılıktır ki bunu pozitif ayrımcılık yapılmasını CHP de istemiştir. Hatta bunun için anayasa değişikliği görüşmeleri sırasında önerge vermiştir'' dedi. 
     Bağımsız Bayburt Milletvekili Ülkü Güney de maddeye ilişkin görüşlerini açıklarken, kadının, kadın hekim tarafından muayene edilmesinin doğru bir yaklaşım olduğunu ancak, bir kadın hekim bulunmaması durumunda muayenede bir başka kişinin hazır bulunmasını hükme bağlamanın kabul edilemeyeceğini söyledi. Tüm hekimlerin bundan rahatsız olduğunu dile getiren Güney, 77. maddenin son cümlesinin metinden çıkarılmasının çözüm olabileceğini ifade etti. 
     Görüşmelerin ardından, AK Parti milletvekillerinin verdiği önerge kabul edilerek, 77. maddedeki, ''Buna olanak bulunmadığında, muayene edilecek kadının bir yakını veya başka bir kadın muayene sırasında hazır bulunur'' ifadesi metinden çıkarıldı ve kadının olanak bulunması halinde kadın hekim tarafından muayene edileceği hükme bağlandı. 
     
     TASARININ 129 MADDESİ, TBMM GENEL KURULU'NDA KABUL EDİLDİ 

     Ceza Muhakemesi Kanunu CMK Tasarısı'nın toplam 129 maddesi, TBMM Genel Kurulu'nda kabul edildi. 
     Kişilerden alınan örnekler üzerinde soybağının veya elde edilen bulgunun şüpheli veya sanığa ya da mağdura ait olup olmadığının tespiti için zorunlu olması halinde moleküler genetik inceleme yapılabilecek. Alınan örnek üzerinde, bu amaçlar dışında tespitler yapılmasına yönelik incelemeler ise yasak olacak. 
     Moleküler inceleme, bulunan ve kime ait olduğu belli olmayan beden parçaları üzerinde de yapılabilecek. 
     Şüpheli ve sanığın beden muayenesi, vücudundan örnek alınması moleküler inceleme sonuçları, kişisel veri niteliğinde olup başka bir amaçla kullanılamayacak, dosya içeriğini öğrenme yetkisine sahip bulunan kişiler tarafından bir başkasına verilemeyecek. 
     Üst sınırı 2 yıl veya daha fazla hapis cezasını gerektiren bir suçtan dolayı şüpheli veya sanığın, kimliğinin teşhisi için gerekli olması halinde Cumhuriyet savcısı veya hakim kararıyla fotoğrafı, beden ölçüleri, parmak veya ayak izi, bedeninde yer almış olup teşhisini kolaylaştıracak diğer özellikleri ile sesi ve görüntüleri kayda alınarak, soruşturma ve kovuşturma işlemlerine ilişkin dosyaya konulacak. 
     
     HAKLARI BİLDİRİLECEK 

     Kolluk güçleri, yakalanan kişiye haklarını derhal bildirecek. Gözaltı süresi, yakalama anından itibaren 24 saati geçmeyecek. 
     Toplu olarak işlenen suçlarda delilerin toplanmasındaki güçlük veya şüpheli sayısının çokluğu nedeniyle Cumhuriyet savcısı, gözaltı süresinin her defasında 1 günü geçmemek üzere 3 gün süreyle uzatılmasına yazılı olarak emir verebilecek. 
     Şüpheli veya sanık gözaltına alındığında veya gözaltı süresi uzatıldığında Cumhuriyet savcısının emriyle bir yakınına veya belirlediği kişiye gecikmeksizin haberdar edecek. 
     
     TUTUKLAMA 

     Kuvvetli suç şüphesinin varlığını gösteren olguların ve bir tutuklama nedeninin bulunması halinde, şüpheli veya sanık hakkında tutuklama kararı uygulanabilecek. İşin önemi, verilmesi beklenen ceza veya güvenlik tedbiri ile ölçülü olmaması halinde, tutuklama kararı verilemeyecek. 
     Sadece adli para cezasını gerektiren veya hapis cezasının üst sınırı 2 yıldan fazla olmayan suçlarda tutuklama kararı verilemeyecek. 
     Ağır cezalı işlerde, tutukluluk süresi en çok 2 yıl olacak. Bu süre, zorunlu hallerde gerekçesi gösterilerek uzatılabilecek uzatma süresi, 3 yılı geçemeyecek. 
     
     ADLİ KONTROL 

     Üst sınırı 3 yıla kadar 3 yıl dahil hapis cezasını gerektiren bir suç sebebiyle yürütülen soruşturmada şüphelinin tutuklanması yerine, adli kontrol altına alınması mümkün olacak. Tutuklama yasağı öngörülen hallerde de adli kontrol kararı verilebilecek. 
     Adli kontrol kararı verilmesi halinde hükümlüye şu tedbirler uygulanabilecek 
     ''Yurtdışına çıkamamak hakim tarafından belirlenen yerlere, belirtilen süreler içinde düzenli olarak başvurmak hakimin belirttiği mercii veya kişilerin çağrılarına ve gerektiğinde mesleki uğraşlarına ilişkin veya eğitime devam konularındaki kontrol tedbirlerine uymak her türlü taşıtları veya bunlardan bazılarını kullanamamak ve gerektiğinde kaleme makbuz karşılığında sürücü belgesini teslim etmek özellikle uyuşturucu, uyarıcı veya uçucu maddeler ile alkol bağımlılığından arınmak amacıyla hastaneye yatmak dahil tedavi veya muayene tedbirlerine tabi olmak ve bunları belirlenecek bir güvence miktarını yatırmak silah bulundurmamak veya taşıyamamak, gerektiğinde sahip olunan silahları makbuz karşılığında adli emanete teslim etmek Cumhuriyet savcısının istemi üzerine hakim tarafından miktarı ve ödeme süresi belirlenecek parayı suç mağdurunun haklarını güvence altına almak üzere ayni veya kişisel güvenceye bağlamak aile yükümlülüklerini yerine getireceğine ve adli kararlar gereğince ödemeye mahkum edildiği nafakayı düzenli olarak ödeyeceğine dair güvence vermek.'' Adli kontrol altında geçen süre, kişisel hürriyeti sınırlama sebebi sayılarak cezadan mahsup edilemeyecek. 
     
     ARAMA VE EL KOYMA 

     Yakalanabileceği veya suç delillerinin elde edilebileceğinin umulması halinde, şüphelinin veya sanığın üstü, eşyası, konutu, işyeri veya ona ait diğer yerler aranabilecek. 
     Konutta, işyerinde veya diğer kapalı yerlerde gece vaktinde arama yapılamayacak. Bu hüküm, suçüstü veya gecikmesinde sakınca bulunan haller ile yakalanmış veya gözaltına alınmış olup da firar eden kişi, tutuklu veya hükümlünün tekrar yakalanması amacıyla yapılan aramalarda ise uygulanmayacak. 
     Kişinin avukatının aramada hazır bulunmasına engel olunamayacak. 
     Hakim kararı üzerine veya gecikmesinde sakınca bulunan hallerde Cumhuriyet savcısının yazılı emriyle kolluk görevlileri tarafından arama yapılabilecek. 
     Askeri mahallerde yapılacak arama, hakim ve Cumhuriyet savcısının istem ve katılımıyla askeri makamlar tarafından yerine getirilecek Arama işlemi uygulanan kimsenin belge ve kağıtlarını inceleme yetkisi hakim ve Cumhuriyet savcısına ait olacak. Hakim kararı üzerine veya gecikmesinde sakınca bulunan hallerde Cumhuriyet savcısının yazılı emriyle kolluk görevlileri el koyma işlemini gerçekleştirecek. 
     
     MALVARLIĞINA EL KONULACAK 

     Soruşturma veya kovuşturma konusu suçun işlendiğine ve bu suçlardan elde edildiğine ilişkin şüphe bulunan durumlarda şüpheli veya sanığa ait malvarlığına el konulabilecek. 
     Arama, el koyma, telekomünikasyon yoluyla yapılan iletişimin denetlenmesi, bilgisayarlarda yapılmakta olan soruşturma veya kovuşturmayla ilgisi olmayan ve ancak diğer bir suçun işlendiği şüphesini uyandıracak delil bulunursa, bu deliller koruma altına alınacak ve durum derhal Cumhuriyet savcılığına bildirilecek. 
     Suçun delillerini oluşturduğundan şüphe edilen ve gerçeğin otaya çıkarılması için soruşturma ve kovuşturmada adliyenin eli altında olması zorunlu sayılıp, posta hizmeti veren her türlü resmi veya özel kuruluşta bulunan gönderilere hakimin veya gecikmesinde sakınca olan hallerde ise Cumhuriyet savcısının kararıyla el konulabilecek. 
     
     GÖRÜŞMELER 

     AK Parti Ankara Milletvekili Ersönmez Yarbay, ''Bir gün bile hapis yatmamış insanlar kanun yazıyor'' diyerek, gizli izleme yapan veya gizli soruşturmacı kullanan devletin şeffaf olamayacağını söyledi. Düzenlemeyi eleştiren Yarbay, Cumhuriyet savcılarının, verilen aşırı yetkilerle hakimlerle ortak hale getirildiğini savundu. 
     CHP Niğde Milletvekili Orhan Eraslan, arama kararını düzenleyen maddeye TBMM Adalet Komisyonu'nda reddedilen bir önergenin konduğunu belirterek, bunun çıkarılmasını istedi. 
     Adalet Komisyonu Başkanı Köksal Toptan, yanlışlığın farkına vardıklarını belirterek, bu yönde bir değişiklik önergesi hazırladıklarını söyledi. 
     Adalet Bakanı Cemil Çiçek, Hükümet'in değil, Türkiye'nin zaman sıkıntısı olduğunu belirterek, ''Yıllardan beri yapılamayan şeyler 1-2 yılda yapılmak durumdadır. Bunun için geç saatlere kadar çalışıyoruz'' dedi. 
     TBMM Genel Kurulu'nda bugün bir konuşma yapan Avrupa Parlamentosu Başkanı Josep Borrell'in 17 Aralık'ta yapılacak AB Zirvesi öncesinde bazı yasaların çıkarılması gerektiği sözlerini hatırlatan Çiçek, tasarıyla getirilen düzenlemelerin AB ülkelerinde olduğunu, kendilerinin uygulanabilir bir yasa yapmaya özen gösterdiklerini söyledi. 
     Çiçek'i eleştiren CHP İstanbul Milletvekili Algan Hacaloğlu, Borrell'in 6 yasanın çıkarılması sözlerine ''Kimse Meclis'e emir veremez'' diyerek tepkisini dile getirdi. 
     Tasarının 129. maddesinin kabul edilmesinin ardından Başkanvekili Ali Dinçer, yarın saat 12.00'de toplanmak üzere Genel Kurul'u kapattı. 
     
</TEXT>
</DOC>
