<DOC>
<DOCNO> 285695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun41.html </URL>
<DATE> 2004/11/03/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Zapatero, Bush'u kutladı... 
</HEADLINE>
<TEXT>

     İspanya Başbakanı Jose Luis Rodriguez Zapatero, ABD'de başkanlık seçimlerini kazanan George W. Bush'u kutladı. 
     Seçimlerde Demokrat Parti'nin başkan adayı John Kerry'nin ABD Başkanı George W. Bush'u arayarak, çekildiğini bildirmesinden hemen sonra gazetecilere demeç veren Zapatero, ''İspanyol hükümetinin ABD'deki yeni yönetimle yeni bir dönem açacağını, iki ülke arasında etkili ve yapıcı işbirliği kurmak için çalışacaklarını'' ifade etti. 
     İspanyol Başbakanı, basın aracılığıyla Bush'u kutlayıp, resmi sonuçlar açıklandığında Başkan Bush'a telefon açıp tebriklerini sunacağını kaydetti. 
     Bush'un yeniden başkan seçilmesinin, Irak'tan askerlerin geri çekilmesi kararıyla bağlantılı olarak İspanya'yı olumsuz etkileyip etkilemeyeceğine ilişkin bir soruya ise Zapatero, ''Her hükümet, bazı konularda farklı tutumlara sahip. Bu konulardan bazıları uluslararası sahnede büyük yankılar yarattı. Ama uluslara ve hükümetlere saygı demokrasinin en derin geleneğidir'' yanıtını verdi. 
     Zapatero, İspanya'nın ABD ile birçok alanda var olan bağlantı ve işbirliğinin eksiksiz olarak tamamlandığını vurgulayarak, İspanya'nın ABD ve AB arasındaki ilişkilerin daha güçlü olmasına yardımcı olmak için çalışacağını ifade etti. 
     Bu arada Zapatero'nun bazı bakanlarla birlikte sabah saatlerine kadar Başbakanlık Konutu'ndan televizyon ve internet aracılığıyla ABD'deki seçim sonuçlarını izlediği bildirildi. 
     Öte yandan, ana muhalefet Halk Partisi'nin PP genel başkanı Mariano Rajoy de ABD'nin dünyanın en büyük gücü olduğunu belirterek, Zapatero'nun ABD'yi karşısına almamasını dilediğini söyledi. 
     
</TEXT>
</DOC>
