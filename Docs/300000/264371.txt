<DOC>
<DOCNO> 264371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun37.html </URL>
<DATE> 2004/08/18/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Schröder Irak'la ilişkilerimizi geliştirmek istiyoruz... 
</HEADLINE>
<TEXT>

     Almanya Başbakanı Gerhard Schröder, Irak'la ilişkilerini geliştirmek istediklerini söyledi. 
     Başbakan Schröder, düzenlediği basın toplantısında, gazetecilerin çeşitli iç ve dış politika konularına ilişkin sorularını cevaplandırdı. 
     Schröder, Irak'a asker göndermeyeceklerini tekrarlayarak, ''Irak'la ilişkilerimizi geliştirmek istiyoruz. Bu ülkedeki güvenlik durumu el verdiği takdirde yardım kuruluşları yeniden Irak'a gidecektir. Bildiğiniz gibi, Irak polisinin eğitilmesine yardımcı oluyoruz. Iraklı askerleri eğitmeye de hazırız'' dedi. 
     Irak'ın Almanya'ya olan borçlarını silebileceklerini belirten Schröder, Irak cumhurbaşkanı ve başbakanının Almanya'ya davet edildiklerini, Irak cumhurbaşkanının Eylül ayı başında Berlin'e yapacağı ziyaret sırasında ekonomik ve siyasi konular üzerinde durulacağını söyledi. 
     Schröder, Amerikan yönetiminin Almanya'dan ve diğer bazı Avrupa ülkelerinden askerlerini çekme kararının da Almanya'nın Irak politikasından kaynaklanmadığını, böyle bir kararın çok uzun zamandan bu yana beklendiğini kaydetti. 
     Almanya Başbakanı, Libya'ya ne zaman gideceğine ilişkin bir soruya karşılık da, ''Libya'ya sonbaharda gidebilirim. Bu ülkenin uluslararası toplulukla yeniden yakınlaşmasını istiyoruz. Libya'da yapacağım görüşmelerde ağırlıklı olarak ikili ekonomik ilişkiler üzerinde duracağız'' dedi. 
     Schröder, Ortadoğu sorununun çözülmesi için de ''yol haritası'' adı verilen ve bir Filistin devletinin kurulmasını öngören barış planının kabul edilmesinin şart olduğunu belirterek, ''Bunu önleyen ya da zorlaştıran bir karar iyi bir karar olmayacaktır'' diye konuştu. 
     Almanya'daki gelişmelere de değinen Schröder, sosyal alanda bazı kesintiler öngören reformların sürdürülmesinin zorunlu olduğunu, Almanya'nın yenilenmesi için yoğun çaba harcadıklarını ifade ederek, ''Petrolden daha bağımsız hale gelmemiz lazım. Bunun için yenilenebilir enerjilerle modern bir enerji politikası izliyoruz'' dedi. 
     AB anayasasının bir an önce kabul edilmesini istediklerini de kaydeden Schröder, AB'nin genişlemeden sorumlu üyesi Günter Verheugen'in yetkilerinin genişletilmesinden de büyük mutluluk duyduğunu söyledi. 
     Schröder ayrıca, özel yaşantısıyla ilgili olarak çekilen fotoğrafları eleştirerek, Romanya'da babasının mezarı başında fotoğrafının çekilmemesi için gazetecilere ricada bulunduğunu, ancak bir gazetecinin fotoğrafını çekerek bunu gazetede yayınladığını hatırlattı. 
     Başbakan Schröder, evlatlık edindiği Viktoria adlı Rus kızıyla ilgili olarak da, ''Bu haberi doğrulayabilirim. Bunun dışında özel hayatımı ilgilendiren bir konu olduğu için hiçbir açıklama yapmayacağım'' dedi. 
     
</TEXT>
</DOC>
