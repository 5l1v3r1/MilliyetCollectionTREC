<DOC>
<DOCNO> 271824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur60.html </URL>
<DATE> 2004/09/14/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kendisini kaçıran kişiler serbest kalınca polisten koruma istedi 
</HEADLINE>
<TEXT>

     İstanbul'da bir süre önce fidye amacıyla kaçırılan Kenan A, zanlıların tutuksuz yargılanmak üzere serbest bırakılması üzerine, can güvenliğinin sağlanması amacıyla polise başvurdu. 
     Kenan A'yı kaçırarak Gültepe'deki bir eve hapsettikleri ve 30 bin euro fidye istedikleri gerekçesiyle gözaltına alınan Hasan Ç, Mehmet Şakir E, Şerafettin Ç. ve Barış Ç, İstanbul Asayiş Şube Müdürlüğü'ndeki işlemleri tamamlandıktan sonra Şişli Adliyesi'ne sevk edildi. 
     Burada sorguları yapılan 4 kişi, tutuksuz yargılanmak üzere serbest bırakıldı. 
     Bunun üzerine paniğe kapılan Kenan A, Asayiş Şube Müdürlüğü'ne gelerek can güvenliğinin sağlanmasını istedi. 
     Polisin bu konuda savcılığa yönlendirdiği Kenan A, daha sonra şubeden ayrıldı. 
     Kenan A, şubeden ayrılırken gazetecilerin sorusu üzerine, ''Yakalandıklarında çok sevinmiştim. Ancak serbest kaldıklarını öğrenince şok oldum. Yakalandıklarında üzerlerinde ruhsatsız silah ve uyuşturucu bulundu. Nasıl serbest bıraktılar anlayamadım. Şimdi korku içindeyim. Bunların beni öldürmeyeceklerini kim garanti edebilir '' dedi. 
     
</TEXT>
</DOC>
