<DOC>
<DOCNO> 281663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas14.html </URL>
<DATE> 2004/10/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
13 yaşındaki öğrenci, düşük not almasına kızan ailesini öldürdü 
</HEADLINE>
<TEXT>

     Rusya'da 13 yaşındaki öğrenci, kimya dersinden düşük not aldığına kızan ailesini öldürdü. 
     İzvestia gazetesinin haberine göre, Sibirya'nın Talmenka kasabasında yaşayan Alexander Bykov, okuldaki veli görüşmesinde kimya dersinden düşük not aldığını öğrenen babası tarafından dövüldü. 
     Dövülmesine çok kızan Alexander, babasının silahını alarak yatak odasında uyuyan ailesini öldürdü. 
     Alexander'ın kendisini sorgulayan müfettişlere ''Babam, notlarım için hiç beni dövmedi. Ancak bu kez bir hayvan gibiydi'' dediğini yazan gazete, Alexander'ın, anne ve babasının cesetlerini yakındaki bir nehre atmayı planladığını, ancak babasının arabasını çalıştırmayı başaramadığı için bu planını uygulayamadığını kaydetti. 
     Alexander'ın, bu kez 18 yaşındaki bir arkadaşından cesetleri nehre atması için yardım istediği, ancak bunda da başarılı olamadığı belirtilen haberde, çocuğun, anne ve babasının cesetlerini giysi dolabının içine sakladığı, ancak 26 yaşındaki ablasının ertesi akşam cesetleri bulduğu bildirildi. 
     İzvestia, Alexander'ın psikolojik teste tabi tutulduğunu ve cezai ehliyeti olmadığı için yargılanamayacağını yazdı. 
     
</TEXT>
</DOC>
