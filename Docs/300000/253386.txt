<DOC>
<DOCNO> 253386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur15.html </URL>
<DATE> 2004/07/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
''2 yıllık ömrün kaldı'' diyen doktor öldü, ama o yaşıyor... 
</HEADLINE>
<TEXT>

     Denizli'nin Çameli İlçesi'ne bağlı Belevi Köyü'nde yaşayan Alman Wolfgang Anton Schaddach 70 , Müslüman oldu. 
     Çameli Müftülüğü'nde, Kaymakam Mustafa Cihad Feslihan ve Belediye Başkanı Cengiz Yılmaz'ın da katılımıyla ihtida töreni düzenlendi. 
     Kelime-i Şahadet getirerek Müslüman olan ve Volkan Atilla adını alan Schaddach'a, belgesini Kaymakam Feslihan verdi. 
     Törende gazetecilere açıklamalarda bulunan Schaddach, yıllar önce astım hastalığına yakalandığını, tedavisi için neredeyse ülkesindeki tüm sağlık kuruluşlarına gittiğini, bir profesörün kendisine ''2 yıl ömrün var'' dediğini, bunun üzerine Türk olan eşi Güler Schaddach ile birlikte Türkiye'ye geldiğini anlattı. 
     Schaddach, bir süre Karadeniz Bölgesi'ndeki illerde kaldığını, daha sonra Muğla'nın Fethiye İlçesi'ne geldiğini, burada edindiği dostlarının önerisi üzerine Çameli'nin Belevi Köyü'ne yerleştiğini söyledi. 
     Yaklaşık 5 yıldır Belevi'nde oturduğunu ifade eden Schaddach, ''Sağlık yönünden bir problemim kalmadı. Üstelik bana ömür biçen profesör şu anda yaşamıyor ama ben hayattayım. Güzellikleri yaşadığım ülkede, ömrümün kalan kısmını Müslüman olarak tamamlamak istedim'' dedi. 

     
</TEXT>
</DOC>
