<DOC>
<DOCNO> 292030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko29.html </URL>
<DATE> 2004/11/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yukos'un üst düzey yöneticileri ülke dışına kaçtı... 
</HEADLINE>
<TEXT>

     Ana iştiraki hükümet tarafından satışa çıkartılan Rus petrol devi YUKOS'un üst düzey yöneticilerinin tutuklanma korkusuyla Rusya'dan kaçtığı bildirildi. 
     Ajanslara bilgi veren ve adının açıklanmasını istemeyen bir YUKOS çalışanı, şirketin baş icra direktörü Amerikalı Steven Theede ve mali işlerden sorumlu yöneticisi Bruce Misamore'un Londra'ya uçtuğunu bildirdi. 
     ''Bütün üst düzey yöneticiler hükümetin YUKOS'un işini bitireceği korkusuyla yurt dışına kaçtı'' diyen kaynak, şirketin karar alamayacak duruma düştüğünü belirtti. 
     YUKOS'un Moskova'daki genel merkez binasını boşaltarak yurt dışına çıkan üst düzey yöneticiler arasında Rusya'daki operasyonların sorumluları Aleksander Temerko ve Mikhail Trushin ile petrol üretim sorumlusu Yuri Beilin'in bulunduğu, Rafine ve pazarlama işleri sorumlusu Pyotr Zoloterev'in ise emekliye ayrılmayı tercih ettiği bildiriliyor. 
     Analistler, YUKOS'un toplam üretiminin yaklaşık yüzde 60'ını sağlayan iştiraki YUGANSK'ın hükümet tarafından 8.65 milyar dolarlık başlangıç fiyatıyla 19 Aralık'ta satılacağının açıklanmasının ardından şirketin 25 milyar dolara varan geçmiş yıllara ait vergi borcunun altından kalkmasının imkansız hale geldiğini belirtiyor. 
     Arkası kesilmeyen olumsuz haberlerle Moskova Borsası'nda son bir yıldaki değer kaybı yüzde 94'e ulaşan YUKOS hisseleri, bir zamanlar 40 milyar doları aşan şirketin toplam piyasa değerinin 3 milyar doların altına gerilemesine neden oldu. 
     Bazı kaynaklar, Alman elektrik ve gaz dağıtım şirketi E.ON ile İtalyan ENİ'nin güçlerini birleştirerek satışa çıkartılan YUKOS iştiraklerine talip olacağını bildiriyor. Spekülasyonlarda Rus doğal gaz devi Gazprom'un da alıcılar arasında adı geçiyor. 
     
</TEXT>
</DOC>
