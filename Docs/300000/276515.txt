<DOC>
<DOCNO> 276515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy02.html </URL>
<DATE> 2004/10/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Toplu görüşmeler sona erdi... Hükümet zam teklifi yüzde 10'a çıkarttı 
</HEADLINE>
<TEXT>

     Hükümet ile memur sendikaları arasında, 15 Eylül 2004'ten beri sürdürülen toplu görüşmeler sona erdi. 
     Başbakanlık Merkez Binası'nda dün saat 17.00'de başlayan ve aralıklarla sürdürülen görüşmeler, sabah saat 05.00 sularında sona erdi. 
     Toplu görüşmelerin son gününde hükümet, memur maaşlarına 2005 yılında yapılacak zam teklifini, yüzde 8.2'den yüzde 10'a yükseltti. Hükümetin yüzde 10'luk teklifinin, bütçeye 3.9 katrilyon lira yük getirdiği açıklandı. 
     KESK, bu teklifi reddederken, Türkiye Kamu-Sen ve Memur-Sen, 3.9 katrilyon liranın düşük maaş alan memurlara yüksek, yüksek maaş alan memurlara ise düşük zam şeklinde uygulanmasını istediler. Ancak zammın dağıtımı konusunda taraflar arasında anlaşma sağlanamadı. 
     Taraflar, görüşmelerin ardından, ''Toplu Görüşme Tutanağı'' imzaladılar. Ancak üç memur konfederasyonu da, ''2005 yılında kamu görevlilerinin ücretlerine yıllık ortalama kümülatif yüzde 10 oranında zam yapılması, bu zammın en yüksek maaş grubunda olanlar için daha az yaklaşık yüzde 8 , aylığı en düşük devlet memurları için ise daha fazla yaklaşık yüzde 12 oranında uygulanması''na ilişkin maddeye şerh koydular. 
     Sendikalar ve Kamu İşveren Kurulu, 1991 yılından sonra memuriyete başlayanlara 1 derece verilmesi ve yüz kızartıcı suçlar nedeniyle verilen disiplin cezaları hariç, memurların disiplin cezalarının affına ilişkin maddelerde mutabakat sağladı. 
     KESK'in bazı maddelerdeki şerhleriyle, memurların statüsü, hakları, çalışma koşulları, sicil ve disiplin gibi konularda ise büyük oranda uzlaşıldı. 
     Her üç memur konfederasyonu da, ücret zammına ilişkin maddeyle ilgili olarak Uzlaştırma Kurulu'na başvuracaklarını açıkladı. 
     4688 Sayılı Kamu Görevlileri Sendikaları Yasası uyarınca, sendikaların 3 gün içinde yapacağı başvuru üzerine, Yüksek Hakem Kurulu Başkanı ve 4 üniversite öğretim üyesinden oluşan ''Uzlaştırma Kurulu'' devreye girecek. Kurul, 5 gün süreyle yapacağı çalışmaların ardından hazırlayacağı raporu Bakanlar Kurulu'na iletecek. Memur maaşlarına yapılacak zamma ilişkin son kararı Bakanlar Kurulu verecek. 
     
     BAŞBAKAN YARDIMCISI ŞAHİN'İN AÇIKLAMASI 
     Devlet Bakanı ve Başbakan Yardımcısı Mehmet Ali Şahin, görüşmelerin ardından gazetecilere yaptığı açıklamada, tamamlanan görüşmelerin sonunda ''Toplu Görüşme Tutanağı'' imzalandığını söyledi. 
     Şahin, geçen yıllarda yapılan 2 toplu görüşmede de tutanak tutulamadığını kaydederek, bu yıl birçok konuda mutabakat sağlanarak tutanak tutulduğunu ve bunu da kazanım olarak gördüğünü belirtti. 
     Tutanak altına alınan konuların hayata geçirilmesi halinde, kamu görevlilerinin sorunlarını bir nebze çözmenin mutluluğunu yaşayacaklarını vurgulayan Şahin, 2005 yılına ilişkin zam oranlarının, bugünkü koşullarda, bütçe imkanları içinde verebilecekleri en son oranlar olduğunu kaydetti. 
     Daha fazla zam vermeyi arzu ettiklerini bildiren Şahin, ''Yaptığımız çalışmalar sonunda yüzde 8.2 zam oranı ortaya çıktı. Ama Sayın Başbakanımız, bunun yüzde 10 civarında olmasının daha iyi olabileceğini ifade ettiler. Dolayısıyla, bütçe imkanlarını zorlamış olduk'' diye konuştu. 
     Şahin, istikrar programı devam ettiği ve enflasyon tek haneli rakamlara indiği takdirde, Türkiye'de dar gelirlilerin hayatının biraz daha kolaylaşacağını kaydetti. 
     
     TÜRKİYE KAMU-SEN GENEL BAŞKANI AKYILDIZ 
     Türkiye Kamu-Sen Genel Başkanı Bircan Akyıldız da toplu görüşme sürecinde memurlar için 15 katrilyon lira istediklerini belirterek, bunun pazarlık konusu yapılabileceğini ifade ettiklerini söyledi. 
     Maaş artışının ücretlere yansıtılmasında düşük ücretlerle yüksek ücretler arasındaki uçurumun giderilmesi, taban ve tavan aylıklar arasındaki makasın kapatılması ve en düşük memur maaşının yukarı çekilmesi amacıyla, taban aylıklara seyyanen zam yapılmasını istediklerini anlatan Akyıldız, şunları kaydetti 
     ''Ancak nasıl bir hesap tekniği kullanıldığını, hangi yöntemin izlendiğini göremedik. Bürokrasi duvarıyla ve bürokrasinin belirlediği yolun dışında hareket etmek istemeyen bir siyaset anlayışıyla karşılaştık. Kısaca siyaset, bürokrasinin esiri olmuştur. Kendi yaptığımız hesaplamada, üst düzey memurların yüzde 4.9, ama en düşük memur maaşının 25.6 zam alması söz konusu olacaktı. Ne yazık ki, bürokratlarımız kamu çalışanlarının sırtında bulunan ve ama bütçe kalemlerin altında yer almayan birçok teklifi bize yıkmaya devam ettiler.'' 
     
     KESK GENEL BAŞKANI EVREN 
     KESK Genel Başkanı Sami Evren de toplu görüşmelerde mali konularda istenen sonuçların elde edilemediğini söyledi. 
     AK Parti hükümetinin, IMF ve Dünya Bankası'nın çizdiği istikrar programı çerçevesinde davrandığını savunan Evren, ''Hükümet, piyasaları, borsayı, faizi rahatlatmıştır, ama kamu çalışanlarını rahatsız etmiştir'' diye konuştu. 
     Mücadelenin sürdürülmesiyle hükümetlerin geri adım atacağını düşündüklerini belirten Evren, elde edilen kazanımların yeterli olmadığını söyledi. 
     Türkiye'de yeni bir sosyal programa ihtiyaç duyulduğunu dile getiren Evren, yarından itibaren, 2005 yılı bütçe oylamasına kadar sürecek, ayrıntılı bir eylem programı açıklayacaklarını bildirdi. 
     
     MEMUR-SEN GENEL BAŞKANI AKSU 
     Memur-Sen Genel Başkanı Ahmet Aksu ise memur konfederasyonları arasında toplu görüşmeler öncesinde sağlanan eylem ve söylem birliğinin sona erdiğini kaydetti. 
     Memurlar için önerilen yüzde 10'luk zammın bütçeye yükünün 3.9 katrilyon lira olduğunu kaydeden Aksu, amaçlarının, bu meblağın, tüm memurlara eşit olarak dağıtılması olduğunu söyledi. 
     Aksu, Devlet Bakanı ve Başbakan Yardımcısı Şahin'in de ''önceden bu şekilde söz verdiğini, ancak Maliye Bakanlığı bürokratlarının, 'Biz işimizi iyi biliriz, işimize karıştırmayız' mantığıyla buna müsaade etmediklerini ve görüşmelerin tıkandığını'' savundu. 
     Toplu görüşmelerde Türkiye'deki bürokratik yapıyı aşamadıklarını söyleyen Aksu, ''Maalesef, Türkiye'deki bürokratik oligarşinin uzantısını biz burada gördük. Karşımızda koskocaman bir duvar gibi bürokrasi çıktı ve memurlara, bizim kazanımlarımız olan meblağın dağıtılmasını önlediler'' dedi. 
     
</TEXT>
</DOC>
