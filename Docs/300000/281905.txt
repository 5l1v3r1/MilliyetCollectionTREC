<DOC>
<DOCNO> 281905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo21.html </URL>
<DATE> 2004/10/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Beşiktaş'ta altyapıda İngilizce eğitimi... 
</HEADLINE>
<TEXT>

     Beşiktaş Futbol Özkaynak Düzeni'nde yer alan futbolculara ve antrenörlere İngilizce eğitimi verilecek. 
     Futbol Özkaynak Düzeni Genel Koordinatörü ve Teknik Direktör Mehmet Ekşi, FONO Dil Kursu'nun katkılarıyla altyapıda tüm sporcu ve antrenörlere İngilizce eğitimi verileceğini söyledi. 
     Ekşi, kulübün resmi internet sitesinden yaptığı açıklamada, kursların bugün yapılacak seviye tespit sınavıyla başlayacağını ifade etti. 
     Mehmet Ekşi, Futbol Altyapı Komitesi Başkanı Sinan Vardar'ın öncülüğünde, 1958 yılından bu yana kulübün kongre üyesi olan Şükrü Meriç ile oğlu Deniz Meriç'in sahibi olduğu FONO'nun katkılarıyla İngilizce eğitimin bugünden itibaren başlayacağını vurgulayarak, şunları söyledi 
     ''Bu eğitimden altyapımızdaki tüm öğrencilerimizle birlikte, antrenörlerimiz de yararlanacak. Yaklaşık 100 kişinin bu kurslara katılmasını hedefliyoruz. Böyle bir uygulamada bulunmamızın en önemli nedenlerinden biri Avrupa Birliği'ne girme sürecindeki Türk insanının en azından bir yabancı dil bilmesi gerektiğine inanmamızdır. Biz önce insan, sonra futbolcu diyoruz. Gençlerimiz İngilizce öğrenerek tüm dünya ile iletişime geçme fırsatı yakalayacaklar, ufukları açılacak.'' Bu arada Milli Eğitim Bakanlığı'na bağlı FONO Dil Kursu tarafından altyapıya yönelik verilecek eğitim, Fulya Şan Ökten Tesisleri'nde oluşturulacak sınıflarda gerçekleştirilecek. 
     
</TEXT>
</DOC>
