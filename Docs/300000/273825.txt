<DOC>
<DOCNO> 273825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/axspo05.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkürler Milliyet 
</HEADLINE>
<TEXT>


Korhan Yamaç, Atina'daki Paralimpik Oyunları'nda 25 metre spor tabancada altın madalya kazandı, bir ilke imza attı. Milli sporcumuz, "Spora var gücümle sarılmamda büyük katkısı bulunan Milliyet bu başarımda pay sahibidir" dedi 

HAMİT TURAN 


Bu kez rövanşı aldı 
ATİNA'DA düzenlenen Paralimpik Oyunları'nda Engelliler Olimpiyatı Korhan Yamaç, 25 metre spor tabancada altın madalya kazanarak tarihi bir başarı elde etti. 1997 yılında Milliyet'in Şükran Ödülü'nü de alan Yamaç, Avusturyalı Hubert Aufschnaiter ile zorlu bir mücadeleye giriştiği yarışmada finale eşit puanla kaldığı rakibinin 0.4 puan önünde 672.4 puanla Olimpiyat Şampiyonluğu'na ulaştı. Milli sporcumuz Korhan Yamaç böylece, 10 metre havalı tabancada geçilerek bronzu kaptırdığı Aufschnaiter'den rövanşı da almış oldu. 

Gözyaşlarını tutamadı 
TÜRKİYE'NİN tarihteki ilk Paralimpik altın madalyasını boynuna takan Yamaç ile hem antrenörü, hem babası olan Nevzat Yamaç, bu başarıda Milliyet'in de büyük pay sahibi olduğunu belirterek, "Bize en zor zamanımızda destek oldunuz. Spora var gücümüzle sarılmamızı sağladınız. Şükran ödülü aldığımız Milliyet'e biz de şükran borçluyuz" diye konuştular. Madalya töreninde gözyaşlarını tutamayan Korhan Yamaç, "En büyük hayalimi gerçekleştirdim. Şampiyon olup Türk bayrağını göndere çektirmek tarifi imkansız bir gurur" dedi. 

Güneydoğu gazisi 
1972'de Edirne Uzunköprü'de dünyaya gelen Korhan Yamaç, 1993 yılında Kara Harp Okulu'ndan Piyade Teğmen olarak mezun oldu. Şırnak ve Mardin'de iki yıl görev yapan Yamaç, 24 Kasım 1995'te PKK'ya karşı düzenlenen bir operasyonda mayına basarak bir bacağını kaybetti. Kendisi gibi asker olan babasının teşvikiyle henüz 13 yaşındayken atıcılık sporuna başlayan Yamaç, bugüne kadar 10 rekor kırdı, 34 kez Türkiye Şampiyonluğu kazandı. Milli atıcı, bacağına protez takıldıktan sadece 1 ay sonra, 50 metre tabancada Türkiye Şampiyonu oldu. 2002'den itibaren engelliler kategorisinde yarışan Korhan Yamaç, 50 metre tabancada Dünya 7.'si, 2003'te de 25 metrede Avrupa 2.'si, 50 metrede Avrupa 3.'sü oldu. 


</TEXT>
</DOC>
