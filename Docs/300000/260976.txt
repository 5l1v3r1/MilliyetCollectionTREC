<DOC>
<DOCNO> 260976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/axgun02.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hattı açmak tehlikeli 
</HEADLINE>
<TEXT>


Ankara - İstanbul seferleri yarın başlarken, İnşaat Mühendisleri Odası, hızlandırılmış tren için yapılan çalışmaların hattın stabilitesini bozduğunu açıkladı 

ANKARA Milliyet 

Pamukova'da meydana gelen hızlandırılmış tren kazasının ardından kapanan Ankara - İstanbul demiryolu hattı, yolcu taşımacılığına yarın yeniden açılacak. Hızlandırılmış tren seferleriyse, faciaya ilişkin nihai rapor açıklanana kadar gerçekleştirilmeyecek. İnşaat Mühendisleri Odası İMO ise, hızlandırılmış tren için yapılan çalışmaların hattın her noktasını "potansiyel tehlike taşıyan bir hat kesimi" haline getirdiğini savundu. 

Yakup Kadri'ye sefer yok 
TCDD Genel Müdürlüğü'nden yapılan açıklamada, demiryolu hattının kazanın ardından Türk ve yabancı bilirkişi heyetlerince sağlıklı inceleme yapılabilmesi ve delillerin karartıldığı yönündeki iddialara meydan verilmemesi amacıyla kapalı tutulduğu kaydedildi. Savcılık ve bağımsız bilirkişi heyetlerinin yolun yeniden trafiğe açılmasında herhangi bir sakınca bulunmadığını yazılı olarak bildirdiği, yolcu taşımacılığı için bilet satışına da başlandığı bildirildi. 
Açıklamaya göre, hatta çalışan yolcu trenleri kaza öncesi tarifelerine göre seferlerine devam edecek. "Hızlandırılmış tren" olarak adlandırılan Yakup Kadri, Yahya Kemal ve Gazi ekspresleriyse, nihai rapor açıklanana kadar sefere girmeyecek. 
İnşaat Mühendisleri Odası İMO ise, incelemeler tamamlanarak gerekli bakım çalışmaları bitirilene kadar, Ankara - İstanbul hattının trafiğe kapalı kalması gerektiğini kaydetti. Kazayla ilgili bir ön rapor hazırlayan İMO, hızlandırılmış tren için yapılan çalışmaların hattın her noktasını potansiyel tehlike taşıyan ve stabilitesi bozulmuş bir hat kesimi haline getirdiğini savundu. Raporda, "Bu durumda yapılması gereken, tüm hat kesiminin tekrar gözden geçirilmesi ve uygun sıcaklıklarda hattın stabilitesinin sağlanmasıdır" denildi. 

Demiryolu 14 gün sonra açıldı 
Yük trenleri 20 km hızla sefere çıktı 

MUTLU BOZDAĞ İstanbul - ZAFER TOKUŞ Sakarya DHA 
Pamukova'da meydana gelen hızlandırılmış tren faciasının ardından kapatılan İstanbul - Ankara tren hattı, dün ulaşıma açıldı. Demiryolunu kazadan 14 gün sonra sefere çıkan yük trenleri bölgede hızlarını 20 km'ye kadar düşürdü, yolcu trenleri de seferlere cumartesi başlayacak. Bağımsız Bilim Kurulu'nun yaptığı son tespitlerin ardından önceki gün sabaha kadar süren çalışmalarda devrilen vagonlar vinçlerin yardımıyla kaza bölgesinden kaldırıldı. TCCD'nin oluşturduğu 100 kişilik ekip de hasar gören 40 traversi geçici olarak değiştirdi. Hasarlı vagonların kaldırılmasının ardından altlarından birçok eşya çıktı. Eşyalar Pamukova Jandarma Karakolu yetkililerine teslim edildi. Yetkililer, gümrüklerin yanı sıra ana ve ara istasyonlarca acilen taşınması gereken 40 bin tonun üzerinde yük bulunduğu bildirmişti. 


</TEXT>
</DOC>
