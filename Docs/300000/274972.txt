<DOC>
<DOCNO> 274972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/siyaset/siy03.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece yarısı Ekspresi imajı kayboluyor 
</HEADLINE>
<TEXT>


NEVSAL ELEVLİ Londra 


The Guardian gazetesi, yönetmen Alan Parker'ın Batı dünyasındaki Türkiye imajını kuşaklar boyu çok olumsuz gösteren Gece yarısı Ekspresi The Midnight Express filminin etkisinin, son yıllarda Türkiye'de uygulamaya konulan reformlarla "artık kaybolmakta olduğu" saptamasını yaptı. Film, Türkiye'de tutuklanan bir uyuşturucu kaçakçısının cezaevinde geçen öyküsünü, yarattığı gerçekdışı atmosferde saptırarak, Türkiye'ye karşı düşmanca ve ırkçı bir anlatımla yansıtıyordu. The Guardian, "Türkiye ile Avrupa'nın giderek yakınlaştığını ve sürecin artık durdurulamaz olduğunu" yazdı. Yazıda, geçen hafta çıkan tartışmaların, Erdoğan'ın, "eleştirilerle başa çıkmaya çalıştığı birkaç heyecanlı günün ardından'' sona erdiği ifade edildi. Yazıda "Türkiye'nin laik bir ülke olduğu ve artık Avrupa'nın hasta adamı kabul edilemeyeceği" belirtildi. 


</TEXT>
</DOC>
