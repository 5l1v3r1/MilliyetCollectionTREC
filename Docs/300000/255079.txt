<DOC>
<DOCNO> 255079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko35.html </URL>
<DATE> 2004/07/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Aygün Zana, terör örgütünün siyasi ilişkilerden sorumlu diplomatıdır 
</HEADLINE>
<TEXT>

     Ankara Ticaret Odası Başkanı Sinan Aygün, ''Leyla Zana bir siyasi ya da arabulucu değil, terör örgütünün siyasi ilişkilerden sorumlu diplomatıdır'' dedi. 
     ATO ile Türkiye Harp Malulü Gaziler Şehit Dul ve Yetimleri Derneği, Washington Restorant'ta Avrupa Birliği ülkeleri büyükelçileri ve temsilcileri ile şehit aileleri ve gazilerini öğle yemeğinde bir araya getirdi. Yemeğe, Hollanda Büyükelçisi Sjoerd Gosses, İngiltere Büyükelçisi Peter Westmacott, Slovenya Büyükelçisi Andrej Grasselli, AB Komisyonu Türkiye Temsilciliği Siyasi Müsteşarı Martin Dawson, Almanya Büyükelçiliği Basın Müsteşarı Thomas Bagger, İsveç Büyükelçiliği Maslahatgüzarı Anders Elofson, Finlandiya Büyükelçiliği Maslahatgüzarı Timo Kantola, ABD Büyükelçiliği Ticaret Ataşesi John Kunstadter, Estonya Cumhuriyeti Büyükelçiliği Maslahatgüzarı Linda Kolk, Slovakya Büyükelçiliği Konsolosu Michael Pavok, İtalya Büyükelçiliği Müsteşarı Enrico Valvo, Çek Cumhuriyeti Büyükelçiliği Konsolosu Ivana Sverakova, Macaristan Büyükelçiliği Müsteşarı Peter Kunkli, Belçika Büyükelçiliği Başkatibi Hubert Roisia katıldılar. 
     ATO Başkanı Sinan Aygün, yemekten önce yaptığı konuşmada, yemeğin amacının, şehit aileleri ve gaziler ile yabancı misyon temsilcilerini bir araya getirerek, Türkiye'de terör nedeniyle yaşanan acıları birinci ağızdan anlatmak olduğunu söyledi. Aygün, Türkiye'de, bu süreçte neler yaşandığının tam olarak anlaşılamadığını, bunun da bilgi eksikliğinden kaynaklandığını gördüklerini kaydetti. 
     PKK'nın Avrupa'daki örgütleri ve ona destek sağlayan çevrelerin oluşturduğu lobilerin yanlış bilgilerle, bu ülkelerin kamuoylarını etkilediğine dikkati çeken Aygün, PKK'nın kanlı bir terör örgütü olduğu, binlerce insanı, kadın çocuk ayrımı gözetmeksizin katlederek, bölgeyi yatırım ortamını yok etmek suretiyle harabeye çevirdiği gerçeğinin özenle saklandığını anlattı. 
     Dost ve müttefik ülkelere, Türkiye'nin maruz kaldığı terörist saldırıları anlatmakta zorlandıklarını ve mücadelelerinde yalnız bırakıldıklarını ifade eden Aygün, şunları kaydetti 
     ''Bugün birlikte yemek yediğimiz bu restoranda, kapatılan DEP'in bazı milletvekilleri geçtiğimiz günlerde bir yemek verdiler. Bu yemeğe katılmış olan bütün ülkelerin büyükelçilerini ya da temsilcilerini ve Avrupa Birliği'nin Türkiye temsilcisini bizim yemeğimize de davet ettik. Hiçbir ayrım gözetmeden her iki yemeğe katılan dostlarımıza içtenlikle teşekkür etmek istiyorum. O gün sayın Zana ve arkadaşlarını dinlediler. Bugün de bizi dinlemek için aramızda bulunuyorlar. 
     Davetimize icabet etmeyen dost ülkelerin değerli temsilcilerinin daha önemli uğraşlarının olduğuna inanıyor ve bir değerlendirme yapmak istemiyorum. 
     
     ''ABD İÇİN EL KAİDE NE İSE TÜRKİYE İÇİN DE PKK ODUR'' 

     PKK örgütünün en kısa ifade ile temel amacı, Türkiye Cumhuriyeti'ni parçalamaktır. Terörist görüntülerinden kurtulmak için örgütün adını değiştirmeleri ilkel bir kurnazlıktan başka bir şey değildir. İspanya için ETA, İrlanda için İRA, Amerika için El-Kaide neyi ifade ediyorsa, Türkiye için PKK da o anlama gelmektedir.'' Doğu ve Güneydoğu'da PKK ile verilen mücadele sonunda uğranılan kayıplara ilişkin sayısal bilgiler de veren Aygün, Türkiye'nin terörle mücadelede 100 milyar dolar harcadığını, Türk ekonomisinin bu yüzden sıkıntı çektiğini söyledi. 
     Leyla Zana ve arkadaşlarının tutuksuz yargılanmak üzere salıverilmelerini toplumsal barış açısından kaçırılmaması gereken bir fırsat olarak değerlendirdiklerini ifade eden Aygün, Türk halkının onlardan, yaşananlardan ders alarak, Türkiye'nin üniter yapısının bölünmezliği, gelişmiş bir Türkiye ülküsü etrafında birleşme arayışları içinde olmalarını beklediğini bildirdi. 
     Ancak bu konuda beklentilerinin kısa sürede boşa çıktığını anlatan Aygün, şöyle devam etti 
     ''Leyla Zana bir siyasi ya da arabulucu değil. Terör örgütünün siyasi ilişkilerden sorumlu diplomatıdır. Bu nedenle sayın büyükelçilerimizin Leyla Zana ve arkadaşlarını terörle bağlantısı olmayan siyasi arabulucu rolü üstlenmiş, teröre karşı barışı savunan ve öyle davranan, beyaz bir sayfa açmak isteyen, masum bir siyasi temsilci olarak görmemelerini diliyoruz. Zana ve arkadaşları ile siyasi diyalog, AB'nin terör listesine aldığı terör örgütüne cesaret verebilir.'' 
     
     KONGRA-GEL'İN SORUMLUSUNA DEVLETTEN TAZMİNAT 

     Türkiye Harp Malulü Gaziler Şehit Dul ve Yetimleri Derneği Başkanı Esat Arslan da, bu yemeği ATA veya Gazi restoranların birinde verebileceklerini ancak, 4 eski DEP milletvekilinin maksatlı olarak Washington Restoranı seçmesi nedeniyle kendilerinin de misafirlerini bu restoranda ağırlamayı seçtiklerini anlattı. 
     Arslan, ''Onlar tarafından Washington Restoranın seçilmesi, yemek adı altında planlı bir biçimde örgütlenen DEP eski milletvekillerince yapılan eylemin ABD'nin icazeti ile verildiği ve ABD'nin himayelerinde oldukları izlenimini tüm dünya kamuoyuna ilan etmeyi amaçlamaktadır'' dedi. 
     ''Hangi Avrupa ülkesinin terör örgütleri içerisinde faaliyet göstermiş kişilere müsamaha ve hoşgörü gösterdiğini soran Arslan, PKK'nın devamı olan KONGRA-GEL'ın Irak sorumlusu eski TBMM üyesi Zübeyr Aydar'ın emekli milletvekili sıfatıyla halen devletten tazminat adı altında maaş aldığını belirterek, hangi Avrupa ülkesinde terör örgütü başkanlarına devlet maaşı bağlandığı sorusunu da yöneltti. 
     Vatana ihanet ve devletin bölünmezliğini bozmak suçundan hüküm giyen ve Yargıtay aşaması da tamamlanmış, hükümlü 4 eski DEP milletvekili için Türk yargısına ikinci kez yeniden yargı sürecini açtırmayı çalışmanın AB kapısında olan Türkiye'de hukukun siyasallaşmasından başka bir şey ifade etmediğini savunan Arslan şöyle dedi 
     ''AB kapısında verilen desteğin aslında teröre verilen destek olduğunun farkına varılması için madalyonun diğer yüzüne bakmak gerekir...AB'ye girme çabalarının bazı bölücü çevrelerce istismar edilmesiyle birlikte yargının siyasallaşması ve dış baskılara açık hale gelmesi bizleri derecesiz üzmektedir. Çok yakında sonuçlanacak mahkemede de hükümlü eski 4 DEP milletvekilinin serbest bırakılmaları, Avrupa içerisinde de başkaca terör örgütlerine vesile olması kaçınılmazdır. Bu konuda rüzgar ekenlerin fırtına biçecekleri hiç unutulmamalıdır.'' 
     
     WASHİNGTON RESTORANT'TAN TEPKİ 

     Bu arada Arslan'ın konuşmasındaki Washington Restorant'a ilişkin değerlendirmeleri, Restorant yöneticilerinin tepkilerine neden oldu. 
     Washington Restorant'tan yapılan yazılı açıklamada, restoranın önümüzdeki yıl 50. kuruluş yıldönümünü kutlayacağı belirtilerek, 50 yıldan beri, İsmet İnönü'den Celal Bayar'a kadar Türk devlet adamlarından, yabancı devlet başkanları ve heyetlerine dek geniş bir yelpazede konukları olduğu ifade edildi. 
     Açıklamada, restoranın isminden dolayı yanlış anlamalara neden olabilecek bir konuşmada yer almaktan dolayı üzüntü duydukları belirtildi. 
     
     "BAZEN TÜRKİYE'DE GERÇEĞİ BULMAK GÜÇ DE OLABİLİYOR" 

     Hollanda Büyükelçisi Sjoerd Gosses, şehit ve gazi aileleri ile ilk kez görüşmediğini belirterek, ''Avrupalıların özellikle bu sürecin, konunun bir tarafı ile ilgilendiği kanısına varmak çok yanlış olacaktır'' dedi. 
     Ankara Ticaret Odası ATO ile Türkiye Harp Malulü Gaziler Şehit Dul ve Yetimleri Derneği, AB ülkeleri büyükelçileri ve temsilcileri ile bir grup şehit ailesi ve gazilere, Washington Restoranda bir yemek verdi. 
     Yemekte konuşan Hollanda Büyükelçisi Sjoerd Gosses, AB'nin Türkiye'deki gerçek durumu gözlemlemeye çalıştığını, bilgi akışı ve enformasyon sağlamada tarafsız, adil ve objektif olmaya özen gösterdiğini kaydetti. Gosses, AB'nin Türkiye'nin yaşadığı karanlık dönemler boyunca da taraflarla görüşerek bilgi almaya özen gösterdiğini söyledi. 
     Şehit ve gazilerle ilk kez bir araya gelmediklerini ifade eden Gosses, ''Avrupalıların özellikle bu sürecin, konunun bir tarafı ile ilgilendiği kanısına varmak çok yanlış olacaktır. Ne Avrupa, ne Avrupalılar Türkiye'de olan biten konusunda naif değillerdir. Bazen Türkiye'de gerçeği bulmak güçte olabiliyor'' dedi. 
     Kendilerinin öncelikli amacının, hangi taraftan gelirse gelsin, şiddete son vermek olduğunu da vurgulayan Gosses, geçen hafta içerisinde de Leyla Zana'ya aynı mesajı verdiklerini, çünkü kendisi ile cezaevinde görüşmediğini söyledi. 
     Gosses, ''Leyla Zana ile ilgili yaptığımız yorumları kesinlikle sizin söyleminiz olarak değerlendiriyoruz. Ama biz onun ve arkadaşlarının neler düşündüklerini öğrenmek durumundayız. Kesinlikle bu konuya taraflı bir yaklaşımımız yok. Son derece profesyonel bir yaklaşım içerisindeyiz'' diye konuştu. 
     Hangi taraftan gelirse gelsin, şiddeti desteklemediklerini ve bu şiddetin son bulmasını istediklerini konuşmasında sık sık vurgulayan Gosses, Türkiye'de yeniden patlak veren şiddet olaylarının kendilerini son derece endişelendirdiğini bildirdi. 
     AB'nin özellikle, Güneydoğu da ve geri kalmış yörelerde hayat standartlarının yükseltilmesi konusunda adımlar atılmasını istediğini hatırlatan Gosses, bunun barışın sağlanmasında ciddi bir katkı sağlayacağını kaydetti. 
     Savaş ve şiddetin kurbanlarını bir çok ülkede, sokaktaki sıradan insanların oluşturduğuna dikkati çeken Gosses, AB'nin soyut bir politika izlemediğini, sıradan insanların hayat standardını yükseltmek için elinden geleni yaptığını kaydetti. 
     Gosses, geçmişe değil geleceğe bakma konusunda kararlı olduklarını belirterek, geleceğin umut vaat ettiğini söyledi. 
     Gosses, gaziler ve şehit ailelerine de geçmişe değil, geleceğe bakmaları yönünde seslendi. 
     
     ''ABD'NİN DESTEĞİ DEVAM EDECEK'' 

     ABD Büyükelçiliği Ticaret Ataşesi, John Kunstadter de, yaptığı kısa konuşmada, Türkiye'nin verdiği kayıplar konusunda üzgün olduklarını söyledi. 
     Çocuklarını kaybeden ailelerin acılarının ve fedakarlıklarının büyük olduğuna değinen Kunstadter, ancak Türkiye'nin bölünmez bütünlüğünün bu sayede muhafaza edildiğini kaydetti. 
     Şehitlere Allah'tan rahmet dileyen Kunstadter, mümkün olduğu kadar elçilik olarak Anadolu'yu dolaştıklarını söyledi. 
     ABD'nin 35 seneden bu yana terörizmle uğraştığını anlatan Kunstadter, Türkiye'ye 15 Ağustos 1984'den bu yana PKK'ya karşı verdiği mücadelede destek verdiklerini kaydetti. 
     Kunstadter, ''Ordunuza ve halkınıza, her türlü desteği verdik ve destek vermeye devam edeceğiz. Kayıplarınız telafi edilemez. Biz bunu biliyoruz ve sözlerimiz zayıf kalıyor ama yine sempatimiz sizdedir'' diye konuştu. 
     Konuşmaların tamamlanmasının ardından yemek, basın mensuplarına kapalı olarak devam etti. 
     
</TEXT>
</DOC>
