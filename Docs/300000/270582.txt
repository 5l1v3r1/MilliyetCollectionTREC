<DOC>
<DOCNO> 270582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/spo05.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pemra ile 2008'e 
</HEADLINE>
<TEXT>


ABD Açık'ta çiftlerde tarihi başarıya imza atan İpek Şenoğlu, Pekin'deki olimpiyatta milli raket Pemra Özgen ile birlikte yarışabileceğini söyledi 


Kitap yazacak 
ABD Açık'ta çift bayanlarda üçüncü tura yükselerek tarihi bir başarı elde eden İpek Şenoğlu, 2008 Olimpiyatı'nda hem teklerde, hem de çiftlerde raket sallamak istiyor. Milli tenisçi, "Tenis dünyasını yakından tanımak için ilk önce tekniğime güvendiğim çiftleri tercih ettim. Teklerde de tırmanmak niyetim var. 2008 Pekin'e neden Pemra Özgen ile birlikte katılmayalım" diye konuştu. ABD Açık'ta büyük tecrübe kazandığını vurgulayan Şenoğlu, "Bunları da bir kitapta toplayacağım" dedi. 

Ustalardan ilgi 
MARTINA Navratilova'nın tanışmak için yanına geldiğini, Mary Pierce'ın ise saçlarını kestirdiğinin bile farkına vardığını söyleyen Şenoğlu, "Her seferinde çok heyecanlandım, ama onların da bizden farklı olmadıklarını gördüm" diye konuştu. Yılın yarısını otel odalarında, yollarda geçirdiğini vurgulayan milli tenisçi, "Ailemi, dostlarımı, Boğaz'ı ve hatta köfteyi bile özlüyorum. Ancak profesyonel olmak için daha büyük bir bütçeye ve ekip desteğine ihtiyaç var" yorumunu yaptı. 


</TEXT>
</DOC>
