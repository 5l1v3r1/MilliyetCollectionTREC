<DOC>
<DOCNO> 292683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur27.html </URL>
<DATE> 2004/11/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tarsuslu kardeşlerin dramı... 
</HEADLINE>
<TEXT>

     Mersin'in Tarsus İlçesi'nde, babalarını kazada kaybeden, annelerinin ise terk ettiği 8 kardeş, 69 yaşındaki babaanneleriyle yaşam mücadelesi veriyor. 
     Şahin Mahallesi'ndeki evlerinde, komşularının verdiği yiyeceklerle karınlarını doyuran ve yaşları 4 ile 15 arasıda olan 8 kardeş, uzanacak yardım elini bekliyor. 
     Babaları Zülfikar Güngördü'nün at arabası ile yük taşırken geçirdiği kazada yaşamını yitirmesinin ardından annelerinin de terk ettiği Nuriye 15 , Ali 13 , Emrah 10 , Mehmet 9 , Ramazan 9 , Umut 7 Zübeyde 6 ve Sercan 4 , yaşam savaşı veriyor. 
     Aralarında yalnızca Ali'nin kimlik belgesi olduğunu ve okula gittiğini anlatan kardeşlerin en büyüğü Nuriye Güngördü, nineleri Kezban Güngördü'nün kendilerine sahip çıktığını, onun da yaşlı ve hasta olduğunu söyledi. 
     Mahalle Muhtarı Hüseyin Aydın ise vatandaşların aralarında para toplayarak, Güngördü kardeşlere yardım etmeye çalıştığını belirtti. Muhtar Aydın, ''Burası çoğunluğu ekonomik sıkıntı içindeki ailelerin yaşadığı bir mahallerdir. Buna rağmen elimizden gelen her şeyi yapıyoruz. Devletin ve hayırsever vatandaşların yaşlı kadına ve çocuklara sahip çıkmasını bekliyoruz'' dedi. 
     
</TEXT>
</DOC>
