<DOC>
<DOCNO> 295456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun02.html </URL>
<DATE> 2004/12/07/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
ABD, PKK'lı Parlak'ı sınır dışı etmeye hazırlanıyor 
</HEADLINE>
<TEXT>

     ABD, iki Türk askerini Suriye sınırında vurarak öldürmekten hüküm giyen ve ABD'ye kaçıp yalan beyanda bulunarak yeşil kart alan terör örgütü PKK üyesi İbrahim Parlak'ı sınır dışı etmeye hazırlanıyor. 
     Parlak, Suriye sınırında 1998 yılında Türk askerleriyle çatışmaya girmiş ve iki Türk askerini tüfekle vurarak öldürmekten yargılanarak hapis cezası almıştı. Türkiye'de hapis yattıktan sonra 1991 yılında Detroit'e yerleşerek burada bir lokanta açan Parlak, ABD'den yeşil kart alırken, hüküm giydiği suçunu beyan etmediği için, yalan beyanda bulunmakla suçlanıyor. 
     Türkiye'de mahkemenin Parlak'ı yeniden yargılama kararına varmasının ardından Amerikan makamları bu durumdan haberdar edilmiş ve Parlak, bu yıl Temmuz ayında FBI'ın Michigan ofisi tarafından tutuklanmıştı. 
     Sınır dışı edilmek üzere ABD'nin Detroit'teki Göçmen Mahkemesi'nde bugün ifade veren İbrahim Parlak, 1998 yılında kendisinin Suriye sınırında silahlı çatışmaya katıldığını inkar etti ve kazayla bir bomba düşürdüğünü ileri sürdü. Parlak, Türkiye'de işkence gördüğü için bu yönde ifade verdiğini iddia etti. 
     Amerikan hükümeti, ABD'nin terörist gruplar listesinde yer alan Terör örgütü PKK ile geçmişte bağları olması dolayısıyla Parlak'ın, ülkede kalma hakkının olmadığını belirtiyor. ABD İç Güvenlik Bakanlığı savcısı Mark Jebson, iddiaları reddetmesine rağmen, Parlak'ın bir grup terör örgütü PKK üyesi ile Suriye sınırında faaliyet yürütmesinin şüpheli bir durum yarattığını kaydetti. 
     Kefaletsiz olarak yargılanan Parlak, Yeşil Kart başvurusu yaparken, Türkiye'de hüküm giydiği suçunu beyan etmediği için yalan beyanda bulunarak çıkar elde etmekle suçlanıyor. Parlak ayrıca, terörist faaliyetler gerçekleştirmek, terörist faaliyetleri cesaretlendirmek ve bu faaliyetlere fon sağlamakla suçlanıyor. İbrahim Parlak hakkındaki kararı, ABD Göçmen Mahkemesi verecek. 
     Mahkeme yargıcının, Parlak'ı serbest bırakma veya sınır dışı etme yetkisi bulunuyor. 
     
</TEXT>
</DOC>
