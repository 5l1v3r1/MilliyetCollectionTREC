<DOC>
<DOCNO> 287997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun37.html </URL>
<DATE> 2004/11/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Chirac'tan Arafat'a son görev... 
</HEADLINE>
<TEXT>

     Fransa Cumhurbaşkanı Jacques Chirac, Filistin Devlet Başkanı Yaser Arafat'ın öldüğü Percy askeri hastanesine giderek eşi Süha Arafat'a ve yakınlarına taziyelerini sundu. 
     Chirac daha sonra, Arafat'ın naaşı önünde saygı duruşunda bulundu. 
     Cumhurbaşkanı Chirac, bu sabah yayınladığı mesajda, Arafat'ın ölümü nedeniyle Filistin halkına başsağlığı dileyerek, bağımsız Filistin devleti için çabalarının devam edeceğini açıkladı. 
     Yaser Arafat'ın ölümünü büyük bir üzüntüyle öğrendiğini belirten Chirac, Filistin halkına bu yaslı günde Fransız halkının dostluğunu ifade etmek istediğini bildirdi. 
     Bu arada, Yaser Arafat'ın ölümünün açıklamasının ardından, Paris'te yaşayan çok sayıda Filistinli, hastane önünde toplandı. Filistinliler, liderleri için mum yakarak dua ediyorlar. 
     Arafat'ın cenazesi akşam üzeri askeri bir uçakla Kahire'ye götürülecek. Paris yakınlarındaki askeri hava üssünde, Başbakan Jean-Pierre Raffarin'in da katılımıyla bir tören düzenlenecek. 
     Kahire'de yarın düzenlenecek resmi cenaze töreninde Fransa'yı Dışişleri Bakanı Michel Barnier temsil edecek. 
     Arafat, 29 Ekimde bilinmeyen bir hastalık nedeniyle Paris'e getirilmiş ve son bir hafta içinde komaya girmesinin ardından yaşam destek ünitesine bağlanmıştı. 
     Arafat'ın naaşının Kahire'ye naklinden önce, TSİ 18.00'de Villacoublay askeri üssünde Başbakan Raffarin'in de katılacağı bir tören düzenlenecek. 
     
</TEXT>
</DOC>
