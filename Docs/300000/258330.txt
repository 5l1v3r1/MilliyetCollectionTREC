<DOC>
<DOCNO> 258330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur30.html </URL>
<DATE> 2004/07/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Makinistler Derneği Kaza çok yönlü incelensin 
</HEADLINE>
<TEXT>

     Demiryolu Makinist, Revizör ve Raylı Taşımacılar Derneği Genel Başkanı DEMARD Musa Ayar, hızlı tren faciasının hız limiti ile sınırlı kalmayıp çok yönlü soruşturulması gerektiğini ifade etti. 
     Ayar, TCDD Açık Hava Müzesi'nde düzenlediği basın toplantısında hızlı tren kazasına ilişkin değerlendirmelerde bulundu. Ayar, kaza bölgesinde trenin süratinin 130 kilometreyken makinistin 80 kilometreye inebilmek için fren yaptığını ancak, 118 kilometreye kadar inebildiğini belirtti. 
     Lokomotif ve vagonların fren sistemlerinin teknik elemanlarca araştırılması gerektiğini vurgulayan Ayar, kazanın olası nedenlerini şöyle sıraladı 
     "Fren hattına pislik gelerek hava fren dağıtıcısı arızalanmış olabilir. Diğer etkenlerden, vagonların hava sisteminde veya vagonların tekerlerinde yolun durumuna göre kendi pozisyonunu alamaması, yaz aylarında aşırı sıcaklardan dolayı raylarda meydana gelen genleşmeler ve uzama katsayıları normal değerlerin üzerine çıkarak yolu kaydırmış veya dirsek yapmış olabileceği teknik olarak araştırılması gerekmektedir." DEMİRYOLLARINA DESTEK ÇAĞRISI Demiryollarının dünyada kullanılan en güvenli taşıma sistemi olduğunu ileri süren Ayar, "Yakın zamanda ülkemizde karayollarında yüzü aşkın insanımızı kaybettik. Ülkemizin gelişmesi için demiryollarının ve raylı taşımacılığının gelişmesinin şart olduğunun herkes tarafından bilinmesi gerekmektedir. Bunun için zor günlerde bütün demiryolu çalışanlarını demiryollarına destek vermeye çağırıyoruz" dedi. 
     Ayar, makinistlerin çalışma koşullarının iyileştirilmesini isterken makinede görev yapan personelin mutlaka teknik personel olması gerektiğine dikkat çekti. Kaza nedeniyle tren personeli üzerinden politika yapıldığını öne süren Ayar, olay sonrası tutuklanan makinistlere her türlü maddi ve manevi desteği sağlayacaklarını ifade etti. 
     Basın mensuplarının sorularını da yanıtlayan Ayar, kazanın tek nedeni olarak sürat üzerinde durulmasına tepki göstererek, "Altyapı ve zeminin de araştırılması lazım. Neden 118 kilometreye düşmüş de 80 kilometreye düşememiş, 
     araştırılsın. Yalnız hıza odaklanmaması lazım. Diğer hususların da dikkate alınması gerekiyor" dedi. 
     
</TEXT>
</DOC>
