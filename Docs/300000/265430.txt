<DOC>
<DOCNO> 265430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/bila.html </URL>
<DATE> 2004/08/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Adalet Bakanı Cemil Çiçek, suskunluğunu Milliyet'e bozdu 
</HEADLINE>
<TEXT>
'Kamu vicdanı affetmez' 
Çakıcı skandalını değerlendiren Adalet Bakanı Çiçek Bazı kişiler için itibar her şeyin üstündedir. Belki hukuken bir engel yoktur, ama bazı davranışları kamu vicdanı onaylamaz 
Çakıcı skandalıyla ilgili dosya yargı sürecine ulaşabilirse, hangi kişilerin, hangi kurumların kusurlu davrandığı, mafya liderini, adaletin elinden kimin veya kimlerin kurtarmaya çalıştığı, yurtdışına kaçışının nasıl sağlandığı kurumlarının itibarını da zedeleyen çürük elmaların kimler olduğu ortaya çıkacaktır... 
Tabii bunun için öncelikle dosyanın yargı sürecine sokulması gerekecektir. Dosyanın önü kesilmez birtakım mesleki koruma duvarları, devletin yüksek menfaatleri, devlet işi gibi bahanelere sığınılmazsa... 
Bu olayda hükümet neden seyirci durumunda Neden ses vermiyor 
Son günlerde gündeme gelen sorular bunlar... 
Örneğin Adalet Bakanı neden konuşmuyor 
Adalet Bakanı Cemil Çiçek'e dün bu soruyu yöneltince yanıtı şu oldu 
"Konu hem yargıda, hem yargıyı ilgilendiriyor. Benim zorluğum burada. Yargıya güvenmek durumundayız. Başkaca bir yorum yapmam, hemen yargıya müdahale olarak değerlendirilecektir. Ben bu nedenle özenli davranıyorum. Yoksa bana ve bakanlığıma düşen görevler layıkıyla yerine getirilmiştir, getirilmektedir. Yargıya müdahale görüntüsü doğmaması bakımından belki bu görevler ve yapılan işlemler konusunda kamuoyuna bilgi vermekten bile kaçındık." 

45 günlük süre ve yazı 
Çakıcı'nın iadesi ve tahliyesinden sonraki süreçte, yurtdışına çıkmaya çalışacağı bilinmiyor muydu 
"Elbette biliniyordu" diyor Adalet Bakanı 
"Bu zaten Suçluların İadesi Sözleşmesi'nin bir hükmü. Fransa, Çakıcı'yı bize 2 suçtan iade etti. Türkiye'de idam cezası var diye diğer suçlardan iade kararı almadı. Biz sadece iade edilen suçlardan yargılamış olduk. Şimdi bu sözleşme hükmüne göre eğer yargılandığı suçlardan cezasını çekip çıktıktan sonra 45 gün içinde ülkeyi terk etmezse, iade edilmediği suçlardan da Türkiye'nin yargılama yetkisi doğuyor. Bunu bildiği için de tahliye edildikten sonra 45 gün içinde yurtdışına çıkacaktı. Bu açık. Şimdi biz bakanlık olarak bu aşamada görevlerimizi yaptık. Birincisi Yargıtay'a yazı yazarak bu 45 günlük süreyi anımsattık ve davanın safahatı hakkında bilgi istedik. Böylece 45 günlük süre nedeniyle duyulan kaygıyı iletmiş olduk. Yargıtay da safahat hakkında cevabi yazı yazdı. İkincisi Fransa'ya da yazdık ve dedik ki, siz Türkiye'de idam cezası var diye diğer suçlarından iade kararı almadınız. Oysa Türkiye'de idam cezası kalktı. Dolayısıyla diğer suçlardan da iade kararı alınması gerekir. Bu müracaatımız da var. Ayrıca İstanbul Başsavcılığı, Türkiye'ye iade edildikten sonra suç işlediği için yurtdışına çıkış yasağı koydu. Dolayısıyla bakanlığın, savcılığın, Yargıtay'da ilgili dairesinin görev ve sorumluluklarının gereğini yerine getirdiği açık." 

Parça tesirli bomba gibi 
Adalet Bakanı Çiçek, Türkiye'nin yolsuzluklar ülkesi gibi bir görüntü vermesinin ülke menfaatlerine büyük zarar verdiğine işaret ediyor. Yabancı sermayenin Türkiye'ye yatırım yaparken çekingen davranmasından, AB'ye üyelik sürecine kadar birçok açıdan olumsuz etkilendiğini belirterek şöyle diyor 
"Türkiye'nin bu görüntüden kurtulması lazım. Bu nevi olaylar parça tesirli bomba gibi. Etrafa zarar veriyor. Sadece kişileri değil, kurumları yıpratıyor, yaralıyor. Benim üzüldüğüm nokta bu. Kişilerle kurumları ayırmak lazım. Bu hassasiyetle davranmak gerekir." 

İmam Laila'ya giderse... 
Adalet Bakanı Çiçek, bazı kişiler, görevler için "hukuken engel yok" mantığıyla hareket edilmesinin kamu vicdanına sığmayacağını şu örnekle yansıtıyor 
"Şimdi bazı kurumlar, kişiler, görevler için itibar her şeyin üstünde gelir. Görevi, işlevi bunu gerektirir. Belki hukuken bir engel yoktur, ama bazı davranışları kamu vicdanında onay bulmaz. Mesela İstanbul'da bir cami imamı Laila'ya gidip eğlenebilir mi Hukuken bir engel yok. Gidebilir. Hukuken engel yok, ama bu davranışı uygun karşılanır mı Pozisyonu açısından bakıldığında nasıl bir görüntü yaratır Bazı hallerde hukuken engel olmayışı, yeterli değildir." 
Çiçek, Türkiye'nin yolsuzlukla mücadelede kararlı olması gerektiğini de vurguluyor. Bu açıdan her kişi ve kurumun bu mücadeleye yardımcı olması gerektiğini, meslek veya kurum ayırımı yapmadan her kesimin bu anlayışı esas almasını, her meslek ve kurumun kendisini temizlemeye çalışması gerektiğini söylüyor ve ayırım yapmıyor. Devlet kurumlarının korunması, kendi önlemlerini de alması gerektiğini anımsatıyor, "Mesela" diyor 
"Bir yerde lağım patlamışsa ne yaparsınız Etrafa zarar vermemesi için önlem alırsınız. Temizlik yaparsınız. Bir daha olmaması için elinizden geleni yaparsınız. Bir şey olmamış gibi onunla yaşamazsınız." 

Müfettişler görevde... 
Adalet Bakanlığı, kendi yetkisinde olan Yargıtay Genel Sekreter Yardımcısı Ercan Yalçınkaya ile ilgili olarak ne yaptı, ne yapıyor 
Çiçek, Yalçınkaya ile ilgili olarak zaman yitirmeden bakanlığın harekete geçtiğini söyleyerek, şu bilgiyi veriyor "Hemen bakanlık müfetişlerini görevlendirdim. Hatta izindeydiler. Geldiler, görevi aldılar. İki müfettiş şimdi dosyayı inceliyorlar. Tabii, Ercan Yalçınkaya'nın ifadesini alacaklardır. Sonra bir rapor düzenleyecekler. Ben de bu raporu Hakimler ve Savcılar Yüksek Kurulu'na göndereceğim. Kararı kurul verecek." 



</TEXT>
</DOC>
