<DOC>
<DOCNO> 258536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy18.html </URL>
<DATE> 2004/07/27/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
Başbakan Erdoğan İran'a gitti 
</HEADLINE>
<TEXT>

     Başbakan Recep Tayyip Erdoğan, İran Cumhurbaşkanı Birinci Yardımcısı Muhammed Rıza Arif'in davetlisi olarak, resmi ziyarette bulunmak üzere bu ülkeye gitti. 
     THY'den kiralanan ''Göksu'' adlı uçakla saat 20.20'de İran'a hareket eden Başbakan Erdoğan'ı, Atatürk Havalimanı Devlet Konukevi'nden, Başbakan Vekili Abdüllatif Şener, İstanbul Valisi Muammer Güler ve diğer ilgililer uğurladı. 
     Başbakan Erdoğan'la birlikte eşi Emine Erdoğan, Enerji ve Tabii Kaynaklar Bakanı Hilmi Güler, 6 milletvekili, 20 bürokrat ve teknokrat, 130 işadamı ile 34 basın mensubu da İran'a gitti. 
     
     ''TERÖR ÖRGÜTÜNÜN TERÖR LİSTESİNE ALINMASI TALEBİMİZİ YİNELEYECEĞİZ'' 

     Başbakan Recep Tayyip Erdoğan, İran ile son yıllarda gerek siyasi, gerek ekonomik ve ticari ilişkilerde olumlu gelişmeler kaydedildiğini belirterek, bundan memnuniyet duyduklarını bildirdi. 
     Başbakan Erdoğan, İran'a hareketinden önce Atatürk Havalimanı Devlet Konukevi'nde yaptığı açıklamada, İran Cumhurbaşkanı Birinci Yardımcısı Muhammed Rıza Arif'in davetlisi olarak İran'a resmi ziyarette bulunmak üzere Türkiye'den ayrıldığını kaydetti. 
     Erdoğan, ziyaretinde ikili ilişkilerin tüm yönleriyle ele alınacağını, mevcut işbirliğini her alanda daha da ileriye götürmenin imkan ve yolları üzerinde duracaklarını bildirdi. Yüzyıllarca barış içinde yaşanılan ve dünyadaki en eski sınırlara sahip olunan İran'ın Türkiye için çok önemli bir komşu olduğunu vurgulayan Erdoğan, şöyle konuştu 
     ''İran'la son yıllarda gerek siyasi, gerek ekonomik ve ticari ilişkilerimizde olumlu gelişmeler kaydedilmektedir. Bundan memnuniyet duymaktayız. Ülkelerimiz arasındaki ticaret hacmi 1 yıl içinde ikiye katlanarak 2.4 milyar dolar seviyesine yükselmiştir. Bunu, orta vadede, 5 milyar dolara çıkarmayı hedefliyoruz. Bu amaca ulaşmak için yeni projeleri hayata geçirmek, işbirliğimizi zenginleştirmek ve çeşitlendirmek durumundayız. Bu hususları İranlı muhataplarımızla yapacağımız görüşmelerde ayrıntılı bir şekilde ele alacağız. İran'a yapacağım ziyarette, sayın Arif'in yanı sıra Cumhurbaşkanı Hatemi, Meclis Başkanı Adel ve bazı bakanlarla görüşmelerde bulunacağım. 
     Görüşmelerde, ikili ilişkilerimizin yanı sıra önemli ve güncel bölgesel ve uluslararası konularda da görüş alışverişinde bulunacağız. Bölgemizdeki kritik gelişmeler, bölge ülkeleri arasındaki temas ve istişarelerin daha da artırılmasını gerektirmektedir.'' Erdoğan, ziyaretinde kendisine Enerji ve Tabii Kaynaklar Bakanı Hilmi Güler ile Karma Ekonomik Komisyon görüşmeleri için Tahran'da bulunan Devlet Bakanı Kürşad Tüzmen'in de eşlik edeceğini hatırlatarak, heyette ayrıca 6 milletvekili, 20 bürokrat ve teknokrat, 130 işadamı ve 34 basın mensubunun yer aldığını söyledi. 
     Ziyaret vesilesiyle Türk-İran İş Forumu toplantısının da yapılacağını, ayrıca işadamlarının hazırlanan program uyarınca İranlı muhataplarıyla görüşmelerde bulunacağını ifade eden Erdoğan, ziyaretin İran ile ilişkilerin ve işbirliğinin daha da geliştirilmesine katkıda bulunacağına inandığını söyledi. 
     
     SORULAR 

     Gazetecilerin sorularını da yanıtlayan Erdoğan, ''Ziyarette terör konusu gündeme gelecek mi'' şeklindeki soru üzerine, ''Şüphesiz. İran'la zaten yoğun bir şekilde güvenlik konusunda istihbarat örgütlerinin birlikteliği, bilgi alışverişi devam etmekte. Bu ziyarette de bu konu gündemde olacak'' diye konuştu. 
     ''İki ülkenin güvenlik güçlerinin terör örgütüne karşı ortak harekat yapması konusunda bir mutabakat sağlanıp sağlanamayacağı'' yönündeki soru üzerine Erdoğan, görüşmeler sırasında bu konuyu ele alacaklarını söyledi. Erdoğan, ''Bunun boyutları neyi gerektiriyorsa bunları konuşacağız. Aynı zamanda terör örgütünün bir defa terör listesine alınması talebimizi yineleyeceğiz'' diye konuştu. 
     Bir gazetecinin, ''Benzer bir anlaşma Suriye ile yapıldı. PKK sorunu bitti diyebilir miyiz '' sorusunu Erdoğan, şöyle yanıtladı 
     ''Terörün bitmesi diye bir şey söz konusu değil. Dünyada şu ana kadar terör bitti denilen birçok ülkede başka yerden uç göstermiştir. Burada kontrol altına almak ve uluslararası teröre karşı ortak bir mücadele platformunu tüm devletlerin bir dayanışma içerisinde sürdürmesi gerekir. Bizim yaptığımız da bölgesel bir dayanışmadır.'' 
     
     DOĞALGAZ KONUSU 

     ''Doğalgaz fiyatlarının indirilmesi konusu görüşmelerde gündeme gelecek mi '' şeklindeki soru üzerine de Erdoğan, görüşmeler sırasında bu konunun da gündemde olduğunu bildirdi. 
     Başbakan Erdoğan, bu konuda Enerji ve Tabii Kaynaklar Bakanı Güler'in görüşmelerinin olduğunu hatırlatarak, ''İnanıyorum ki olumlu bir netice alacağız'' diye konuştu. 
     AK Parti Kütahya Milletvekili Halil İbrahim Yılmaz'ın vefatına ilişkin soru üzerine de Erdoğan, şunları kaydetti 
     ''Halil İbrahim Yılmaz'ın vefatı, parti grubu olarak bizi derin bir şoka gark etti. Az önce eşiyle görüştüm. Kendisine başsağlığı diledim. Halil İbrahim kardeşimize Allah'tan rahmet, tüm ailesine şahsım ve grubum adına sabırlar diliyorum. 
     
</TEXT>
</DOC>
