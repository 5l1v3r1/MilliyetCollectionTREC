<DOC>
<DOCNO> 288498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/spor/spo01.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal ipleri kopardı 
</HEADLINE>
<TEXT>


Beşiktaş İkinci Başkanı Murat Aksu, Şeref Görkey'in cenaze törenine katılmayan Futbol Federasyonu'na tepkisini dün daha da sertleştirerek devam ettirdi, "İnsan hiç olmazsa bir tane köpek gönderirdi" dedi 

ORHAN YILDIRIM 


'Yanlış yaptılar' 
BEŞİKTAŞ camiasının simge isimlerinden Şeref Görkey'in cenazesi, yönetimle Futbol Federasyonu arasındaki gerilimi doruk noktaya tırmandırdı. Beşiktaş İkinci Başkanı Murat Aksu, Levent Bıçakcı ve arkadaşlarını sert bir dille eleştirerek, "Bunların göreve gelmesinde benim büyük payım var. Ancak ben bunları, böyle yanlışlar yapsınlar diye desteklemedim" yorumunu yaptı. 

'Babam değil ki' 
MURAT Aksu, Şeref Görkey'in Futbol Federasyonu doğal üyesi olduğunu da hatırlattı. Aksu şunları söyledi "Görkey benim ne babam, ne de akrabam. Türk futboluna mal olmuş bir değer. İnsan bir tane köpek gönderirdi. Katılanlar hiç olmazsa 'İşte bu da Futbol Federasyonu'nun köpeği' derdi. Ancak ne üzücüki futbolu yöneten kurum adına cenazede hiçbir şey yoktu." 

Çengel tutmadı 

SÜLEYMAN HATISARU 

ÖNCE Fenerbahçe, ardından da Galatasaray ile antrenmanlara çıktıktan sonra Beşiktaş'a kaçan Önder Çengel ve Gökhan Dinler, Siyah - Beyazlı kulüpten de gönderildi. Beşiktaş Yönetimi, kısa bir süre önce protokol imzaladıkları iki genç gurbetçi ile yolları ayırdı. PAF Takıma gönderildikten sonra beklenen performansı gösteremeyen Önder ve Gökhan, eşyalarını toplayıp, tesislerden ayrıldı. 

Fulham iddiası 

BEŞİKTAŞ'TA aylardır forma şansı bulamayan Oscar Cordoba'ya Ada'dan yeni bir talip daha çıktı. İngiltere Premier Ligi takımlarından Fulham'ın, Kolombiyalı eldiveni renklerine katabilmek için harekete geçtiği öğrenildi. Fulham'ın ara transfer döneminde Cordoba'ya imza attırmak istediği iddia edildi. Sezon başında da Arsenal ile pazarlığa oturan Kolombiyalı kaleci için son kararı Teknik Direktör Vicente Del Bosque verecek. 

Vapurda iftar 

KARTAL'IN yıldız isimleri Tayfur Havutçu ile Tayfun Korkut, Üsküdar Belediyesi'ne ait iftar vapurunda vatandaşlara yemek dağıtıp, birlikte iftar yaptılar. Kaptan Tayfur, "Bu özel günde bizi sevenlerle bir arada olmak keyif vericiydi. Bu tür organizasyonlarda fırsat buldakça yer alıyoruz" dedi. 


</TEXT>
</DOC>
