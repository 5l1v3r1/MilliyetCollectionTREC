<DOC>
<DOCNO> 299227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo41.html </URL>
<DATE> 2004/12/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Yanal Oynatmak istediğim futbolda Hakan Şükür'ü düşünmedim 
</HEADLINE>
<TEXT>

     Milli Takımlar Teknik Direktörü Ersun Yanal, Türk futbolunun değişim içinde olduğunu ve oynatmak istediği futbolda Hakan Şükür'ü düşünmediğini söyledi. 
     Pamukkale Üniversitesi PAÜ Spor Bilimleri ve Teknolojisi Yüksekokulu tarafından düzenlenen ''Futbol, teknoloji ve bilimsel yaklaşım'' konulu konferansa konuşmacı olarak katılan Yanal, Türk futbolunda genç ve yetenekli isimlerin yetiştiğini, ancak bunların takımlarında yeterince forma şansı bulamadığını ve bugün bunun sıkıntısının çekildiğini anlattı. 
     Futbolda kalıcı başarıyı sağlamak için altyapıya önem verilmesi gerektiğini vurgulayan Yanal, şöyle konuştu 
     ''Futbol ilgiyle izlenen bir oyundur. Dünyanın en önemli etki alanlarına giriyor. Türkiye'de de futbol aynıdır. Hakan Şükür'e, Türk futboluna verdiği katkı için zaten minnettarız. Türk futbolunun çok hızlı değiştiği bir dönemdeyiz. Değişimin içindeyiz. Dolayısıyla bugün oynatmak istediğimiz futbol ve o futbolun temsilcisi içinde Hakan'la oynamayı düşünmedik. Bu da benim tercihimdi. Bu nedenle herkesin yaklaşımı farklı olacaktır. Maalesef futbol o kadar sevilen oyun ki, herkes bir anda binlerce teknik direktör oluyor. Karara saygı duyulması gerekir.'' Birinci Süper Lig'de mücadele eden takımlarda 18 yaşında olan ve Türk futbolunun geleceğini belirleyecek özelliklere sahip 7 futbolcu bulunduğu, ancak bunların kendi takımlarında belirli dakikalarda oynamasına fırsat tanındığına işaret eden Yanal, şöyle devam etti 
     ''18 yaşındaki futbolcuların oynatılma durumları içler acısındır. Türkiye 1923'den bugüne kadar 4 uluslararası organizasyonda yer almıştır. 3 tanesi son 10 yılda olmuştur. İşte başarı ortadadır. 70 yıl 1 kere, 10 yılda 3 kere organizasyondasınız. Bu başarının kalıcılığını sağlamanın yolu gençlerdir. Değişim de budur'' dedi. 
     Yanal, Süper Lig'de ilk yarı değerlendirmesi de yaparak, ''Ligin ilk yarısında yaşananların 2. yarıda yaşanmamasıyla Türk futbolu ilerler. İlk yarıda futbol adına hiç hoşumuza gitmeyen dönemler de yaşadık. Taraftarların kavgası ve ölüm oldu. Önümüzdeki dönemlerde bunlar olmayacak. Futbol, herkesin mutlu olduğu ve zevk aldığı mekan gibi olacak'' dedi. 
     Ersun Yanal, milli takım sonrasında İngiltere'de bir takımda teknik direktörlük yapmayı istediğini sözlerine ekledi. 

     
</TEXT>
</DOC>
