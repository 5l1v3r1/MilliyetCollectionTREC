<DOC>
<DOCNO> 291833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur31.html </URL>
<DATE> 2004/11/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Mustafa Koç'un kayınpederinin sağlık durumu iyiye gidiyor... 
</HEADLINE>
<TEXT>

     İzmir'in Alsancak Semti'nde, bir taksinin çarpması sonucu yaralanan Rahmi Koç'un dünürü işadamı Herve Frederic Giraud'un sağlık durumunun iyi olduğu bildirildi. 
     Alınan bilgiye göre, arkadaşlarıyla yemekten dönen Giraud 67 , Vasfi Çınar Bulvarı'nda yürürken Hüseyin Arda yönetimindeki 35 T 5734 plakalı taksinin çarpması sonucu yaralandı. Alsancak Devlet Hastanesi'nde ilk müdahalesi yapılan Giraud, daha sonra Özel Sağlık Hastanesi'ne kaldırıldı. 
     Tekstil işiyle uğraşan ve bir dönem Pamuk Mensucat firmasında Yönetim Kurulu Başkanlığı, Eurocotton firmasındaysa Başkan Yardımcılığı görevlerinde bulunan Giraud'un, kaza sırasında ayağının kırıldığı ve başına darbe aldığı öğrenildi. 
     Kazayı haber alan Giraud'un damadı Mustafa Koç ile kızı Caroline Koç, Özel Sağlık Hastanesi'ne geldi. Kayınpederini ziyaret eden Mustafa Koç, gazetecilerin Giraud'un sağlık durumuyla ilgili soruları üzerine, ayağında kırık, başında ciddi bir yaralanma bulunduğunu, fakat hayati tehlikeyi atlattığını söyledi. 
     Kayınpederinin kazadan ''şans eseri'' yaralı olarak kurtulduğunu söyleyen Koç, ''Ülkemizde özellikle bayram ve tatil dönemlerinde sonuçları üzücü kazalar meydana geliyor. Trafik terörü, Türkiye'nin, kesinlikle çözülmesi gereken bir problemi. Bunun için de eğitimin önemi bir kez daha ortaya çıkıyor'' diye konuştu. 
     Giraud'un tedavisinin Prof. Dr. Saffet Mutluer ve ortopedist Dr. Levent Köstem tarafından sürdürüldüğü öğrenildi. 
     
     TOMOGRAFİ OLUMLU 

     Prof. Dr. Saffet Mutluer, dün akşam, bir taksinin çarpması sonucu yaralanan Koç Holding Yönetim Kurulu Başkanı Mustafa Koç'un kayınpederi, işadamı Herve Frederic Giraud'un çekilen beyin tomografisinde, olumsuz bir bulguya rastlamadıklarını bildirdi. 
     Prof. Dr. Saffet Mutluer ve ortopedist Doç. Dr. Levent Köstem, Özel Sağlık Hastanesi'nde tedavisi süren Rahmi Koç'un dünürü işadamı Herve Frederic Giraud'un sağlık durumu hakkında, basın mensuplarına bilgi verdi. 
     Prof.Dr. Mutluer, kazanın ardından Alsancak Devlet Hastanesi'ne kaldırılan Giraud'un, bacağında kırık, başındaysa kanamalı bir yara bulunduğunu ve hemen müdahaleye alındığını belirtti. İlk müdahalenin ardından Giraud'un beyin tomografisinin çekildiğini söyleyen Prof. Dr. Mutluer, ''Çekilen tomografide bir hasar olmadığı belirlendi. Gece boyunca müşahade altında tutuldu. Hayati tehlikesi yok ve sağlık durumu daha iyiye gidiyor'' dedi. 
     Giraud'un bacağındaki kırık için ameliyat gerekmediğini belirten Doç. Dr. Levent Köstem, bacağın yarın alçıya alınacağını ve tahminen 6 hafta içinde iyileşeceğini söyledi. 
     Tekstil işiyle uğraşan ve bir dönem Pamuk Mensucat firmasında Yönetim Kurulu Başkanlığı, Eurocotton firmasında da Başkan Yardımcılığı görevlerinde bulunan, Mustafa Koç'un eşi Caroline Koç'un babası Giraud 67 , Vasfi Çınar Bulvarı'nda yürürken, Hüseyin Arda yönetimindeki 35 T 5734 plakalı taksinin çarpması sonucu yaralanmıştı. 
     
</TEXT>
</DOC>
