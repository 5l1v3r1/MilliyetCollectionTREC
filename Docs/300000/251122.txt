<DOC>
<DOCNO> 251122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur20.html </URL>
<DATE> 2004/06/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TAYAD'lı bir grup bombacı kıza sahip çıktı, 'bomba kazayla patladı' dedi 
</HEADLINE>
<TEXT>

     Tutuklu ve Hükümlü Aileleri ile Yardımlaşma Derneği TAYAD üyesi bir grup, terörist Semiran Polat'ın taşıdığı bombanın, İETT otobüsünde kaza sonucu patladığını öne sürdü. 
     İstiklal Caddesi üzerinde toplanan TAYAD üyesi grup adına Niyazi Ağırman tarafından okunan açıklamada, taşıdığı bombanın patlaması sonucu ölen Semiran Polat'a ''sahip çıkıldığı'' belirtildi. 
     Polat'ın, ''Sincan Cezaevi'nde ölen Bekir Baturu ve Hüseyin Çukurluöz ile Tokat'ta güvenlik güçleriyle girdiği çatışmada ölen Hasan Hüseyin Boyraz gibi evlatları olduğu'' ifade edilen açıklamada, bombanın ''kaza sonucu patladığı'' iddia edilerek, ''Ölenlerin ailelerine başsağlığı, yaralılara 'geçmiş olsun' diyoruz. Bilinmelidir ki isteyerek, bilerek o otobüste bomba patlatılmamıştır'' denildi. 
     NATO Zirvesi'ne katılan ülkeleri de protesto ederek çeşitli sloganlar atan grup, daha sonra dağıldı. 
     
</TEXT>
</DOC>
