<DOC>
<DOCNO> 251304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/ekonomi/aeko.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank yasası değişiyor 
</HEADLINE>
<TEXT>


Hukuki statü nedeniyle sıkıntılar yaşandığını belirten Eximbank Genel Müdürü Kılıçoğlu, bankanın çalışmasını düzenleyen kanunun yeniden ele alındığını söyledi 

Finans Sohbetleri KADİFE ŞAHİN 

Eximbank'ın çalışmasını düzenleyen, çalışanların özlük haklarını kapsayan yasal düzenlemelerin yeniden ele alındığını bildiren Eximbank Genel Müdürü Ahmet Kılıçoğlu, çalışmanın sonbaharda Meclis'e gelebileceğini söyledi. 
Yeni yasal düzenleme ile getirilecek değişikliklerin Eximbank'ın ihracat sektörüne daha güçlü bir şekilde hizmet vermesini sağlayacağını belirten Kılıçoğlu, tasarruf tedbirlerinin getirdiği sıkıntıların yanı sıra bankanın hukuki statüsünün yol açtığı sorunların da olduğunu ifade etti. 
"Bunlarla ilgili bir çalışma içindeyiz" diyen Kılıçoğlu, yeni bir Eximbank kanunu üzerinde çalışıldığını bildirdi. Kanun çalışmasının 17 yıldır faaliyet gösteren Eximbank açısından işlevsel olarak önemli olduğunu vurgulayan Kılıçoğlu, "Bu süre içinde Eximbank çok şey öğrendi. Çok şey de değişti. Bir dolu kanun değişti. Eximbank spesifik bir kurum, hem banka hem banka gibi banka değil" dedi. 

Tek iş ihracat değil 
Eximbank'ın teknik olarak ihracatı destekleme kurumu olduğunu belirten Kılıçoğlu, şöyle konuştu 
"Misyon sahibi bir banka olarak ihracat sektörüne uygun koşullarda finansman sağlıyoruz. Buna yurtdışı müteahhitlik hizmetleri de dahil. Sadece mal ihracatı gibi bir yelpazede çalışmıyoruz. Öncelikli faaliyet alanı bu olmakla birlikte kaynaklar çerçevesinde çok geniş bir alanda hizmet veriyoruz. Turizm, uluslararası nakliye ve döviz kazandırıcı işlemler adı altında mühendislik, müşavirlik hizmetlerinin kredilendirilmesi var. Ülke kredileri dediğimiz kimsenin yapmadığı bir işimiz var. İhracat kredi sigortası bile özel sektörün yeni yeni girmeye başladığı bir alan. Bankalar Kanunu'nda tam anlamıyla yeri olmayan birtakım özellikleri olan bir kurumuz. Bütün bunları hem tecrübe ile hem de diğer örnekler ile birleştirerek, yeni kanunlara uydurarak bir kanun hazırlama ihtiyacı var. Bunun bir yönü de bankanın yasal statüsü ve personelinin özlük haklarına kadar uzanan bir çerçeveyi içeriyor. Yeni düzenlemeyi kısa sürede hazırlayıp, yaz sonunda ilgili makamlara iletme gayreti içindeyiz." 

İki irtibat bürosu açtı Eximbank'ın geçen yıl kredilerde dolar bazında yüzde 30 artış sağladığını belirten Kılıçoğlu, toplam 6.4 milyar dolarlık destek sağlandığını söyledi. Kredilerin yüzde 40'nın KOBİ'lere verildiğini söyleyen Kılıçoğlu, KOBİ'lere vade 6 aydan 12 aya uzatılarak ve yüzde 50 teminat alınarak kolaylık sağlandığını belirtti. Kredilerde geçen yılın haziran ayına göre yüzde 23'lük artış olduğunu bildiren Kılıçoğlu, 1.6 milyar dolarlık kredinin yüzde 39'nun, KOBİ'lere verildiğini söyledi. 
Eximbank'ın müşterisinin ayağına gidip, kendisini daha iyi anlatmak için Denizli ve Kayseri'de irtibat büroları açtığını söyleyen Kılıçoğlu, Gaziantep'te de irtibat bürosu açacaklarını bildirdi. Kılıçoğlu, zaman içinde irtibat bürosu sayısını 8'e çıkarmayı planladıklarını söyledi. 


</TEXT>
</DOC>
