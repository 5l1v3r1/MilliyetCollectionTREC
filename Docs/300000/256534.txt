<DOC>
<DOCNO> 256534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy06.html </URL>
<DATE> 2004/07/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gül Ankara'nın Atina'ya öneri götüreceği haberleri doğru değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Heybeliada Ruhban Okulu'nun açılması için Ankara'nın Atina'ya öneri götüreceğine yönelik haberlerin gerçeği yansıtmadığını söyledi. 
     Gül, 6. Reform İzleme Grubu toplantısının ardından, yeni Başbakanlık binasında gazetecilerin gündeme ilişkin sorularını yanıtladı. 
     Bakan Gül, Türkiye'nin ruhban okulunun açılması karşılığında Yunanistan'dan Gümülcine Celal Bayar Lisesi'ndeki Türk öğretmen sayısının artırılmasını isteyeceğine yönelik basında yer alan haberlerin hatırlatılması üzerine, ''Haberlerin hiçbiri doğru değil, aslı yok'' diye konuştu. 
     Konuya ilişkin kapsamlı bir çalışmanın yapıldığını kaydeden Gül, ancak bu konunun AB ile ilişkilendirilmemesi gerektiğini belirtti. Gül, Türkiye olarak herkesin din ve eğitim özgürlüğüne önem verildiği için, ayrıca ele alınan bir konu olduğunu söyledi. 
     Okulun açılışına yönelik çalışmaların İlerleme Raporu öncesinde tamamlanıp tamamlanmayacağına ilişkin soru üzerine de Gül, ''Ruhban okulu ile İlerleme Raporu'nun alakası yok'' dedi. 
     
     VERHEUGEN'İN LİSTE VERDİĞİ HABERLERİ 

     Gül, bir soru üzerine, AB Komisyonu'nun genişlemeden sorumlu üyesi Günter Verheugen'in İlerleme Raporu öncesinde kendisine ''eksiklikler listesi'' verdiğine ilişkin haberleri yalanlarken, şunları kaydetti 
     ''Basına sonuna kadar saygım var. Ancak basın da kendisini korumalıdır. Bize karşı da başkalarına karşı da. Bizim dosyalarımızda bu tip yüzlerce doküman var. Bunlar bizim dokümanlarımız, hazırladığımız, çalıştığımız belgelerdir. Karşılıklı böyle yüzlerce belgemiz var eksikliklerimiz neler, neler yapacağız, hangi konularda ilerleyeceğiz. Ama basında çıktığı gibi bize yazılmış, verilmiş gibi böyle bir şey söz konusu değil. Bize karşı da kimse kullanılmasın, başkalarına karşı da kimse kullanılmasın. Kimin imzası varmış onun altında, hangi başlıklı kağıttaymış. Bunlar gazetecilik de değildir açıkçası. Onun için hepinizi de uyarırım Bize karşı da dikkatli olun, başkalarına karşı da dikkatli olun.'' 
     
     SCHRÖDER'İN AÇIKLAMASI 

     Bakan Gül, Almanya Başbakanı Gerhard Schröder'in ''AB Komisyonu'nun İlerleme Raporu Türkiye ile üyelik müzakerelerine başlanmasını önerirse bu konuda belki 'şartlı evet' kararı alınabilir'' sözlerinin hatırlatılması üzerine, böyle bir şeyin söz konusu olmadığını belirterek, Schröder'in tutumunun açık olduğunu kaydetti. 
     
</TEXT>
</DOC>
