<DOC>
<DOCNO> 274661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur42.html </URL>
<DATE> 2004/09/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Zırhlı aracının içinde vurulan Cemal Nayır felç oldu... 
</HEADLINE>
<TEXT>

     Bağcılar'da uğradığı silahlı saldırıda yaralanan Cemal Nayır'ın felç olduğu belirtildi. 
     TEM Otoyolu Mahmutbey Köprüsü altında dün otomobilinde uğradığı silahlı saldırıda yaralanan Cemal Nayır'ın, TEM Hospital Yoğun Bakım Ünitesi'ndeki tedavisi sürüyor. 
     Hastane yetkilileri, 4'ü sırtının sol kısmından olmak üzere vücudunda toplam 5 adet kurşun yarası bulunan Nayır'ın ameliyat edildiğini belirttiler. 
     Sırt bölgesine isabet eden kurşunların omuriliğe zarar verdiğini ifade eden yetkililer, vücudunun göğüs bölgesinden aşağı kısmını hissetmeyen Nayır'ın felç olduğunu kaydettiler. 
     Yetkililer, akciğerlerinde meydana gelen tahribat nedeniyle tedavisine devam edilen Nayır'ın, bundan sonraki hayatını tekerlekli sandalyeye bağlı olarak sürdüreceğini bildirdiler. 
     Bu arada, silahlı saldırı olayına ilişkin emniyet güçlerince başlatılan soruşturma çok yönlü sürdürülüyor. 
     
</TEXT>
</DOC>
