<DOC>
<DOCNO> 284127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo32.html </URL>
<DATE> 2004/10/28/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Beşiktaş'ta, Fenerbahçe hazırlıkları... 
</HEADLINE>
<TEXT>

     Beşiktaş, Fenerbahçe ile yapacağı derbi maçın hazırlıklarını sürdürdü. 
     BJK Nevzat Demir Tesisleri'nde, Teknik Direktör Vicente Del Bosque yönetiminde yaklaşık 1,5 saat süren antrenmana, kondisyoner Javier Minano Espin yönetiminde ısınma ve kültür fizik hareketleriyle başlayan futbolcular, bir süre 5'e 2 pas ve çabukluk çalışması yaptı. Kaleciler takımdan ayrı çalışırken, öteki oyuncular bir süre taktik varyasyonlar denedi. Antrenman, çift kale maçla sona erdi. 
     Antrenmanı, Kulüp Başkanı Yıldırım Demirören ile yöneticiler Murat Aksu, Kıvanç Oktay, Reha Muhtar ve Bülent Deriş de izledi. 
     Beşiktaş, yarın yapacağı antrenmanla Fenerbahçe maçı hazırlıklarını tamamlayacak. 
     
     SAKATLARIN DURUMU 
     Kulüp doktoru Ayhan Optur, sakat futbolculardan Ronaldo'nun kolundaki alçının bugün çıkarıldığını ve durumunun iyi olduğunu, 12. haftadaki Konyaspor maçından sonra takımla birlikte antrenmanlara başlayabileceğini söyledi. 
     Dünkü antrenmanda sağ ayak tarak kemiğine darbe alan Berkant'ta yumuşak doku ve kemik ödemi tespit ettiklerini belirten Optur, bu futbolcunun Fenerbahçe maçı kadrosunda yer almayacağını bildirdi. 
     Optur, Fatih Sonkaya'nın da sağ üst adalesinde gerilme ve hafif ödem bulunduğunu, o nedenle bugün dinlendirildiğini açıkladı. Fatih'i yarın takımla birlikte antrenmana çıkararak deneyeceklerini belirten Optur, sorun olmadığı takdirde maç kadrosuna girebileceği yönünde rapor vereceklerini kaydetti. 
     
</TEXT>
</DOC>
