<DOC>
<DOCNO> 260610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur33.html </URL>
<DATE> 2004/08/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'Nasrettin Hoca'nın memleket tartışması sürüyor... 
</HEADLINE>
<TEXT>

     Kayserili tarihçi-yazar Halit Erkiletlioğlu, ''Elimizde Nasreddin Hoca'nın kızı Fatma Hatun'a ait doku örneği yok. Bu nedenle, Fatma Hatun'un mezarından çıkarıldığı iddia edilen kemiklerin kesin olarak ona ait olduğu söylenemez'' dedi. 
     Erkiletlioğlu, ünlü mizah ustası Nasreddin Hoca'nın yıllardır Konyalılar ve Eskişehirliler tarafından turizm aracı olarak kullanıldığını savundu. 
     Anadolu Üniversitesi Edebiyat Fakültesi Sanat Tarihi Bölümü Öğretim Üyesi Doç. Dr. Erol Altınsapan'ın Eskişehir'in Sivrihisar İlçesi'nde Nasreddin Hoca'nın kızı Fatma Hatun'a ait olduğu iddia edilen mezarda yaptığı kazı çalışmalarının da gerçeği yansıtmayacağını öne süren Erkiletlioğlu, şöyle devam etti 
     ''Sivrihisarlılar, Fatma Hatun'un mezarının Sivrihisar'da olduğunu iddia ediyorlardı. Mezarda yapılan kazı çalışmalarında da bazı kemikler bulunmuş. Ancak, elimizde Fatma Hatun'a ait doku örneği olmadığı için mezarından çıkarıldığı iddia edilen kemiklerin kesin olarak ona ait olduğu söylenemez. Bu, mantığa da uygun değil. Doç. Dr. Erol Altınsapan da bu kemiklerin Fatma Hatun'a ait olduğunu neye dayanarak söylüyor bilemiyorum. Mezar taşına dayanarak söylüyorsa Nasreddin Hoca'nın mezar taşı da Kayseri'de bulunuyor. Halen müzede sergilenen mermer taşın üzerinde de Nasreddin Hoca'ya ait olduğu yazıyor. Sayın Altınsapan'ın bu taşı da incelemesini istiyoruz. Kayseri'de bu konuya kimse sahip çıkmadığı için üzerinde durulmadı. Ama ben elimizdeki mezar taşına dayanarak Nasreddin Hoca'nın Kayserili olduğunu iddia ediyorum.'' Doç. Dr. Erol Altınsapan da Sivrihisar Belediyesi'nin çağrısı üzerine, Fatma Hatun'a ait mezarda, Kültür ve Turizm Bakanlığı'nın da desteğiyle kazı yaptıklarını söyledi. 
     Kazı sonucu çıkarılan kemiklerin Fatma Hatun'a ait olduğunun tespit edildiğini kaydeden Altınsapan, ''Orada Fatma Hatun'un mezar taşı vardı. Biz mezar taşının altını kazdık ve kemikleri çıkardık. Fatma Hatun'un mezar taşının altından çıkarılan kemikler de Fatma Hatun'a aittir'' dedi. 
     
</TEXT>
</DOC>
