<DOC>
<DOCNO> 268396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun29.html </URL>
<DATE> 2004/09/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nepal Katmandu'da sokağa çıkma yasağı uzatıldı 
</HEADLINE>
<TEXT>

     Irak'taki Nepalli rehinelerin öldürülmesinin ardından protesto gösterilerinin düzenlendiği Nepal'in başkenti Katmandu'da ilan edilen sokağa çıkma yasağı uzatıldı. 
     Katmandu'nun bazı kesimlerinde dün ilan edilen ve vatandaşların ihtiyaçlarını karşılayabilmeleri için birkaç saatliğine kaldırılan yasağın, yeni olayların çıkmasını engellemek için yeniden yürürlüğe girdiği bildirildi. 
     Bir Ürdün firması için temizlik görevlisi ve aşçı olarak çalışan Nepallilerin öldürülmesinin ardından, bugün ülkede okullar ve kamu kurumlarının da kapalı olduğu ve bayrakların yarıya indirildiği belirtildi. 
     Katmandu'nun bazı kesimlerinde, hükümeti, rehineleri kurtarmak için yeterli gayreti göstermemekle suçlayan göstericilerin bir camiyi kundaklaması, binaları taşlaması ve lastikler yakarak trafiği kapatmasından sonra dün sokağa çıkma yasağı ilan edilmişti. Diğer kentlere de yayılan protesto gösterilerinde, polisle çıkan çatışmada 2 kişi ölmüştü. 
     Bu arada ABD Dışişleri Bakanı Colin Powell, Nepal Başbakanı Sher Bahadur Deubayı telefonla arayarak başsağlığı diledi. 
     Irak'taki Nepalli işçiler, 20 Ağustos'ta ''Ensar El Sünnet Ordusu'' adlı grup tarafından kaçırılmış, işçilerin cesetlerini gösteren fotoğraflar önceki gün bir internet sitesinde yayımlanmıştı. 
     
</TEXT>
</DOC>
