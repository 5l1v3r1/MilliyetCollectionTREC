<DOC>
<DOCNO> 280096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur05.html </URL>
<DATE> 2004/10/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Film gibi... Dereye uçacak babasını son anda kaputun üzerinde yakaladı 
</HEADLINE>
<TEXT>

     
     Fırat KESKİNKILIÇ- Taner BAYAR BOLU, DHA 
     

BOLU'nun Mengen İlçesi Gökçesu Beldesi'nde oturan 38 yaşındaki Bilgin Güler, kalp hastası babası, 66 yaşındaki Mehmet Güler'i hastaneye götürürken kaza yaptı. Aşırı hız nedeniyle kontrolden çıkan otomobil bariyeri aşıp derenin kenarında asılı kaldı. Bilgin Güler, ön camdan fırlayan babası Mehmet Güler'i kaputun üzerinden çekerek kurtardı. 
     Gökçesu Beldesi'nde yaşayan Bilgin Güler, annesi 65 yaşındaki Gülbahar Güler'i de yanına alarak, babası Mehmet Güler'i muayene olması için Bolu İzzet Baysal Devlet Hastanesi'ne götürmek üzere yola çıktı. Bilgin Güler'in kullandığı 34 SFB 38 plakalı Şahin' marka otomobil, Bolu-Mengen Karayolu'nun Çatakören Deresi Mevkii'nde aşırı hız ve yağmur nedeniyle yolun kaygan olması sonucu kontrolden çıkarak bariyerlere çarptı. Bariyerleri aşan otomobil, derenin kenarında asılı kaldı. Kaza sırasında otomobilin ön tarafında oturan Mehmet Güler, kırılan camdan fırladı. Bilgin Güler, dereye düşmek üzere olan babasını son anda ön kaputun üzerinde yakalayarak, aracın içine çekmeyi başardı. 
     Kazadan yara almadan kurtulan Bilgin Güler, vatandaşların yardımıyla yaralanan anne ve babasını aracın içinden çıkartarak, İzzet Baysal Devlet Hastanesi'ne kaldırdı. Tedavi altına alınan Mehmet Güler ile Gülbahar Güler'in sağlık durumunun iyi olduğu belirtildi. 
     Kaza sırasında babasının ön camdan fırladığını belirten Bilgin Güler, ''Dereye düşmek üzere olan babamı son anda kaputun üzerinde yakaladım. Babamı aracın içine çektikten sonra, otomobil dereye doğru hareket etmeye başladı. Hemen araçtan inerek çevredeki vatandaşların da yardımıyla anne ve babamı dışarı çıkardım'' dedi. 
     Kafasından yaralanan Mehmet Güler ise, ''Kalbimden muayene olmak için hastanenin kardiyoloji servisine geliyordum. Ancak kaza yapınca, acil servise gelmek zorunda kaldım'' dedi. 
     
</TEXT>
</DOC>
