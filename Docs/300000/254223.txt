<DOC>
<DOCNO> 254223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur45.html </URL>
<DATE> 2004/07/09/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
YÖK Başkanı Prof. Dr. Teziç'in açıklaması... 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, Başbakan Recep Tayyip Erdoğan'ın meslek liselilerin üniversiteye girişine ilişkin düzenlemede kullandığı ''bedel'' ifadesini değerlendirirken, ''Süreç, Parlamento'daki çoğunluğun tercihinin gerçekleşmesine izin verir miydi, vermez miydi o açıdan değerlendirmek lazım. Herhalde bunu kastediyor Sayın Başbakan'' dedi. 
     Teziç, YÖK Binasının bahçesinde YÖK çalışanları, öğrenci konseyi temsilcileri ve basın mensuplarına kokteyl verdi. 
     Bir gazetecinin ''Başbakan, meslek liselilerin üniversiteye girişine ilişkin düzenlemeden bahsederken sözünü ettiği 'bedel' ne olabilirdi '' diye sorması üzerine Teziç, Başbakan Erdoğan'ın ''bedeli'', politik açıdan değerlendirmiş olabileceğini söyledi. 
     Teziç, yasada daha ileriye adım atmanın yeni bir hukuki süreç başlatacağını ifade ederek, ''Bu süreç, Parlamento'daki çoğunluğun tercihinin gerçekleşmesine izin verir miydi, vermez miydi o açıdan değerlendirmek lazım. Belki ondan sonra Anayasa yargılaması devreye girecekti. Herhalde bunu kastediyor Sayın Başbakan'' dedi. 
     YÖK Başkanı Teziç, oluşacak bu hukuki sürecin sonuç almayı zorlaştırabileceğine ya da imkansız hale getirebileceğine dikkati çekti. 
     Yasa aynen Cumhurbaşkanlığı'na geri gönderilseydi yasının Anayasa Mahkemesi'ne gitme olasılığının bulunduğunu hatırlatan Teziç, ''Orada nasıl bir sonuç alınacağı belli değildi. Siyasi iktidar bir çıkış da bulamayabilirdi. Konu biraz bu çerçevede değerlendirilirse söylenen sözler bir yere varabilir'' dedi. 
     Üniversitelerle ilgili konuların her zaman YÖK gündeminde olduğunu dile getiren Teziç, Hükümet'e sundukları taslağı ''güncelleştirme'' için bir çalışma yürüttüklerini söyledi. 
     
     REKTÖR ATAMALARI 
     Bir gazeteci, Cumhurbaşkanı Ahmet Necdet Sezer'in 5 üniversite rektörünün üniversite sıralamasına bağlı kalmadan atadığını anımsatarak, ''YÖK Yasası sürecindeki görüşler dikkate alınırsa bu, yükseköğretim camiasında bir iç hesaplaşma mı '' diye sordu. 
     Teziç, olaya bu açıdan bakmamak gerektiğini bildirerek, ''Sayın Cumhurbaşkanı kanundan kaynaklanan takdir yetkisini kullanmıştır'' dedi. 
     Teziç, Cumhurbaşkanı'nın yaptığı işlemlerin yargısal denetime tabi olmadığını da hatırlattı. 
     Teziç, başka bir soru üzerine, üniversitelerde yapılan seçim sonucuna, üniversitelerin takdiri olarak baktıklarını ifade etti ve ''Buradaki bireylerin sahip olduğu nitelikler üzerinde bir takım tereddütler varsa, bir takım bilgiler de Sayın Cumhurbaşkanı tarafından elde edilmişse hiç şüphesiz o da takdirini ona göre kullanır'' dedi. 
     
     GAZİ'DEKİ AKADEMİK ATAMALAR... 
     Bir gazetecinin, bir siyasi partinin Rıza Ayhan'ın durumuna ilişkin basın açıklaması yaptığına işaret ederek, bunu nasıl değerlendirdiğini sorması üzerine de Teziç, bu konuda takdiri kamuoyuna bıraktığını söyledi. 
     ''Gazi Üniversitesi'nin 7 Temmuz 2004 tarihli Resmi Gazete'de akademik personel ilanı vermesini nasıl değerlendiriyorsunuz'' sorusu üzerine Teziç, ilanın geri alınmasını istediklerini bildirdi. Teziç, atamaların, YÖK'ten izin alınarak yapılamasının doğru olacağını ''acilen'' kendilerine ilettiklerini kaydetti. 
     
     SORUN NE 
     Teziç, ''Sizce yükseköğretimin acil sorunu nedir '' sorusunu yanıtlarken de Avrupa, Amerika ve Japon üniversiteleriyle entegrasyonu sağlayacak bir ''akreditasyon'' sistemine ihtiyaç olduğunu kaydetti. Teziç, üniversitelerin bu çerçevede kütüphane olanakları, araştırma merkezleri, öğrenci ve öğretim üyelerinin seviyesi açısından değerlendirmeleri gerektiğini belirterek, bu çalışmaları yürütecek bir ''akreditasyon merkezi'' kurulmasını istediklerini söyledi. 
     Bunun üzerindeki çalışmaları yaptıklarını kaydeden Teziç, ''Merkezin nasıl bir idari yapısı olacağı, hangi devlet organıyla ilişkilendirileceği konusunu henüz çözemedik'' dedi. 
     
</TEXT>
</DOC>
