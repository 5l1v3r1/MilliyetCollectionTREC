<DOC>
<DOCNO> 292573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/guclu.html </URL>
<DATE> 2004/11/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci affı neden gecikiyor 
</HEADLINE>
<TEXT>


On binlerce üniversite öğrencisi af bekliyor. Daha doğrusu yeni bir sınav hakkı. Rakam, kimilerine göre 60 bin, kimilerine göre de 80 bin. 
Başta AKP ve Başbakan Erdoğan olmak üzere, tüm siyasi partilerin ve liderlerinin bu konuda öğrencilere sözü var. İstense bir haftada TBMM'den geçer. Ama nedense bir türlü Meclis gündemine gelmiyor. 
Tıkanmaya gerekçe olarak türbanı gösterenler var. Ama kesinlikle asıl neden o değil. YÖK ve üniversiteler de değil. Çünkü onları zaten takan yok. Geriye tek gerekçe kalıyor, o da siyasi basiretsizlik... 

Af neden gerekli 
Gazeteye dün bir grup öğrenci geldi. Hepsi de pırıl pırıldı. Ama ferleri sönmüş. Çünkü hepsi de son sınıftan atılmış. Hikayeleri, gerekçeleri çok farklı. Aralarında ekonomik nedenlerle derslere devam edemediği için kaydı silinenler de vardı, sağlık nedenleriyle azami süreyi tamamlayanlar da vardı. Gençlik heyecanıyla derslere boş vermiştim ama aklım başına geldi diyenler de yok değildi. 
Gerekçeleri ne olursa olsun, hemen hepsi içine düştükleri durumdan fazlasıyla ders almış. Yeni bir başlangıç için gayret içerisindeler. İçlerinden yüzde 5'i, 10'u, 20'si, ne kadarını, yeniden hayata döndürürsek büyük bir iş yapmış oluruz. İşte birkaçı 
Nihal İşeri Trakya Eğitim Fakültesi son sınıf öğrencisi. Öğrenimine ailevi nedenlerle üç yıl ara vermek zorunda kalınca atılmış. Hayatta en çok istediği şey öğretmen olmak. 
Mete Vural Çınar Boğaziçi Üniversitesi Genetik bölümüne tek tercihle, ikinci olarak girmiş. O da son sınıftayken atılmış. 
Erdem Tunç KTÜ Tıp Fakültesi 5. sınıftayken kaydı silinmiş. Anadolu lisesi mezunu. Sağlık nedeniyle azami süreyi doldurmuş. 
Ahmet Güngören Sakarya Üniversitesi Makine Mühendisliği son sınıftayken, ekonomik nedenlerle kaydını yenileyemediği için atılmış. 
BM Marmara Üniversitesi İktisat Fakültesi son sınıftayken azami süreyi doldurduğu için kaydı yenilenmemiş... 
Azami süre, genelde, 4 yıllık fakültelerde 6, tıp gibi 6 yıllık fakültelerde de 9 yıla kadar çıkabiliyor. Bu süreyi ancak son sınıfa kadar gelen öğrenciler kullanabiliyor. Pek çok üniversitede, birinci sınıftan dersi olan üçüncü sınıftan ders alamadığı için, azami süreyi doldurmadan ilk üç yıl içinde de atılabiliyor... 
LGS, ÖSS gibi çok zor sınav maratonlarını geride bırakıp üniversiteye giren, girdikten sonra da son sınıfa kadar gelen öğrencilere, başarısız demeye kimsenin hakkı yok. Hataları, kusurları elbette olabilir. Ama cezası bu kadar ağır olmamalı. 
Bu ülke kimleri affetmedi ki Bu yüzden yeni bir sınav hakkı konusu hiç geciktirilmeden acilen gündeme gelmeli ve gereği yerine getirilmelidir. 

Af çıksın ama 
Öğrenci affına karşı olan kesim hep şunu söylüyor Afla gelen, yine atılıyor. Onlar zaten öğrencilikten kopmuşlar... 
Göreceli olarak doğru da içerik olarak kesinlikle doğru değil. Bu gençler, eğitimden söylendiği gibi kopmuş olsalar, yeniden öğrenci olmak için böylesine gayret içerisinde olmazlar. Başarısızlıklarının nedeni, biraz da onları başarısızlığa mahkum eden kafalardan kaynaklanıyor. Bu yüzden, yeni bir sınav hakkı verilirken, öğrencilere mutlaka başka üniversite seçenekleri de sunulmalıdır .. 
Özetin özeti Gençleri harcamaktan daha kolayı yok. Bugüne kadar yapılan da zaten bu. Ama madem Batılı olmak istiyoruz. Onlar bu konuda ne yapıyor ona bakmak lazım. Evet, af onlarda yok, ama böylesine kolay öğrenci de atılmıyor... 



</TEXT>
</DOC>
