<DOC>
<DOCNO> 291815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur12.html </URL>
<DATE> 2004/11/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kadın olduğunu kanıtladı 
</HEADLINE>
<TEXT>

     Özgür CEBE DHA 

DİYARBAKIR'ın Hani İlçesi'nde isim ve cinsiyet davası açan 65 yaşındaki Cani Lezgi, kadın olduğuna dair Diyarbakır Devlet Hastanesi'nin verdiği raporu mahkemeye sundu. Lezgi, asker kaçağı olmadığına dair askerlik şubesinden de belge aldığı taktirde ismi değişecek, hem de yanlışlık sonucu erkek yazıldığı nüfustaki aile tablosu hanesine kadın olarak yazılacak. 
     Hani İlçesi Kuyular Köyü'nde tek gözlü toprak damlı evde yaşamını tek başına sürdüren 2 çocuk annesi Cani Lezgi'nin, Hani Asliye Hukuk Mahkemesi'nde açtığı isim ve cinsiyet değişikliği davasına devam edildi. Duruşmada Cani Lezgi, hazır bulundu. Türkçe bilmediği için tercüman aracılığıyla savunmasını Kürtçe yapan Cani Lezgi, mahkemenin isteği üzerine Diyarbakır Devlet Hastanesi'nden aldığı doğum tutanağını duruşmada hakime sundu. 
     Raporda Cani Lezgi'nin 20 yıl önce yaptığı evlilik sonucu 5 kez doğum yaptığı belirtildi. Pembe nüfus cüzdanı taşımasına rağmen nüfus kayıtlarında erkek' olarak geçtiğini belirten Lezgi, cinsiyetinin düzeltildikten sonra kimlikte Cani' olan adının da Canan' olarak değiştirilmesini istedi. 
     Tayyar Lezgi'nin ikinci eşi olduğunu, resmi nikahı olmadığı için çocuklarının da kayıtlara göre kumasının çocuklarıymış gibi göründüğünü anlatan Cani Lazgi, 5 doğum yaptığını ve 2 çocuğunun hayatta olduğunu söyledi. 65 yaşını doldurunca yaşlılık maaşı alabilmek için işlemlerini yapmak üzere ilçeye geldiğinde kayıtlarda erkek olduğunu farkedince neye uğradığını şaşırdığını belirten Lezgi, 65 yaşına kadar köyde yaşadığını ve resmi hiçbir işlem yaptırmadığı için bugüne kadar nüfus kaydının düzeltilmediğini söyledi. Nüfusa erkek yazıldığından haberi olmadığını, 15 yıl önce askerlik şubesine çağrıldığını belirten Cani Lezgi, askerlik şubesine gittiğini ve bir daha kimsenin kendisini aramadığını söyledi. 
     Asliye Hukuk Mahkemesi'nde kadının kimlik tespiti yapılırken mahkeme tutanaklarına da erkek yazıldı. Hakim tutanaklara, Davacı Cani Lezgi, Mustafa ve Ayşe oğlu 30 Mayıs 1939 doğumlu, Hani ilçesi Kuyular köyü nüfusuna kayıtlı'' ibaresini yazdırdı. 
     Mahkeme, Cani Lezgi'ye kanıt ve tanıklarını sunması için süre verilmesine, mahkemeye sunduğu doğum tutanağıyla ilgili tutanak tanıklarının yaşayıp- yaşamadıklarının tespiti için savcılığa yazı yazılmasına, yaşadıkları taktirde tanık olarak dinlenmelerine karar verdi. Ayrıca Lezgi'nin Diyarbakır Emniyet Müdürlüğü ile Jandarma Alay Komutanlığı'na gönderilen hakkında suç kaydı olup-olmadığına dair yazılar ile sabıka kaydının beklenmesine ve asker kaçağı olup- olmadığı ile ilgili Hani Askerlik Şubesi'ne yazı yazılması kararlaştırıldı. 
     
</TEXT>
</DOC>
