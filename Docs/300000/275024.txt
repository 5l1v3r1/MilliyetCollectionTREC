<DOC>
<DOCNO> 275024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun02.html </URL>
<DATE> 2004/09/26/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
ABD, Felluce'ye yine ölüm yağdırdı 
</HEADLINE>
<TEXT>

     Irak'ın başkenti Bağdat'ın batısındaki Felluce kentinde bu gece Amerikan ordusu tarafından düzenlenen saldırıda 7 kişinin öldüğü bildirildi. 
     Hastane kaynakları, 11 kişinin de yaralandığı belirtti. 
     
     Zeynep'ten İngiliz rehineyi serbest bırakın çağrısı 
     Öte yandan, ABD'nin Irak işgali sırasında bacağını ve 17 akrabasını kaybeden 11 yaşındaki Iraklı Zeyneb Hamid Teriş, Tevhid ve Cihad örgütünden, 9 gündür rehin tuttukları İngiliz Kenneth Bigley'i serbest bırakmalarını istedi. 
     Kaybettiği bacağının yerine protez taktırmak üzere İngiltere'de bulunan Zeyneb, 62 yaşındaki Bigley'in, kendisine Basra'da kaçırılan ve halen haber alınamayan 2 okul arkadaşını hatırlattığını söyledi. 
     Bigley'in hayatının kurtarılması için bir şeyler yapmak istediğini belirten Zeyneb, gazetecilere, ''Tıpkı arkadaşlarımın ailelerine geri dönmesini istediğim gibi, onun da ailesine dönebilmesi için serbest bırakılmasını istiyorum'' dedi. 
     Amerikan ve İngiliz birliklerin Mart 2003'te düzenlediği bombardımanda annesi, 2 erkek kardeşi ve 14 akrabası ile sağ bacağını da kaybeden Zeyneb, Irak'ta görev yapan İngiliz gazeteci Lee Gordon'un girişimiyle protez bacak taktırmak üzere İngiltere'nin başkenti Londra'ya gelmiş, haziran ayında yeni bacağına kavuşmuştu. 
     El Kaide'nin Irak'taki yandaşı Tevhit ve Cihat örgütü, Amerikalı Eugene Armstrong ve Jack Hensley ile birlikte kaçırdıkları Bigley'i öldürmekle tehdit etmiş, ''cezaevlerindeki Iraklı kadınların serbest bırakılması'' yönündeki talepleri yerine gelmeyince Amerikalı rehineleri öldürmüştü. 
     İngiliz rehine Bigley'in serbest bırakılması için çalışmalar sürerken, İslamcı bir internet sitesinde El Kaide bağlantılı bir grup adına yayımlanan açıklamada Bigley'in öldürüldüğü öne sürülmüş, ancak bu iddia henüz doğrulanmamıştı. 
     
</TEXT>
</DOC>
