<DOC>
<DOCNO> 269570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonyas08.html </URL>
<DATE> 2004/09/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bolkar dağlarında ekolojik tehlike .. 
</HEADLINE>
<TEXT>

     Niğde'nin Ulukışla İlçesi yakınında bulunan Bolkar Dağları'nda görülen böcek türleri ekolojik dengeyi tehdit ediyor. Tropikal iklime özgü karınca türlerinin bölgede görülmesi, küresel ısınmanın etkisini gösteriyor. 
     AA muhabirinin aldığı bilgiye göre, son yıllarda yaz aylarındaki aşırı ısınmaya bağlı olarak Bolkar Dağları'ndaki Karagöl, Çinigöl, Çiniligöl ve Alagöl'de su seviyesi düşerken, Çakıt Çayı'nın da suyu azaldı. Bolkar Dağları'nın zirvesindeki karlar da ısınmayla birlikte eridi. 
     Bölgede NATO Bilimsel Araştırmalar Departmanı'nın desteğiyle 1999- 2001 yılları arasında yürütülen bilimsel çalışmaya katılan Trakya Üniversitesi Öğretim Üyesi Prof. Dr. Nihat Aktaş, AA muhabirine yaptığı açıklamada, NATO üyesi ülkeler Türkiye ve İngiltere ile Ukrayna'dan gelen bilim adamları ile bölgede Türkiye'nin biyolojik zenginliklerini belirlemek amacıyla karınca türleri hakkında araştırma yaptıklarını belirtti. 
     Yaptıkları çalışmalarda Bolkar Dağları'nın güney yamaçlarında tropikal iklime özgü ''Dorylus'' cinsi karıncaların yaşadığını tespit ettiklerini kaydeden Aktaş, şu bilgileri verdi 
     ''Çalışmalar kapsamında, daha önce İskenderun ve çevresinde tespit ettiğim, Toroslar'ın güneyinde dağılım gösteren ve kuzeyinde hiç görülmeyen 'Afro-tropikal' dağılımlı bir tür olan 'Dorylus fulvus' adlı karıncanın yuvasını tespit ettik. Genellikle sıcak seven bu türün Toroslar'ın kuzeyinde de görülmesi, klimatik koşulların değiştiğini, yani sıcaklığın kuzeye doğru da arttığını ortaya koydu.'' Türkiye'de 1895'den beri karınca türlerinin tespitine yönelik çalışmalar yapıldığını, dünya üzerinde bulunan 11 karınca familyasından ancak 5 alt familyaya ait türlerin belirlenebildiğini ifade eden Aktaş, Bolkar Dağları'nda yaptığı çalışmalarda ilk kez 6. alt familyaya ait 'Aenictinae' familyası ve bu familyaya ait 'Aenictusrhodiensis' türünü de tespit ettiğini söyledi. 
     Ordu karıncası veya lejyoner karınca olarak bilinen ve sabit yuvada yaşamayıp sürekli hareket halinde bulunan bu türün de tropikal iklime özgü bir karınca türü olduğuna dikkati çeken Aktaş, ordu karıncalarının bölgede görülmesinin de aynı şekilde iklim koşullarının değiştiğinin işareti olduğunu vurguladı. 
     
     BÖCEKLER ORMANLARI TAHRİP EDİYOR 
     Bölgedeki iklim değişiklikleri ormanların tahrip olması tehdidini de beraberinde getirdi. Kabuklarının altına yerleştikleri ağaçların çürümesine neden olan böcekler nedeniyle ağaçlar kesiliyor. 
     Erciyes Üniversitesi Fen-Edebiyat Fakültesi Biyoloji Bölümü Öğretim Üyesi Prof. Dr. Aydın Tunçbilek, bölgedeki ağaçlara zarar veren böcek türlerinin tam olarak belirlenebilmesi için geniş çaplı araştırma yapılması gerektiğini bildirdi. 
     Ağaçlara zarar verdiği belirlenen böceklerin ''Kın kanatlılar'' olarak adlandırılan ''Coleopteca'' ve halk arasında kelebek olarak bilinen ''Lepidopteca'' familyası böcekleri olduğunu kaydeden Tunçbilek, şunları söyledi 
     ''Bu tür böcekler kabuklarının altına yerleşerek ağaçları tahrip ederler. Ancak, bu böcek türleri sağlam ağaca zarar verebilecek güçte değillerdir. Büyük ihtimalle bu böcekler zaten zarar görmüş ağaçlara zarar vermektedir. Bölgedeki ısınmaya bağlı olarak ağaçların susuz ve zayıf kalması, böceklerin işini kolaylaştırmış olabilir.'' Adana Orman Bölge Müdürlüğü yetkilileri de, Bolkar Dağları'nda karın erimesinin çok nadir rastlanan bir durum olduğunu, sıcaklıklarla birlikte çoğalan böceklerin zarar verdiği ağaçların kesildiğini, hangi tür böceklerin hangi ağaçlara zarar verdiği konusunda çalışmaların sürdüğünü bildirdiler. 
     
</TEXT>
</DOC>
