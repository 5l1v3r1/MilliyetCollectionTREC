<DOC>
<DOCNO> 286611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun03.html </URL>
<DATE> 2004/11/06/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD savaş uçakları Felluce kentini vuruyor... 
</HEADLINE>
<TEXT>

     Amerikan savaş uçakları ve topçusunun, Iraklı direnişçilerin kalesi olarak gösterilen Felluce kentini bombaladığı bildiriliyor. 
     Amerikan ordusunun sivilere kenti terk etmeleri çağrısında bulunduğu kentin sakinleri, son saldırının, aylardan beri Amerikan ordusunun düzenlediği saldırıların en büyüğü olduğunu ve tüm kenti hedef aldığını belirtti. 
     Ölen ve yaralananların sayısı hakkında resmi açıklama yapılmadı, ancak hastane kaynakları, en az 3 kişinin öldüğünü kaydetti. 
     Amerikan ordusunun, kentteki bütün yolları denetimine alarak kadın, çocuk ve savaşamayacak yaştaki erkeklerin kenti terk etmesini istediği, Felluce'yi terk etmeye çalışan ya da kente girmeye çalışan 45 yaşın altındaki bütün erkekleri tutuklayacağını bildirdiği belirtiliyor. 
     Felluceliler, kent çevresinde 10 binden fazla Amerikan askerinin saldırı için hazır beklediğini, savaş uçaklarının kent merkezindeki pazarı vurduğunu, savaş uçaklarının kentin kuzeyinde bulunan ve savunmaya en elverişli yer olarak gösterilen Jolan bölgesine saldırılarını yoğunlaştırdığını söyledi. 
     Bölgedeki kaynaklar, Amerikan askerlerinin kente girmesi durumunda siperler kazan ve bubi tuzakları hazırlayan 3 bin kadar direnişçiyle karşı karşıya geleceğini ifade ediyor. 
     Amerikalı askeri yetkililer, Felluce'de yarısı Iraklı, yarısı da yabancı, savaşmaya hazır ve kararlı 1200 kadar militan bulunduğunu, bunlara kent çevresinde ve kırsal alanda hücre biçiminde örgütlenmiş 2 bin kadar militanın destek verdiğini vurguluyor. 
     Amerikan ordusunun saldırılarından önce, 300 bin kişinin yaşadığı kentte, insanların büyük bölümünün aylardır süren saldırılar nedeniyle Felluce'yi terk ettiği bildiriliyor. 
     
</TEXT>
</DOC>
