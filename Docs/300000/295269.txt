<DOC>
<DOCNO> 295269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo34.html </URL>
<DATE> 2004/12/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TBL, organizasyon için FIBA'ya 4 milyon 600 bin dolar teminat verecek 
</HEADLINE>
<TEXT>

     Gençlik ve Spor Genel Müdürü Mehmet Atalay, 2010 yılındaki 16. Dünya Erkekler Basketbol Şampiyonası'nı düzenlemeye hak kazanan Türk delegasyonuna yemek verdi. 
     Malezya'nın başkenti Kuala Lumpur'da, Sunway Lagoon Resort Hotel'de gerçekleştirilen yemeğe, Basketbol Federasyonu Başkanı Turgay Demirel, federasyon yetkilileri, A Milli Takım Antrenörü Bogdan Tanjevic, Türkiye'nin Kuala Lumpur Büyükelçisi Barlas Özener ile Türk gazeteciler katıldı. 
     Bu arada, Türk delegasyonunuyla aynı lokantada ABD delegasyonu da yemek yedi. ABD delegasyonunun seçimde Türkiye'yi desteklediği öğrenildi. 
     Atalay bugün yurda dönerken, federasyon heyetinin ise yarın İstanbul'da olacağı açıklandı. 
     
     ''12 DEV ADAM'' İLE COŞTULAR 
     FIBA'nın, organizasyonu düzenleme hakkını Türkiye Basketbol Federasyonu'na vermesiyle, yemek oldukça neşeli bir ortamda geçerken, oteldeki İtalyan lokantasında görevli personelin ''12 Dev Adam'' şarkısını söylemesi, Türk heyetinin neşesine neşe kattı. 
     Atalay ve federasyon yetkilileri, şarkıya alkışla tempo tutarak keyifli anlar yaşadı. 
     
     TEMİNAT BEDELİ 4 MİLYON 600 BİN DOLAR 
     16. Dünya Erkekler Basketbol Şampiyonası'nı düzenlemeye hak kazanan Türkiye Basketbol Federasyonu, Uluslararası Basketbol Federasyonları Birliği'ne FIBA 4 milyon 600 bin dolar teminat garantisi verecek. 
     Basketbol Federasyonu Başkanı Turgay Demirel, bu miktarın organizasyon tarihine kadar dilimler halinde ödeneceğini belirtti. 
     
     BUSH'LU, ABD MİLLİ TAKIMLI TANITIM 
     Basketbol Federasyonu'nun dünkü seçimler için hazırladığı 14.5 dakikalık tanıtım filminde, Türkiye'nin tarihi ve turistlik yerlerinin yanı sıra sürpriz isimlere de yer verildi. 
     Tanıtım filminde ABD Başkanı George Bush'un Türkiye ziyareti sırasında NBA'de oynayan milli basketbolcu Mehmet Okur hakkındaki övgü dolu sözleriyle, ABD Milli Basketbol Takımı'nın, İstanbul'da katıldığı turnuva sırasında sağlanan güvenlik konusunda milli takım yetkililerinin olumlu görüşleri dile getirildi. 
     
</TEXT>
</DOC>
