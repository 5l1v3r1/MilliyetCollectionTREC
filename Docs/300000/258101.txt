<DOC>
<DOCNO> 258101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonyas02.html </URL>
<DATE> 2004/07/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
''Kedi kadın'', Halle Berry'nin sonunu hazırlıyor... 
</HEADLINE>
<TEXT>

     ''Monster's Ball'' filmiyle Oscar ödülünü kazanan Halle Berry'nin rol aldığı ''Kedi Kadın-Catwoman'' adlı film, eleştirmenler tarafından ''sezonun hayal kırıklığı'' olarak nitelendirildi. Sinema otoritelerinin topa tuttuğu film, Berry'nin kariyerinin sonunu hazırlıyor. 
     Internetteki ''msnbc'' sitesinin haberine göre, Halle Berry, ''kedi kadın'' rolünü kabul etmekle hayatının hatasını yaptı. Eleştirmenlerin, ''bu sezon çekilen en kötü film'' yorumunu yaptığı yapımda senelerdir kariyerinde bir arpa boyu yol gidemeyen 46 yaşındaki Sharon Stone ile kamera karşısına geçen Berry, tıpkı ''Amerikan Güzeli'' filmiyle Oscar aldıktan sonra Kevin Spacey'nin başına gelenleri yaşıyor. 
     Bu filmden sonra düşük kaliteli yapımlarda rol alarak kendine zarar veren Spacey ile aynı kaderi paylaşan Halle Berry, şimdi başına gelenden kurtulmak için çıkış yolu arıyor. 

     
</TEXT>
</DOC>
