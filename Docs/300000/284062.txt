<DOC>
<DOCNO> 284062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko11.html </URL>
<DATE> 2004/10/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tüzmen Suriye sınırını organik tarım için kullanacağız 
</HEADLINE>
<TEXT>

     Türkan Al AA 

Devlet Bakanı Kürşad Tüzmen, Türkiye'nin Suriye sınırındaki mayınların temizlenmesi projesine, Güney Afrika'nın önde gelen savunma sanayi firmalarından Denel'in talip olduğunu belirterek, ''bu işi bir an önce sonuçlandıracağız ve Güney sınırımızda Kıbrıs büyüklüğünde bir alanı organik tarıma açacağız'' dedi. 
     İşadamlarından oluşan bir heyetle Güney Afrika Cumhuriyeti'nin Johannesburg kentinde temaslarda bulunan Tüzmen, bu ülkenin savunma sanayindeki en büyük firması olan Denel yetkilileri ile biraraya geldi. 
     Denel firmasının, Türkiye ile savunma sanayinde işbirliği yapmak istediği belirtilirken, görüşmede, Suriye sınırındaki mayınların temizlenmesi projesi değerlendirildi. 
     Devlet Bakanı Tüzmen, görüşmenin ardından AA muhabirine yaptığı açıklamada, Güney Afrika'da savunma sanayinde 500 milyon dolarlık iş hacmi ve 300 milyon dolarlık ihracatı olan Denel'in, çeşitli ağır ve hafif silahların yanı sıra mayın araması ve çıkarması konusunda da uzman bir kuruluş olduğunu söyledi. 
     Firma yetkilileri ile yaptıkları görüşmede, Türkiye ile Suriye arasındaki sınırda bulunan mayınların temizlenmesi projesini detaylı şekilde ele aldıklarını kaydeden Tüzmen, yaklaşık 450 kilometrelik sınır içerisinde bazı yerlerde 250 metreye daralan, bazı yerlerde ise 500 metreye çıkan şeridin mayınla kaplı olduğuna dikkati çekti. 
     ''Kıbrıs'ın alanı kadar bir alan, burada mayınlı şekilde duruyor'' diyen Tüzmen, konuşmasını şöyle sürdürdü 
     ''Biz bu mayınları oradan çıkartarak, 50-60 yıl burada tarım yapılmadığını da dikkate alarak, bu bölgeyi organik tarım alanına dönüştürmek istiyoruz. Bu iş, hakikatten önemli. Genelde dünyada bu işi yapan önemli firmalardan biri olduğu için onlarla görüştüm. Türkiye'ye teklif getirmelerini ve diğer ilgililer ile de görüşmelerini tavsiye ettim. Bu işi hızlandırmamız lazım. Denel yetkilileri bize, bu kadar büyük bir sahayı, 1 sene içinde temizleyebileceklerini söylediler. Burada zaman çok önemli. Bizim açımızdan da bu işin bir an önce hallolması önemli.'' 
     
     UZAYDAN MAYIN TARAMASI- 
     Devlet Bakanı Tüzmen, Türkiye-Suriye sınırındaki mayınlı alanın temizlenmesinin sıkıntılı bir iş olduğuna işaret ederken, bunun, haritaların kaybolmasından, mayınların yerüstü suları ve yer hareketleri nedeniyle başka alanlara kaymasından kaynaklandığını vurguladı. 
     Denel'in, uzaydan fotoğraf çekme tekniği ile mayın taraması yaparak, mayınları bulduğunu, aynı şekilde detektörlerle de bu işlemi gerçekleştirdiklerini kaydeden Tüzmen, söz konusu firmanın bu çalışmaya talip olduğunu kendilerine ilettiğini bildirdi. 
     
     DENEL YETKİLİLERİ TÜRKİYE'YE GELECEK 
     Denel yetkililerinin, üç hafta içinde Türkiye'ye gelerek konuyla ilgili görüşme yapacaklarını ifade eden Tüzmen, ''Ben iyi bir gelişme olur diye düşünüyorum. Çünkü bu iş, bizim açımızdan çok önemli. Bu konuda bizim kararımız kesin. Orayı organik tarıma kazandırmak istiyoruz. Zaten bölgenin de buna ihtiyacı var'' diye konuştu. 
     Tüzmen, Denel ile savunma sanayi alanında da işbirliği yapılabileceğini, gerek mayın çıkarılması gerekse savunma sanayindeki ortak projelerin, Türkiye-Güney Afrika ilişkilerine olumlu katkı yapacağını sözlerine ekledi. 
     
</TEXT>
</DOC>
