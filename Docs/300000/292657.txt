<DOC>
<DOCNO> 292657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo30.html </URL>
<DATE> 2004/11/27/ </DATE>
<TIME> 22.37 </TIME>
<AUTHOR>  </AUTHOR>
<HEADLINE>
Fenerbahçe maçının ardından notlar... 
</HEADLINE>
<TEXT>

     Fenerbahçe'de son haftalarda yükseliş gösteren Önder Turacı, takımın rayına oturduğunu söyledi. 
     Takımdaki sakat ve cezalı oyuncuların eksikliğinin dahi hissedilmediğini vurgulayan Önder, ''Çok pozisyona giriyoruz. Önemli olan 3 puan almaktı, inşallah bu devam eder'' dedi. 
     Önder, sakatlık yaşadığını, ancak şu an için iyi olduğunu belirterek, şöyle devam etti 
     ''Elimden geleni yapmaya çalışıyorum. Çok büyük bir camia içindeyim. Böyle büyük bir camiada ilk 11'de oynamak kolay değil. Çok mutluyum burada. İnşallah yavaş yavaş daha da iyi olacağım. Futbolcu olarak her zaman daha iyi olabilirsin. Daha 23 yaşındayım, çalıştığım zaman iyi yerlere gelebilirim. Amacım, Avrupa'da büyük takımlarda oynamak.'' Avrupa'da şanssızlık ve tecrübesizlik yaşadıklarını söyleyen gurbetçi futbolcu, Prag'da çok iyi oynayarak galip geldiklerini, kendi seyircileri önünde iyi mücadele edip Manchester United'ı yenmek istediklerini ifade etti. 
     
     TUNCAY ''TEKNİK TAKTİK KONUŞMANIN ANLAMI YOK" 

     Tuncay ise artık futbol konuşmak istemediğini belirterek, ''Tribündeki futbol terörü bitmeden teknik taktik konuşmanın bir anlamı yok. Futbolda herşey olabilir, kazanabilir, kaybedebilirsin, şampiyonluğu yitirebilirsin. Bunlar normal şeyler. Artık futbolda tribün terörü bitmeli'' dedi. 
     Fenerbahçeli futbolcu Aurelio da zor bir maçta Diyarbakırspor'u yenip yollarına devam ettiklerini anlatarak, ''Ben de güzel bir gol attım. Sonuçta 3 golle 3 puan aldık. Maçta taraftarlarımızın bana verdikleri desteğe çok teşekkür ediyorum'' diye konuştu. 
     BJK İnönü Stadı'nda yaşanan olaya kendilerinin de üzüldüğünü kaydeden Brezilyalı futbolcu, şunları söyledi ''Üzücü bir olay, ama bence bugün taraftarımızın az olması, hem soğuktan, hem de Manchester United maçını beklemeleri yüzünden oldu. Bizim çok büyük taraftarımız var. Bir dahaki maça tribünleri dolduracaklardır.'' 
     
     KAYIHAN ''TARAFTARLARIMIZI DÜŞ KIRIKLIĞINA UĞRATTIK'' 

     Diyarbakırspor Teknik Direktörü Ümit Kayıhan, oyuna iyi başladıklarını, ancak çok kişisel hata yaparak kötü bir sonuç aldıklarını kaydederek, ''Taraftarlarımızı düş kırıklığına uğrattık'' dedi. 
     Fenerbahçe'nin beklediklerinden daha iyi oynadığını kaydeden Kayıhan, sözlerini şöyle sürdürdü 
     ''Bununla beraber biz de iyi oynamadık. Ferdi hataları çok yaptık. Rakibe çok pozisyon verdik. Erken yediğimiz gol, oyuncularımızın zihinlerindeki motivasyonu düşürdü. 
     Devre arasına kadar puanımızı 20'ye çıkartıp, transfer döneminde eksiklerimizi gidermek istiyoruz. Bugün istediğimiz oyunu oynayamadığımız gibi sevenlerimizi de düş kırıklığına uğrattık.'' Fenerbahçeli taraftarların bugün tribünlere gelmemesiyle ilgili olarak Kayıhan, şöyle dedi 
     ''Taraftarların bugün tribün terörünü protesto edip gelmediklerini düşünüyorum. Ben de bugün siyah giyerek bunu protesto ediyorum. Biz Şampiyonlar Ligi finalini burada oynatacağız, olimpiyatları burada yapmak istiyoruz. Böyle olaylar bizi dünyada geriletir.'' Ümit Kayıhan, bu gece sabaha karşı üçte İstanbul'a geldiklerini, oyuncuların saat 12.00'ye kadar uyuduklarını ve yemek yiyip maça geldiklerini söyledi. 
     
     GÖKSU ''TRİBÜNLERİN BOŞ KALMASI MEDYA YÜZÜNDEN 

     Diyarbakırspor Kulübü Başkanı Ahmet Göksu ise tribünlerin boş kalmasının, medyanın yaptığı yayından kaynaklandığını iddia etti. 
     Başkan Göksu, şunları söyledi 
     ''Medya çocuğunuzu göndermeyin diye yayın yaparsa, tabii ki tribünler boş kalır. Asıl olay, Steau Bükreş maçında oldu. Orada Beşiktaşlı yöneticilerle 3 bin kişi arasında kaldık, linç ediliyorduk. Bu olayı gündeme getirmeyen medya, hiç maçla ilgili olmayan olayı tribün terörü diye lanse ediyor.'' 
     
     KALOĞLU ''ERKEN GOL DÜZENİMİZİ BOZDU'' 

     Diyarbakırsporlu Sinan Kaloğlu, iki haftadır mağlup olduklarını belirterek, ''Bugün iyi oynadık diyemeyiz. Golü erken yememiz, oyun düzenimizi bozdu. Üzgünüz'' açıklamasını yaptı. 
     Yasin ise İstanbul'a Fenerbahçe'yi sadece zorlamaya, yenmeye geldiklerini kaydederek, ''Ben skor 1-0 iken golü atsaydım, sonuç farklı olabilirdi'' dedi. 
     Yasin, maça taraftarların gelmemesinin nedeninin Beşiktaş-Çaykur Rizespor maçında yaşanan ölüm olayıyla ilgili olduğunun dile getirilmesi sonrasında ise şunları söyledi 
     ''Tribünlere genelde 19-20 yaşındaki insanlar geliyor. O yüzden problemler çıkıyor. Kimse kimseyi öldürmek için tribüne gelmez. Ama böyle şeyler de olabiliyor. Çok üzücü ve inşallah böyle şeyler olmaz. Benim de kardeşim, yeğenim olsa maça göndermem. Çünkü her maçta olay çıkıyor. Biz sahada centilmence oynuyoruz, ama tribünde taraftarlar kendi aralarında dahi problemler yaşıyor.'' DAUM ''HEDEFİMİZE KİLİTLENMİŞ OLARAK İYİ BİR YOLDAYIZ'' Fenerbahçe Teknik Direktörü Christoph Daum, maçtan sonra düzenlediği basın toplantısında, yoğun bir maç programının ardından Diyarbakırspor karşısında alınan 3-0'lık galibiyet nedeniyle takımını tebrik etmekten başka bir söz bulamadığını söyledi. 
     Daum, takımının Diyarbakırspor karşısında 90 dakikanın genelinde oyunu kontrolünde tutup, attığı gol kadar da kaçırdığını ifade etti. Futbolcularının kişisel yorgunluğun yanı sıra beyin olarak da yorgun olduklarını belirten Daum, ''Bunları sindirmek kolay değil. Bugün sahaya çıkıp, gerekli cevabı vererek, hedefimize kilitlenmiş olarak iyi ve başarılı bir yolda olduğumuzu gösterdiler'' dedi. 
     Bu galibiyet nedeniyle bu akşam Samandıra Tesisleri'nde dinlenmeye yönelik çalışmalar yaptıracağını kaydeden Alman çalıştırıcı, bundan sonra futbolcularına 2 gün izin vereceğini vurguladı. 
     Christoph Daum, ''Lig Fenerbahçe'ye zayıf geliyor düşüncesi var, Daum bu konuda ne düşünüyor '' şeklindeki bir soru üzerine, bu düşünceye katılmadığını belirtti. Bugüne kadar topladıkları bütün puanları rakiplerinden daha çok mücadele ederek ve çalışarak aldıklarını bildiren Daum, şunları söyledi 
     ''Tüm rakiplerimize saygı ile bakıyoruz. Oynadığımız hiçbir maçta, hiçbir rakip bize bir şey hediye etmedi. Puanları mücadelemizle kazandık. Her zaman daha fazla çalışıp devam etmeliyiz. Bu lig Fenerbahçe'ye hafif gelse, puan farkı daha fazla olurdu. Hiçbir şekilde lakaytlığa yer vermeden yolumuza devam etmeliyiz.'' Bu dönemde Fenerbahçe'nin medyada şişirilip, alınacak kötü sonuçlardan sonra da yerden yere vurmak gibi bir hava yaratabileceğine dikkat çeken Daum, ''Son 3 ayda benim hakkımda nasıl eleştiriler yazıldığı ortada. Bugünkü bu söylem, bu eleştirilerle bağdaşmıyor. İçimde, benimle dalga geçiliyormuş gibi bir his var'' dedi. 
     
     ''DOĞAN'IN İSTİFASINA ÜZÜLDÜM'' 

     Alman teknik adam, Trabzonspor Teknik Direktörü Ziya Doğan'ın istifasına çok üzüldüğünü belirterek, Doğan'ın bordo-mavili ekipte mükemmel işler başardığını kaydetti. 
     Yaptığı başarılı çalışmalar nedeniyle Doğan'a büyük bir saygı duyduğunu ifade eden Daum, ''Aramızda 7 puanlık fark varken neden bıraktığını anlamıyorum. Buna çok üzüldüm. Bu fark kapatılamayacak bir fark değildi'' diye konuştu. Ligdeki diğer rakiplerini değerlendiren Daum, Beşiktaş'ın kendilerine ve UEFA Kupası'nda Athletic Bilbao karşısındaki futbolunu hatırlatarak, ''Takım havası oluşturdukları zaman, bu mücadeleye katılacaklarına inanıyorum. Bireysel olarak iyi futbolculara sahipler'' dedi. 
     Daum, Galatasaray'ın da kesinlikle son saniyeye kadar şampiyonluk mücadelesini bırakmayacağına inandığını söyledi. 
     
     ''YANAL'A VE FEDERASYONA YARDIMA HAZIRIM'' 

     Ligdeki rakipleri ile ilgili değerlendirmelerin ardından Daum, milli takımın yeni oluşumuna değindi. 
     Ersun Yanal'ın, genç bir ekibi başarılı bir takım yapmak konusunda zorlu bir görevi olduğunu kaydederek, ''Gerek Yanal'a, gerekse Futbol Federasyonu'na tecrübelerimle yardımcı olmak konusunda her zaman hazırım'' diye konuştu. 
     Milli takımda büyük bir potansiyel bulunduğunu ifade eden Daum, millilerin 2006 Dünya Kupası Finalleri'ne katılacağına inandığını belirtti. 
     Daum, Fenerbahçe'deki milli futbolcuları geliştirmek konusundaki çalışmalarının sadece sarı-lacivertli takım için değil, milli takım için de olduğunu ifade etti. 
     
     ENGELLİYE DESTEK 

     Bu arada özürlülere destek olmak için Almanya'dan İstanbul'a tekerlekli sandalyesi ile gelen engelli sporcu Thomas Hoffmarck, basın toplantısının ardından Daum ile buluşarak bir süre sohbet etti. 
     Daum, Köln'den İstanbul'a kadar tekerlekli sandalye ile gelmenin ''her babayiğitin harcı olmadığını'' ifade ederek, ''Sağlıklı insanlar olarak her zaman engellilere yardımcı olmalıyız'' dedi. 
     Thomas Hoffmarck'ın bu seyahatinin altın madalyaya layık olduğunu belirten Daum, kalben engelli sporcuya altın madalya vermek istediğini söyledi. 
     Öte yandan, kaleci antrenörü Eike Immel'in 42. yaş günü, maçtan sonra kutlandı. 
     
</TEXT>
</DOC>
