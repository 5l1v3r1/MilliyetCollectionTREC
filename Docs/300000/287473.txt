<DOC>
<DOCNO> 287473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy23.html </URL>
<DATE> 2004/11/09/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
CMUK değişiyor... Tasarı görüşmeleri tartışmalı geçiyor 
</HEADLINE>
<TEXT>

     Ceza Muhakemeleri Usulü Kanunu CMUK Tasarısı görüşmeleri sırasında, ''devrim yasaları'' tartışması yaşandı. 
     TBMM Adalet Alt Komisyonu, CMUK Tasarısı üzerindeki görüşmelere bugün de devam etti. Tasarının ''hükmün açıklanmasının geri bırakılması, denetimli serbestlik'' başlıklı 233. maddesi görüşülürken, tartışma çıktı. 
     Alınan bilgiye göre, komisyon çalışmalarına katılan Askeri Yargıtay temsilcisi, sanığa yüklenen suçtan dolayı yapılan yargılama sonunda belirlenen cezanın 2 yıla kadar hapis veya adli para cezası gerektirmesi durumunda, mahkemece hükmün açıklanmasının geri bırakılmasına karar verilebileceği düzenlemesinden devrim yasalarının muaf tutulmasını önerdi. Alt Komisyon Başkanı ve AK Parti Kastamonu Milletvekili Hakkı Köylü ile CHP'li üyeler de bu öneriyi destekledi. 
     Alt Komisyon'da görev yapan Gazi Üniversitesi Hukuk Fakültesi öğretim üyesi Doç. Dr. İzzet Özgenç, öneriye karşı çıktı. Alt Komisyon Başkanı Köylü'nün, bu yönde bir önergeyi yazması isteğine karşı çıkan Özgenç, ''Bunun, siyasi olarak arkasında mısınız Siyasi olarak yaptığınız yanlış'' diyerek toplantıdan ayrıldı. 
     Toplantı salonuna geri dönen Özgenç, önergeyi niye yazmadığının sorulması üzerine, ''Ben yazmıyorum, siz yazın'' diye konuştu. 
     Marmara Üniversitesi Hukuk Fakültesi öğretim üyesi Prof. Dr. Adem Sözüer de aynı yöndeki isteğe karşı çıktı. 
     Tartışma üzerine görüşmeler kesilirken, CHP'li Orhan Eraslan, Özgenç'e tepki göstererek, ''Sizin iradeniz Parlamento'nun iradesinden üstün değil. Parlamento'ya saygısızlık yapıyorsunuz'' dedi. 
     
     ''BÖYLE ÇALIŞAMAYIZ'' 

     CHP'li Eraslan, böyle bir ortamda çalışmayacağını belirterek, ''Burada söyleyeceklerimizi yazacak, siyasi denetime tabi tutmayacak bir katip olmalı. Aksi halde toplantılara katılmayız. Bizim olmadığımız bir ortamda tasarı çıkarılmak istenirse Komisyon ve Genel Kurul aşamasında her madde üzerinde görüşme açar, önerge verir, İçtüzük'ten kaynaklanan tüm haklarımızı kullanırız'' diye konuştu. 
     Komisyon Başkanı Hakkı Köylü, komisyonda tartışma yaşanmasına karşılık görüşmelerin süreceğini söyledi. 
     Prof. Dr. Adem Sözüer ise milletvekillerinin uzlaşmaya varamadığı için önerge yazılamadığını belirterek, görüşmelere devam edeceklerini söyledi. 
     
     Tasarı görüşmelerindeki sorun çözüldü 

     Ceza Muhakemeleri Usulü Kanunu CMUK Tasarısı görüşmeleri sırasında ''devrim yasaları'' konusunda yaşanan sorun, TBMM Adalet Komisyonu Başkanı Köksal Toptan'ın girişimiyle giderildi. 
     TBMM Adalet Alt Komisyonu'nda, CMUK Tasarısı'nın ''hükmün açıklanmasının geri bırakılması, denetimli serbestlik'' başlıklı 233. maddesi görüşülürken çıkan tartışmanın ardından toplantının kesintiye uğraması üzerine, Komisyon Başkanı Toptan devreye girdi. 
     Komisyon çalışmalarına katılan Gazi Üniversitesi öğretim üyesi Doç. Dr. İzzet Özgenç'in önergeyi yazmak istememesi üzerine çıkan tartışmaya müdahale eden Toptan, Komisyon'daki görevlinin, katip olarak alt komisyon çalışmalarına katılacağını söyledi. Bunun üzerine, alt komisyonda çalışmalara devam edildi. 
     
</TEXT>
</DOC>
