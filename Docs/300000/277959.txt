<DOC>
<DOCNO> 277959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/ykoksaldi.html </URL>
<DATE> 2004/10/07/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Futbolumuz çökmüyor 
</HEADLINE>
<TEXT>



Ligimizin tatsızlığı şu tabiri baş köşeye oturttu Futbolumuz bitiyor. Bu iddialar ligin tepesindeki Fenerbahçe'nin, Manchester Untied'a 6 - 2 yenilmesiyle patladı. Tez şu "Fenerbahçe'ye 6 atan Manchester 4 gün sonra kendi liginde döküldü. işte fark" Ama o zaman liginde kral olan Arsenal'ın Şampiyonlar Ligi'ndeki vasatlığını bu mantıkla nasıl açıklayacağız 
Manchester - Fenerbahçe maçını tek yanlı ve yanlış yorumlayanların bu yargısı abartı. Zira yüzeysellik üzerine oturuyor. O maç herşeyden önce bir Alex Ferguson damgasıydı. Gocunmadan, İngiliz medyasının bile asla düşünemeyeceği defansif orta saha ağırlıklı 11 çıkardı Kleberson ve Djembe Djembe'li orta saha. Fenerbahçe'nin tehlikeli yönlerini ciddiye alıp, orta sahada maçı bitirmek istedi. Hataları kolladı, takımına tempo yaptırtmadı. 
Futbolcular ve takımlar arasındaki rekabet kültürünü anlayamayan, gençlerine hala profesyonelliği öğretemeyen, kendi de profesyonel olamayan futbolumuz sistemde, yorumda çöküyor. Alışkanlık ve bağnazlıklarından kurtulamıyor. Kulüpleşme, değişen teknik adamlara uyum sağlayacak yöneticilik anlayışı ve hedef belirleme, devlet ve belediye bağımlılığından sıyrılma, stadlarda kaliteyi yükseltme vs,vs. 
Ligimiz hiçbir zaman hayallerdeki seviyeye ulaşmadı. Ya da bu sezon son 3,4,5 sezondan daha kalitesiz takımlarla dolu değil. Hiçbir zaman rekabet 4 - 5 kulübün dışına çıkmadı. Sanki daha önce her hafta futbol keyfi yüksek veya 90 dakika dikkatle ekrana bağlayan maçlar izliyormuşuz gibi. Ben hatırlamıyorum, Dünya Kupası'nda 3.lük kazanıldığı süreçte de Galatasaray'ın UEFA kupası kazandığında da bu yoktu. 
Denizlispor, Gençlerbirliği, Gaziantep'in geçtiğimiz yıllardaki Avrupa performanslarına rastlantı demek haksızlık. Ya da bu sezon erken vedaları bir tükeniş diye yorumlamak ve bunu milli takıma kadar uzatmak. Milli takım da bitti mi Hayır, futbol yöneticileri ve birçok medya yorumcusu başta olmak üzere tutuculuklar yüzünden zaman kaybettik. Konfederasyon Kupası sonrası kadro revizyonunu kimse samimi olarak desteklemedi, Şenol Güneş'i teşvik etmedi. O dönem Ulusoy federasyonu herşeyiyle takıma, hocaya nüfuz ediyordu. Sürekli onlarla kamptaydı ve fikir özgürlüğüne sınır getiriyordu. 
Şimdi bu değişmeli. Ersun Yanal kendini düzene kaptırmamalı, tekrar kendi olmalı. Kimseyi memnun etmekle uğraşmamalı, değişecekse teknik konulara odaklanmalı. Artık yeni jenerasyonun ağırlığını koyma zamanı. Farklı taktiklerle, oynatmayan değil oynayan olarak, yani dünya kupasının üstüne çıkarak. 


</TEXT>
</DOC>
