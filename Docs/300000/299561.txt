<DOC>
<DOCNO> 299561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo26.html </URL>
<DATE> 2004/12/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gençlerbirliği transferde düş kırıklığı yaşadı... 
</HEADLINE>
<TEXT>

     Birinci Süper Lig'in ilk yarısında inişli çıkışlı bir grafik çizen Gençlerbirliği'nde, kulüp basın sözcüsü Muammer Akyüz, sezon başındaki bazı transferlerin takımın yapısına uygun olmadığını söyledi. 
     Ligin ilk yarısını hedeflerinden bir hayli uzakta tamamladıklarını vurgulayan Muammer Akyüz, ''Sezon başında koyduğumuz hedefe uygun transferler yapmaya çalıştık. Bazı transferlerimiz Gençlerbirliği'nin yıllardan beri süregelen transfer politikalarına ters düştü. Bunun nedeni hocalarımızın o transferlere aşırı talepleriydi. Dolayısıyla bu transferlerden yeteri kadar yararlanamadık'' diye konuştu. 
     Akyüz, Gençlerbirliği'nin yıllardır transferdeki başarısının sırrının Türkiye'nin her yerinden genç ve yetenekli futbolcuları bulup çıkartmak ve bunlara oynama şansı vererek, Türk futboluna kazandırmak olduğuna dikkati çekerek, şunları söyledi 
     ''Yabancı futbolcu transferi konusunda ise çok iyi araştırıp, gerekirse başkanımızın bizzat defalarca izlemesi sonucu pahalı olmayan futbolcuları bulup, Türkiye'ye getiriyorduk. Yine Gençlerbirliği aynı ilkelerden hareket ederek, hem yerli, hem de yabancı futbolcu transferinde Türk futboluna yıldızlar kazandırmaya devam edecektir. Bunun bariz örneğini devre arasındaki ara transfer döneminde yaşayacağız. Her ne kadar lig hedefimizden uzaklaşmış görünsek de transferlerimizle ikinci yarının flaş takımı olacağımıza inanıyoruz.'' Takımda ruhu bitmiş, Gençlerbirliği forma heyecanı olmayan futbolcularla yollarını ayırmayı sürdüreceklerini ifade eden Akyüz, ''Kaybedilen maçlardan sonra bizimle beraber üzülmeyen kazanılan maçların sevincini camiayla paylaşmayan futbolcularımızla çalışmayacağız'' dedi. 
     
     KAYSERİSPOR KUPA MAÇI 
     Akyüz, ligde ilk yarının ardından tatile Türkiye Kupası'nda Kayserispor'u eleyerek girmek istediklerini belirterek, ''Son yıllarda Türkiye Kupası'ndaki başarımızı sürdürerek, bu sene mutlaka kupayı almak istiyoruz'' diye konuştu. 
     Akyüz, ikinci devrede Türk futbolu açısından daha başarılı ve futbol kalitesi yüksek, seyirci sayısı daha çok artmış, dostluk, sevgi ve kardeşlik duygularının yüksek, hakem hatalarının daha az olması dileğinde bulundu. 
     
</TEXT>
</DOC>
