<DOC>
<DOCNO> 283203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo27.html </URL>
<DATE> 2004/10/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sağlam Artık vites küçültmek gibi bir şansımız yok... 
</HEADLINE>
<TEXT>

     Samsunspor Teknik Sorumlusu Ertuğrul Sağlam, ligde bulundukları yeri sağlamlaştırmak için bundan sonra daha fazla çaba göstereceklerini belirterek, ''Dönüşü olmayan bir yola girdik. Artık vites küçültmek gibi bir şansımız yok'' dedi. 
     Sağlam, Nuri Asan Tesisleri'nde düzenlediği haftalık basın toplantısında, Gençlerbirliği galibiyetiyle yeni bir başarıya daha imza attıklarını belirterek, uzun zamandan bu yana ilk kez 5 maç üst üste kazanmanın keyfini yaşadıklarını söyledi. 
     Gençlerbirliği maçının kazanılmasının ligdeki hedefleri açısından önemli olduğunu ifade eden Sağlam, şunları kaydetti 
     ''Ligdeki yerimizi sağlamlaştırmak açısından Gençlerbirliği maçını mutlaka kazanmamız gerekiyordu. Biz artık bu yolda emin adımlarla ilerlemek istiyoruz. Samsunspor lige yavaş yavaş damgasını vuruyor. Ligin zirvesine oynayacaksak, bundan sonra içerde ve dışarda kazanmak zorundayız.'' Büyük başarıların büyük sorumluluklar getirdiğini belirten Sağlam, ''Dönüşü olmayan bir yola girdik. Artık vites küçültmek gibi bir şansımız yok. Bundan sonra daha fazla çalışacağız. Gerekirse ailemizden ve sosyal hayattan feragat edeceğiz'' dedi. 
     Bu hafta oynayacakları Denizlispor maçına iyi hazırlanacaklarını bildiren Sağlam, güçlü rakipleri karşısında galip gelmek için mücadele vereceklerini söyledi. 
     
     TARAFTARLARA SİTEM 
     Takımın başarılı olmasına rağmen bazı taraftarların maçlara yeterli ilgiyi göstermemesinden duyduğunu üzüntüyü de dile getiren Sağlam, kendilerini yalnız bırakmayanlara da teşekkür etti. 
     ''Yaşanan şu atmosfer içinde stadın dolması gerekirken herhalde bazı taraftarlarımız evinde başka takımların maçlarını izlemeyi tercih ediyor'' diyen Sağlam, ''Takımın kötü günlerinde söz sahibi olanlar, iyi günümüzde de bizlere biraz daha destek olsunlar'' diye konuştu. 
     
</TEXT>
</DOC>
