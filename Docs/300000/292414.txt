<DOC>
<DOCNO> 292414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo17.html </URL>
<DATE> 2004/11/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Daum Sözleşmemle ilgili görüşmeleri başkanla yaparım 
</HEADLINE>
<TEXT>

     Fenerbahçe Teknik Direktörü Christoph Daum, Sparta Prag maçı sonrası sözleşmesiyle ilgili söylediği sözlerin yanlış yönlere çekildiğini ileri sürdü. 
     Kulübün resmi internet sitesinde bir açıklama yapan Daum, Sparta Prag maçından sonra canlı yayında sözleşmesiyle ilgili durumu dile getirdiğini ifade ederek, ''Ancak çoğu zaman olduğu gibi konu başka yönlere çekildi, spekülatif yorumlar yapıldı. Herkesin bilmesini istiyorum ki, sözleşmemle ilgili görüşmeleri başkan ve yönetim ile yaparım, kamuoyu aracılığıyla değil'' dedi. 
     Başkan Aziz Yıldırım ve yönetimin, takımın başarılı bir geleceğe sahip olması için bütün imkanlarını kendilerine sunduğunu belirten Alman çalıştırıcı, şöyle devam etti 
     ''Takım bilinçli bir şekilde hedefe yönelik gençleştirildi, güçlendirildi ve başarılı bir yola girdi. Bunun için hepimiz başkan ve yönetime ancak teşekkür edebiliriz. Aziz Yıldırım ve benim ortak bir hedefimiz var. Bu hedef, Fenerbahçe'nin mümkün olan en büyük başarıyı yakalamasına yönelik bir hedeftir. Herkesin bildiği gibi biz uzun dönem başarılı bir şekilde çalışmak üzere planlamamızı yaptık. Şahsım ve takımla ilgili medyada bilinçli yapılan yanlış haber ve yorumlar sürüyor. Bunları duydukça hayal kırıklığına uğruyor ve üzülüyorum. Çünkü sadece Fenerbahçe değil, Türk futbolu da bu haberlerden zarar görüyor.'' 
     
     ''FUTBOLDA NEGATİF VE AGRESİF BİR HAVA YARATILIYOR'' 
     Kulüp içinde mükemmel bir hava olduğunu belirten Daum, ''Fakat bazı basın sözcüleri, bilinçli olarak yanlış bilgi veriyor ve kamuoyunu yanlış yönlendiriyorlar. Bunun neticesinde de futbolda negatif ve agresif bir hava yaratılıyor'' dedi. 
     Alman teknik adam, bu durumun taraftara ve statlara da yansıdığını ileri sürerek, ''Son günlerde hepimizi derinden üzen, yaşanmış bir ölüm vakası var. Bu olaydan etkilenmemek mümkün değil. Türkiye'de futbolun içinde olan tüm sorumlular, futbolun Türkiye'deki pozitif geleceğinin bilincinde olup, buna göre hareket etmeliler. Sürekli artan agresif ve yanlış haberlerden dolayı Türkiye'nin Avrupa'daki ve genel anlamdaki görünümü de zarar görüyor'' görüşünü aktardı. 
     
     ''TÜRK MEDYASIYLA KENDİMİ BÜTÜNLEŞTİREMİYORUM'' 
     Türk futbolunun daha iyi yerlere gelmesi için gün içinde uzun saatler çalıştığını dile getiren Daum, bunun Türk medyası tarafından aşağıya çekilmemesi gerektiğini ifade ederek, şöyle dedi 
     ''Türkiye'yi ikinci vatanım olarak gördüğümü her fırsatta söylüyorum. Ama maalesef dışarıdaki basın mensuplarına Türkiye'deki olayların gösterildiği kadar olumsuz, dramatik olmadığını hep izah etmek zorundayım. Bazen öyle bir noktaya geliyorum ki, Türk medyasıyla kendini bütünleştirebiliyor musun diye kendime soruyorum. Bu şartlarda, hayır. Tabii ki hatasız değilim. Her zaman olumlu eleştiriye varım. Ancak sorumluluk bilincinin dışına çıkıp eksik veya bilinçli olarak negatif bir hava yaratmak için yapılan haberlere her zaman karşıyım. Türk futbolunu seviyorum ve bunun geleceği için de uzun saatler çalışıyorum. Ama bazı yapılan yanlış haberlerin, yorumların Türk futbolunun geleceğine zarar verdiğini düşünüyorum.'' Her futbol seyircisinin, genç, yaşlı, bayan, bay olsun bir stada mutlulukla gelip orada bir futbol festivali izler gibi eğlenmesini istediğini kaydeden Daum, şöyle devam etti 
     ''Nasıl onlar hep birlikte o eğlenceyi yaşayabiliyorlarsa, bizler de zaman zaman yaşadığımız hayal kırıklıklarında bunu dostluk ve barış içerisinde sindirmeyi bilmeliyiz. Bu olumlu genel hava basın tarafından da yaratılmalıdır. Ama maalesef genelde, bunun tersi yapılıyor. Her şeye rağmen Türkiye'de yeteri kadar kendi sorumluluklarını bilen basın mensupları var. Bu kişiler, futbolu eleştirip dostane bir şekilde kamuoyuna aktarmak zorundadır. Tıpkı fair play gibi fair write yazmak . Buna aktif olarak katkıda bulunan herkese teşekkür ediyorum.'' 
     
</TEXT>
</DOC>
