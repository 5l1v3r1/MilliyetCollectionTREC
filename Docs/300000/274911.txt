<DOC>
<DOCNO> 274911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas10.html </URL>
<DATE> 2004/09/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Almanya'daki Türk kadınlar aile içi şiddete maruz kalıyor... 
</HEADLINE>
<TEXT>

     Almanya'da yapılan bir araştırma, ülkede yaşayan Türk kadınlarının yoğun şekilde aile içi şiddete maruz kaldığını ortaya koydu. 
     Federal Aile Bakanlığı tarafından yapılan araştırmaya göre, Almanya'da tüm kadınların yüzde 40'ı en az bir kere tecavüze uğramış ya da yoğun şekilde şiddete maruz kalmışken, bu oranın Türk kadınları arasında yüzde 49 civarında olduğu bildirildi. 
     Almanya'da eşleri tarafından şiddet gören tüm kadınların oranı yüzde 25 civarındayken, bu oranın Türk kadınları arasında yüzde 38 olduğu belirtildi. Almanya'da yaşayan kadınların yüzde 55'i, gördükleri şiddet nedeniyle yaralanırken, bu oranın da Türk kadınları arasında yüzde 64 olduğu kaydedildi. 
     Araştırma sonuçlarına göre, Almanya'da yaşayan Türk kadınlarının yaklaşık dörtte biri eşlerini evlendikleri gün ilk kez görmüş. Türk kadınlarının yarısı eşlerini yakınlarının seçtiğini ifade ederken, sadece yüzde 9'u evlilik konusunda ailesi tarafından zorlandığını ifade etti. 
     Araştırmayı yürüten Monika Schröttle, genç Türk kadınlarında zorla evliliklerin sayısının gittikçe azaldığını, şiddet gördüğü için ''kadın evlerine'' yerleşen Türk kadınların sayısının ise Alman kadınlarının sayısı kadar olduğunu söyledi. 
     
</TEXT>
</DOC>
