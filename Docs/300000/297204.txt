<DOC>
<DOCNO> 297204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun33.html </URL>
<DATE> 2004/12/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
ABD, şimdi de propaganda savaşına başlıyor 
</HEADLINE>
<TEXT>

     New York Times gazetesi, ABD Savunma Bakanlığı'nın Pentagon yabancı ülkelerdeki propaganda savaşına ağırlık vereceğini yazdı. 
     Haberde, Pentagon'da, yabancı ülkelerdeki kamuoylarını yönlendirmek için bilgi yönetiminin ve manipülasyonunun ne ölçüde yapılması gerektiği konusunun çok üst düzeyde tartışıldığı kaydedildi. 
     Gazetenin haberinde, ''bu konuda önerilen yeni politikaların onaylanması halinde, düşman güçlerini şaşırtmak için savaş alanlarında kullanılan yanıltma taktiklerinin tarafsız, hatta müttefik ülkelerde de örtülü propaganda kampanyaları halinde uygulanabileceği'' ifade edildi. 
     Habere göre, bu önerinin hayata geçirilmesinin Pentagon'un güvenilirliğine zarar vereceğini ileri süren çevreler ise, ''bunun Amerikan ve dünya kamuoyunun Pentagon'un ve Amerikan ordusunun söylediği her şeye şüpheyle bakmasına yol açabileceği'' eleştirisinde bulunuyor. 
     Pentagon ve ordu şartnamelerinde kamuoyuna doğru bilgi verilmesi gerekliliğinin altının çizildiği kaydedilen haberde, ancak son zamanlardaki tartışmanın, Pentagon ve ordunun, yabancı ülkelerdeki algılamaları şekillendirmek için yeni bir resmi program başlatıp başlatmaması üzerinde yoğunlaştığına dikkat çekti. 
     Haberde, bu arada Amerikalı yetkililerin, yabancı bir ülkeyi hedef alan yanıltıcı bilgilerin uydu kanalları ve internet sayesinde kolaylıkla Amerikan haber araçlarına da ulaşarak, Amerikan kamuoyunu yanıltıcı bir etki yapabileceği ihtimali üzerinde de durduğu ifade edildi. 
     ABD Savunma Bakanı Donald Rumsfeld'in yaklaşık üç yıl önce bu konuda yoğun eleştirilere uğradığını hatırlatan gazete, Rumsfeld'in, bu eleştiriler yüzünden, denizaşırı ülkelerdeki yabancı gazetecilere yanlış ya da uydurma haberler de dahil çeşitli haber malzemeleri sağlayan Pentagon'daki Stratejik Nüfuz Ofisi'ni kapattığını yazdı. 
     Son tartışmalara doğrudan Pentagon ve ordu görevlilerinin de katıldığına dikkat çeken gazete, ''bu tür gizli propaganda programlarının yabancı medyaya yanlış haberler vermeyi, sahte belgeler oluşturmayı ve Arapça yayımlanacak web siteleriyle Amerikan karşıtı akımların etkilerini kırmayı hedeflediğini'' kaydetti. 
     Bu faaliyetlerin bir kısmının Ortadoğu ve Pakistan gibi Güney Asya ülkelerinde uygulandığı, ancak Almanya gibi ABD'nin müttefik ülkelerinde bile yürütülebildiği belirtildi. 
     Irak savaşı öncesinde ise Amerikan ordusunun, elektronik savaş taktiklerinin bir parçası olarak, e-posta ve cep telefonu mesajlarıyla eski Irak lideri Saddam Hüseyin'in yakın çevresini etkilemeye çalıştığı ifade edildi. 
     ''Soğuk savaş yıllarında Amerikan istihbarat servislerinin, başta Batı Avrupa'da olmak üzere kamuoylarını etkilemek üzere ücret ödediği gazeteciler aracılığıyla Amerikan yanlısı yayınlar yaptığına'' dikkat çeken gazete, ''yetkililerin aynı taktiklerin yeniden kullanılmasını düşünmediklerini söylediğini'' ileri sürdü. 
     Bu konuda Rumsfeld'in geçen yıl ''Enformasyon Operasyonları Yol Haritası'' başlığı altında 74 sayfalık bir gizli yönerge yayımladığı da belirtilen haberde, ''bu yönergede, Amerikan kamuoyunun doğru bilgilendirilmesi ve düşmanları etkilemeyi, caydırmayı ya da yanıltmayı hedefleyen enformasyon kampanyaları ile gizli psikolojik savaşların ilklerinin sergilendiği'' kaydedildi. 
     
</TEXT>
</DOC>
