<DOC>
<DOCNO> 279391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun47.html </URL>
<DATE> 2004/10/12/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Metin Kaplan'nın sınırdışı edilmesine ilk tepkiler... 
</HEADLINE>
<TEXT>

     Almanya İçişleri Bakanı Otto Schily ve Kuzey Ren Vestfalya Eyaleti İçişleri Bakanı Fritz Behrens, ülkede yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın sınırdışı edilmesinden duydukları memnuniyeti dile getirdiler. 
     Schily, Alman Haber Ajansı'na DPA yaptığı açıklamada, Kaplan'ın sınırdışı edilmesinin ''kendini savunabilen demokrasinin bir sembolü'' olduğunu belirterek, Alman anayasal düzenine karşı çıkan yabancıların ülkede kalmaları için bir neden olmadığını söyledi. 
     Behrens de Kaplan'ın sınırdışı edilmesini, hukuk devletinin ve politikanın bir zaferi olarak nitelendirdi. Behrens, ''Kaplan'ın Türkiye'de işkence göreceğine inanmadığını, Türkiye'de de sınırdışı edilmesine karşı dava açabileceğini, ancak Kaplan'ın bir daha Almanya'ya geleceğini sanmadığını'' belirtti. 
     Bu arada, Köln İdare Mahkemesi'nin bugün Kaplan'ın temyiz davasına rağmen sınırdışı edilebileceği yönünde karar almasından kısa bir süre sonra polislerin Kaplan'ı Köln kentindeki bir internet cafede yakaladıkları, yandaşlarından bazılarının polise karşı direndiği bildirildi. 
     Kaplan'ın tek başına sadece bir doktor eşliğinde özel bir jet uçağıyla Türkiye'ye gönderildiği, ailesinin ise Köln'de kaldığı belirtildi. 
     Metin Kaplan'ın daha önce sınırdışı edilmesini önlemek amacıyla açtığı temyiz davasını Federal İdare Mahkemesi'nin haklı bulması durumunda Türkiye ile Kaplan'ın iadesi konusunda sorun yaşanabileceği, ancak Türkiye'nin hiçbir şart altında Kaplan'ı Almanya'ya göndermesinin beklenmediği ifade edildi. 
     
</TEXT>
</DOC>
