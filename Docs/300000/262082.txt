<DOC>
<DOCNO> 262082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy01.html </URL>
<DATE> 2004/08/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AKP iktidarı döneminde 167 bin memur alındı... 
</HEADLINE>
<TEXT>

     AKP iktidarının geçen yılla bu yılın ilk altı ayını kapsayan birbuçuk yıllık döneminde memur kadrolarına yaklaşık 167 bin kişi alındığı belirlendi. 
     ANKA'nın Emekli Sandığı verilerinden yaptığı belirlemeye göre, geçen yıl 85 bin 566 memur emekliye ayrıldı. Geçen yıl, 1996'dan sonra en fazla sayıda memurun emekliye ayrıldığı yıl oldu. 1996'da 93 bin 867 memur emekliye ayrılmıştı. 
     Bu yılın ilk altı aylık döneminde emekliye ayrılan memur sayısı da 37 bini buldu. Böylece, son bir buçuk yıllık dönemde emekliye ayrılan memur sayısı 122 bin 776'ya yükseldi. 
     AKP iktidarının ilk yılında memur kadrolarına 121 bin kişiye yakın atama yapıldı. 85 bin 566 memurun emekliye ayrıldığı 2003 yılında, memur sayısı bir önceki yılın sonuna göre net 35 bin 371 kişilik artışla 2 milyon 408 bini geçti. 
     Bu yılın ilk altı ayında ise 46 bin 386 kişi memur olarak kamuda işe başladı. Aynı dönemde 37 bin memurun emekliye ayrılması sonucu, memur sayısındaki net artış 9 bin 376 oldu. Bu yılın haziran sonu itibariyle memur sayısı 2 milyon 417 bin 500'ü geçti. 
     AKP iktidarının ilk bir buçuk yıllık döneminde memur kadrolarına yapılan atama sayısı 157 bini geçerken, memur sayısındaki net artış da 45 bine yaklaştı. 
     Bu yılın haziran sonu itibariyle 1 milyon 394 bine yakın dosya kapsamında 1 milyon 495 bin emekli, dul ve yetim aylık alıyor. Buna göre, Kurumun aktif pasif dengesi de yaklaşık 1.7 düzeyinde bulunuyor. Bir başka ifadeyle, her 170 memurdan kesilen parayla, 100 emekli, dul ve yetimin maaşı ödeniyor. 

     
</TEXT>
</DOC>
