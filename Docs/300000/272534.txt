<DOC>
<DOCNO> 272534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/siyaset/siy01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'lilere pasaport izni 
</HEADLINE>
<TEXT>


İçişleri Bakanı Aksu'nun, eski DEP'li Sadak'ın "çıkış yasağı"nı kaldırmasıyla, diğer DEP'liler de mavi pasaport alma şansı buldu 

TOLGA ŞARDAN Ankara 


Hakkında yurtdışına çıkış yasağı bulunan eski DEP'li Selim Sadak, mavi pasaport alacak. 
İçişleri Bakanı Abdülkadir Aksu, yurtdışına çıkış yasağını önceki gün kaldırınca Ankara Emniyet Müdürlüğü, Sadak'a pasaport hazırladı. 
Sadak, cezaevinden tahliye olduktan sonra Ankara Emniyet Müdürlüğü'ne yeşil pasaport almak için başvuruda bulundu. Ancak davanın devam etmesi nedeniyle emniyet, Ankara 11. Ağır Ceza Mahkemesi'ne yazı gönderip Sadak'ın durumunu sordu. Mahkeme de Sadak hakkında "arama" kararı olmadığını, ancak yurtdışına çıkış izni verilip verilmemesi konusunda İçişleri'nin yetkili olduğunu bildirdi. 
Bunun üzerine önceki gün İçişleri Bakanlığı devreye girdi. Sadak'ın yurtdışına çıkış yasağı, Aksu'nun onayıyla hemen kaldırıldı. Böylece, Sadak, pasaport alma ve yurtdışına çıkma hakkına kavuştu. Bu işlemle Sadak, sadece umumi pasaport olarak bilinen "mavi" pasaport alabilecek. Sadak, Anayasa'nın 84. maddesi nedeniyle "milletvekilliği düşürüldüğü" için yeşil pasaport alamayacak. Bu durumda Sakharov ödülü için yurtdışına çıkması gereken eski DEP'li Leyla Zana ile 2 eski DEP'li de mavi pasaport alabilecek. 



</TEXT>
</DOC>
