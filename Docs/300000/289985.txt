<DOC>
<DOCNO> 289985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas30.html </URL>
<DATE> 2004/11/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bir insan bu kadar mı şanslı olur .. 
</HEADLINE>
<TEXT>

     Rusya'da bir televizyon programında bir haftalık Antalya tatili kazanan Rus Filipova ailesi, 6 milyonuncu turist olarak Antalya'ya gelince, bir haftalık tatil daha kazandı. 
     Antalya'ya bu yılbaşından beri gelen 6 milyonuncu turiste ödül verilmesi dolayısıyla Antalya Uluslararası Havalimanı'nda tören düzenlendi. Törene Antalya Valisi Alaaddin Yüksel, Rusya'nın Antalya Konsolosu Alifonov Sergei, turizmciler ve havaalanı yetkilileri katıldı. 
     Moskova'dan saat 15.00'te kalkarak Antalya Havalimanı'na gelen uçakta bulunan elektrik mühendisi Andrey Filipova, bir madencilik şirketinde yönetici yardımcısı olan eşi Alexandra Filipova ve 6 yaşındaki kızları Elizabeth Filipova 6 milyonuncu turist olarak Antalya Havalimanı'ndan giriş yaptılar. Antalya Valisi Alaaddin Yüksel, çiçeklerle karşıladığı Filipova ailesine günün anısına bir şilt verdi. Yüksel Filipova ailesine ayrıca, gelecek yaz kullanılmak üzere bir haftalık Antalya tatili armağan etti. 
     Antalya Havalimanı Dış Hatlar Terminali İşletmesi yöneticileri de Filipova ailesi için şampanya patlattılar. 
     Alexandra Filipova, Rusya'da bir televizyon kanalında katıldıkları yarışmada bir haftalık tatil kazandıklarına işaret ederek, ''Antalya'ya kazandığımız bu tatil sayesinde geldik. Şimdi de burada bir haftalık tatil kazandık. Çok şanslıyız. Bu tatilimizi gelecek yıl yaz ayında kullanacağız'' dedi. 

     
</TEXT>
</DOC>
