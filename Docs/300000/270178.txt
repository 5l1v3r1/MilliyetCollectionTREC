<DOC>
<DOCNO> 270178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur45.html </URL>
<DATE> 2004/09/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Doğumda ölen bebek için ihmal iddiası... 
</HEADLINE>
<TEXT>

     Antalya'da özel bir hastaneye doğum için yatan annenin bebeği, doğum sırasında yaşamını yitirdi. Ailenin doğum operasyonunu gerçekleştiren hastanenin başhekimi hakkında ''ihmal ve hata yaptığı'' iddiasıyla suç duyurusunda bulunması üzerine savcılık soruşturma başlattı. 
     Alınan bilgiye göre, Esme Çiftçi 35 doğum için Meydan semtindeki Özel Dünya Tıp Merkezi'ne yatırıldı. Anne adayı, kontrollerinin yapılmasının ardından, hastanenin aynı zamanda başhekimi olan Kadın Doğum Uzmanı Opr. Dr. Ertuğrul Akdaş tarafından normal doğuma alındı. Doğum öncesinde tüm fonksiyonlarının normal olduğu belirtilen bebek, ölü doğdu. 
     Esme Çiftçi hastaneden taburcu edilirken, eşi Yaşar Çiftçi, bebeğin ölmesi üzerine doğum sırasında ''ihmal ve hata yapıldığı'' iddiasıyla Cumhuriyet Savcılığı'na suç duyurusunda bulundu. 
     Cumhuriyet Savcılığı şikayet üzerine soruşturma başlatırken, bebeğin cenazesine Antalya Devlet Hastanesi'nde otopsi yapıldı. 
     Otopsi sonucu adli tıp kurumu uzmanları, ağırlığı nedeniyle vakumla alınan bebeğin, doğum operasyonunun son aşamasında, vajenin darlığı nedeniyle soluksuz kaldığını, beyin zarında oluşan kanama nedeniyle öldüğünü belirlediler. 
     Adli Tıp Kurumu uzmanları, bebeğin soluksuz kalmasına neden olan vajen bölgenin normal doğumlarda genişletilebildiğini ancak, Esme Çiftçi'ye bu operasyonun uygulanmamış olabileceğini söylediler. 
     Savcılık yetkilileri de, otopsi sonucunun söz konusu ihmal iddiasını kanıtlayamadığını, yapılan tıbbi müdahalenin incelenmesi gerektiğini bildirdiler. 
     Yetkililer, bebeğin vücudundan patolojik inceleme için parça alındığını kaydederek, soruşturma sonucunda savcılığın dava açması halinde bebeğin ölümünde ''doktor hatası'' olup olmadığının Yüksek Sağlık Şurası'nda tespit edilebileceğini kaydettiler. 
     
     HASTANENİN AÇIKLAMASI 
     Otopsinin ardından servis şoförlüğü yapan Yaşar Çiftçi, yakınlarıyla birlikte ölen bebeğinin cenazesi morgdan alarak, Yeşil Türbe Mezarlığı'nda toprağa verdi. 
     Gazetecilerin sorularını yanıtlayan 2 çocuk babası Çiftçi, ölen bebeklerinin son ana kadar anne karnında sağlıklı olduğunun doktorlar tarafından kendilerine söylendiğini ancak, doğumda yaşamını yitirdiğini söyledi. 
     Yaşar Çiftçi, son kontrollerde bebeğin 4 kilo 100 gram ağırlığında olması nedeniyle sezaryenle doğum yapılmasını istediklerini Doktor Akdaş'a bildiklerini ancak, doktorun normal doğum önerdiğini kendilerinin de bunu kabul ettiklerini anlattı. Çiftçi, bebeklerinin ölümüyle ilgili doktorun hiçbir açıklamada bulunmadığını da iddia etti. 
     Öte yandan, doğumu gerçekleştiren Özel Dünya Tıp Merkezi Başhekimi Ertuğrul Akdaş, gazetecilere açıklama yapmaktan kaçınırken, açıklama hastanenin Teknik Müdürü Cafer Atay'dan geldi. 
     Teknik Müdür Atay, doğumlarda riskli durumlar olabileceğini belirterek, kendilerinin de Esme-Yaşar Çiftçi'nin bebeklerinin ölümü nedeniyle üzüntü duyduklarını söyledi. Atay, operasyonu gerçekleştiren Dr. Ertuğrul Akdaş'ın kendisine, ''olaydan dolayı çok üzgün olduğunu ancak vicdanının rahat olduğunu'' söylediğini gazetecilere anlattı. 
     Olayla ilgili savcılığın soruşturması sürdürülüyor. 
     
</TEXT>
</DOC>
