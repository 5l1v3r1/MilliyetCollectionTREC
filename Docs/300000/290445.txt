<DOC>
<DOCNO> 290445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy09.html </URL>
<DATE> 2004/11/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dışişleri'nden uyarı Mecbur olmadıkça Irak'a gitmeyin 
</HEADLINE>
<TEXT>

     Irak'a giden Türk vatanaşlarının sayısının artması üzerine Dışişleri Bakanlığı, daha önce birkaç kez yaptığı "zorunlu olmadıkça rak'a gitmeyin" uyarısını yineledi. 
     Dışişleri Bakanlığı, ANKA'nın duyurduğu, Irak'ta yaşamını kaybeden Türk vatandaşlarının sayısının arttığına yönelik haberler üzerine, Irak'taki duruma iişkin olarak bur uyarı daha yaptı. Bakanlık'tan yapılan duyuruda Irak'taki mevcut ağır şartların, bu ülkeye seyahat edecek vatandaşlar açısından yarattığı güvenlik riski karşısında ilgili tüm kurum ve kuruluşlar ile birlikte tespit edilen güvenlik önlemleri hakkında 6 Ağustos, 10 Eylül, 18 Ekim ve 9 Kasım 2004 tarihlerinde kamuoyuna bilgi verildiği anımsatıldı. 
     
     17 KASIM TOPLANTISINDA DA ELE ALINDI 
     Duyuruda, Irak'taki son gelişmelere ve Irak'a giden vatandaşların güvenliğine ilişkin konuların, Dışişleri Bakanı Abdullah Gül başkanlığında Bakanlık üst düzey yetkililerinin katılımıyla 17 Kasım 2004 tarihinde yapılan toplantıda bir kez daha ele alındığına dikkat çekildi. 
     Irak'ta hüküm süren çatışma ve asayişsizlik ortamın son dönemde daha da tırmanışa geçerek, Irak vatandaşlarının ve diğer yabancıların yanı sıra, bu ülkeye giden veya bu ülkede bulunan Türk vatandaşlarının da can ve mal güvenliğine karşı çok ciddi bir tehdit oluşturmaya devam etmekte olduğu vurgulandı. Duyuruda şöyle denildi 
     "Hükümetimizin, Irak Geçici Hükümeti ve Yerel Irak makamları, Irak'ta bulunan Çok Uluslu Güç yetkilileri, ABD ile İngiltere Hükümetleri ile bu ülkelerin Ankara ve Bağdat'taki temsilcileri nezdinde her türlü girişimi ısrarla yapmasına karşın, başta kamyon ve TIR şoförleri olmak üzere, Irak'ta saldırılar sonucu hayatını kaybeden vatandaşlarımızın sayısı maalesef artmaktadır. Son zamanlarda, Irak'ta, şiddet eylemlerinin ayrım gözetmeksizin gerçekleştirildiği, koruma eskortu bulunan konvoylara dahi saldırıların yapılması sonucu hayatını kaybedenler arasında vatandaşlarımızın da bulunduğu ve hatta Irak Geçici Hükümeti mensuplarına ve aile fertlerine yönelik çeşitli eylemler meydana geldiği de kamuoyunun malumudur. Bu koşullar altında, Irak'a gidecek veya Irak'ta bulunan vatandaşlarımızın güvenliklerinin temini konusunda ilgili taraflar nezdinde tüm gayretler hassasiyetle sürdürülecek olmakla birlikte, bu ülkeye seyahat edecek vatandaşlarımızın ciddi güvenlik tehdidini dikkate alarak, zorunlu olmadıkça Irak'a güvenlik riski bulunan seyahatlerden kaçınmalarının ve evvelce yaptığımız duyurular çerçevesinde hareket etmelerinin uygun olacağı değerlendirilmektedir." 
     
</TEXT>
</DOC>
