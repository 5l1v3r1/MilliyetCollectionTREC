<DOC>
<DOCNO> 262832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo24.html </URL>
<DATE> 2004/08/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
"Galatasaray'a tek bir stat bildirmesi şeklinde bir tebligat yapılmadı" 
</HEADLINE>
<TEXT>

     Futbol Federasyonu, Galatasaray Kulübü'ne lig maçlarının oynanması için tek bir stat bildirmesi gerektiği şeklinde hiçbir tebligat yapılmadığını açıkladı. 
     Futbol Federasyonu'ndan yapılan açıklamada, Galatasaray Kulübü'nün lig maçlarını oynayacağı stadın belirlenmesi konusunda yazılı ve görsel medyada son günlerde çıkan ve gerçeği yansıtmadığı iddia edilen haberlerle ilgili olarak federasyonun bir açıklama yapma ihtiyacı hissettiği belirtilerek, şöyle denildi 
     ''Federasyonumuz tarafından Galatasaray Kulübü'ne lig maçlarının oynanması için tek bir stat bildirmesi gerektiği şeklinde hiçbir tebligat yapılmamıştır. 
     Futbol Federasyonu Profesyonel Kurul tarafından incelemesi süren bu konu ile ilgili olarak ne Galatasaray Kulübü ne de başka bir kulübe dönük hiçbir karar verilmemiştir. Konuyu tüm boyutlarıyla inceleyen Profesyonel Kurulumuz tüm kulüplerimiz için geçerli olacak bir prensip kararı almak için çalışmalarını sürdürmektedir. Profesyonel Kurul'un bu konu ile ilgili kararını Denizli'de yapılacak Yönetim Kurulu toplantısından sonra vermesi planlanmaktadır.'' 
     
</TEXT>
</DOC>
