<DOC>
<DOCNO> 288142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur29.html </URL>
<DATE> 2004/11/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Tinerci bıçakladı' dediler kız meselesi çıktı 
</HEADLINE>
<TEXT>

     Tuncay DAĞLI ADANA, DHA 

ADANA'da alışverişe çıkan 21 yaşındaki Bekir Bağ ile arkadaşı 20 yaşındaki Selçuk Özal iki kişinin bıçaklı saldırısında yaralandı. Hastanedeki ilk ifadelerinde tinercilerin saldırısına uğradıklarını söyleyen iki arkadaşın kız meselesi yüzünden tartıştıkları kişiler tarafından bıçaklandıkları anlaşıldı. 
     Çakmak Caddesi'ne paralel sokakta yürüyen Bekir Bağ ve Selçuk Özal, bıçakla saldırıya uğradı. Saldırıda üniversiteye hazırlık dershanesine giden Selçuk Özal bacağından, karnından ve kolundan, erkek kuaförü arkadaşı Bekir Bağ ise bacağından ve yüzünden yaralandı. 
     Numune Hastanesi'ne götürülen yaralılardan durumu ağır olan Selçuk Özal ameliyata alındı. Bekir Bağ, acil serviste polise verdiği ifadede tinercilerin saldırısına uğradıklarını öne sürerek, "Biz sohbet ederek yürüyorduk. Yüzlerini seçemediğimiz 2 kişi yanımızdan geçerken, bize neden yan bakıyorsunuz ' diyerek sataştı, sonra da ellerindeki bıçaklarla saldırdılar. Karşı koymaya çalıştık, ancak, ne yaptıklarını bilmez haldeydiler. Kaçmasaydık bizi öldüreceklerdi'' dedi. 
     Tinercilerin saldırısına uğradıklarını söyleyen iki arkadaşın ifadesi ve verdikleri eşkal üzerine soruşturmayı yürüten polis, saldırganlardan Kerem Aldinç'i yakaladı. Aldinç de ifadesinde polise olayın kız meselesi yüzünden çıktığını söyledi. Bunun üzerine yeniden ifadesine başvurulan Bekir Bağ saldırganların tinerci olmadığını, daha önce kız yüzünden tartıştıkları kişiler olduğunu doğruladı. Polis, olaya karışan ve kimliği belirlenen diğer kişiyi yakalamaya çalışırken soruşturmayı sürdürüyor. 
     
</TEXT>
</DOC>
