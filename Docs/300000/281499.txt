<DOC>
<DOCNO> 281499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun45.html </URL>
<DATE> 2004/10/19/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Rum yöneticinin ayıbı... "Türkiye, AB'ye girmeden soykırımı tanımalı" 
</HEADLINE>
<TEXT>

     Güney Kıbrıs Rum yönetimi Meclis Başkanı Dimitris Hristofyas, Türkiye'nin Avrupa Birliği'ne AB girmeden önce sözde ''Ermeni soykırımı'' iddialarını tanıması gerektiğini ileri sürdü. 
     Medimax ajansının haberine göre, Hristofyas temaslarda bulunduğu Erivan'da yaptığı açıklamada, Türkiye'nin ''Kuzey Kıbrıs''ı işgal altında tuttuğu iddiasını yineleyerek, ''bazı güçlerin Türkiye'yi AB içinde görmek istediğini, bunun da Türk tarafının üstlendiği sorumlulukları yerine getirmesine bağlı olduğunu'' kaydetti. 
     Hristofyas, ''Türkiye'nin sözde Ermeni soykırımını tanıması gerektiği'' ifadesinin şahsi düşüncesi olduğunu da belirtti. 
     Açıklamasında, Ermeni işgali altındaki Yukarı Karabağ ile ilgili sorunun çözüm sürecine de değinen Hristofyas, ''Sorunun Karabağ halkının çıkarları doğrultusunda çözümü, Türkiye'nin bölgede giderek artan etkisini azaltacaktır'' dedi. Hristofyas, ''Karabağ halkı'' ifadesinin silah zoruyla kendi topraklarını terketmek zorunda kalan yüzbinlerce Azeri Türkü'nü kapsayıp kapsamadığına ise açıklık getirmedi. 
     Sorunun Ermenistan ve diğer bölge ülkelerinin çıkarları doğrultusunda ve barışçı çözümünden yana olduklarını söyleyen Hristofyas, Azerbaycan da dahil tüm bölge ülkeleriyle iyi ilişkiler kurmak istediklerini de kaydetti. 
     
</TEXT>
</DOC>
