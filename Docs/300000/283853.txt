<DOC>
<DOCNO> 283853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur14.html </URL>
<DATE> 2004/10/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gayrimeşru bebeğini önce istemedi, sonra kabul etti 
</HEADLINE>
<TEXT>

     Ramazan ÇETİN DENİZLİ, DHA 

HATAY'da uğradığı tecavüzün ardından hamile kalınca ailesi tarafından reddedilen 27 yaşındaki G.A., Denizli Devlet Hastanesi'nde dünyaya getirdiği bebeği önce istemedi, ardından kabul etti. G.A. yanına sığındığı ailenin desteğiyle hastane masrafını ödeyip bebeğiyle birlikte hastaneden ayrıldı. 
     Tecavüze uğrayınca ailesi tarafından reddedildiğini söyleyen G.A., Hatay'dan iki ay önce Denizli'nin Deliktaş Mahallesi'ne gelerek önceden tanıdığı bir ailenin yanına sığındı. Önceki gün sancıları tutan G.A. gittiği Denizli Devlet Hastanesi'nde sağlıklı bir kız çocuğu dünyaya getirdi. Hastanedeki hemşirelere tecavüze uğradığını, bu yüzden hamile kaldığını söyleyen A.A. bebeğini almak istemediğini söyledi. Genç kadın hastane polisine de başvurarak bebeğini istemediğini belirtince, polis tutanak düzenledi. 
     Ancak, Hastane yönetimine bu konuda bir başvuru olmadığı ortaya çıktı. Denizli Devlet Hastanesi Başhekimi Dr. Mithat Ekici, doğum yapan G.A.'nın bebeği istemediği yolunda kendilerine başvuruda bulunmadığını söyleyerek, "Böyle bir durumda biz polise, savcılığa ve Sosyal Hizmetler Müdürlüğü'ne bilgi veririz. Çocuğunu hastanede bırakıp giderse hakkında adli işlem yapılır'' diye konuştu. 
     Sosyal Hizmetler İl Müdürlüğü yetkilileri de kendilerine bu yönde bir başvuru yapılmadığını belirtti. 
     Önce almak istemediği bebeğini daha sonra kabul eden G.A. iki aydır yanında kaldığı ailenin desteği ile masrafları ödeyip, dün öğle saatlerinde bebeğiyle birlikte hastaneden taburcu oldu. 
     
</TEXT>
</DOC>
