<DOC>
<DOCNO> 287372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun10.html </URL>
<DATE> 2004/11/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sünni Irak İslami Partisi, hükümetten çekiliyor 
</HEADLINE>
<TEXT>

     Sünnilerin en büyük partilerinden Irak İslami Partisi, ABD'nin direnişçilerin kalesi Felluce'ye yönelik operasyonunu protesto etmek için hükümetten çekilmeye karar verdi. 
     Irak İslami Partisi lideri Muhsin Abdülhamid, Associated Press ajansına yaptığı açıklamada, ''Felluce saldırısını ve kentin masum halkına yapılan haksızlığı protesto ettiklerini'' söyledi. 
     Abdülhamid, dün toplanan parti liderlerinin, kabinedeki tek bakanları Sanayi Bakanı Hecim El Hassani'nin istifa etmesi gerektiğine karar verdiklerini belirtti. 
     Parti lideri, ''Bu saldırının bir parçası olamayız'' dedi. 
     Sünni toplumu üzerinde önemli etkisi bulunan Irak İslami Partisi'nin, hükümetten çekilme kararının Başbakan İyad Allavi'ye muhtemelen büyük bir darbe olacağı belirtiliyor. 
     Ilımlı Sünni İslami parti Müslüman Kardeşler'in bir kolu olan Irak İslami Partisi'nin lideri Abdülhamid, eski Devlet Başkanı Saddam Hüseyin döneminde tutuklanmıştı. Saddam Hüseyin döneminde baskı altında bulunan bu partinin üyeleri, yurtdışına kaçmaya zorlanmıştı. 
     
</TEXT>
</DOC>
