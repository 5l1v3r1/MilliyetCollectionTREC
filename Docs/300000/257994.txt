<DOC>
<DOCNO> 257994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/yasam/yas06.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasankeyf'i iki deprem vurmuş 
</HEADLINE>
<TEXT>


ARİF ARSLAN Batman DHA 

Batman'daki antik kent Hasankeyf'in, tarihi boyunca geçirdiği iki büyük depremle yerle bir olduğu öne sürüldü. 
Hasankeyf kazılarından sorumlu Prof. Dr. Abdusselam Uluçam, 1473'te yapılan Zeynel Bey Türbesi alanında 15. yüzyıla ait kervansaray, han, hamam ve çarşıdan oluşan büyük bir ticaret merkezinin kalıntılarına ulaştıklarını söyledi. Çalışmalar sonucu, kentin iki kez büyük deprem geçirdiğine dair bulgulara ulaştıklarını belirten Uluçam, "Kandilli Rasathanesi'nde, Osmanlı döneminde yaşanan depremleri araştırıyoruz. Hasankeyf, Moğolların saldırısıyla yerle bir olamaz, çünkü o tarihlerde, ne silah teknolojisi bu düzeyde gelişmişti, ne de ellerinde büyük askeri mühimmat vardı. Kale dışındaki yapıtların tamamı yerle bir olmuş. Bunu Zeynel Bey Türbesi önündeki Menzil Külliyesi'nden tespit ettik" dedi. 


</TEXT>
</DOC>
