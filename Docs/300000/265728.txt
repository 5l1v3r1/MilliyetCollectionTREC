<DOC>
<DOCNO> 265728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy10.html </URL>
<DATE> 2004/08/23/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Bakanlar Kurulu toplantısı sona erdi... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Toplu Konut İdaresi'nce TOKİ şu an 37 ilde, 76 bölgede toplam 51 bin 224 konut yapıldığını, bu yıl sonuna kadar 62 il merkezi ve 173 ayrı yerleşim merkezinde, 99 bin 559 konut sayısına ulaşılacağını söyledi. 
     Çiçek, Bakanlar Kurulu toplantısının ardından yaptığı açıklamada, konut politikasının Türkiye için her zaman önemli olduğunu söyledi. 
     Cemil Çiçek, bir taraftan çağdaş yapılar, bir taraftan gecekondululuğun önlenmesi açısından, Türkiye'de devlet eliyle bir politikanın sürdürülmesinde zaruret olduğunu vurguladı. 
     TOKİ'nin bir taraftan bu ihtiyaçları karşılarken, diğer taraftan da inşaat sektörünün, yani ekonominin canlanması açısından önemli bir rol üstlendiğini kaydeden Çiçek, kendilerine verilen bilgiye göre, şu an 37 ilde, 76 bölgede toplam 51 bin 224 konut yapıldığını bildirdi. 
     Ayrıca, 57 yerleşim yerinde, sosyal donatı ve alt yapıyla beraber toplam 29 bin 474 konut uygulamasının ihale aşamasında olduğunu anlatan Çiçek, böylece bu yıl sonuna kadar 62 il merkezi ve 173 ayrı yerleşim merkezinde, 99 bin 559 konut sayısına ulaşılacağını kaydetti. 
     Bunun önemli bir hedef, başarı olduğunu söyleyen Çiçek, ''Biz istiyoruz ki bundan daha fazla konut yapılabilsin. Şehirlerin çehresi değişsin, inşaat sektörüne canlılık gelsin ve böylece insanlarımız, düşük gelirli vatandaşlarımız kira öder gibi konut sahibi olsun politikasını bu şekilde hayata geçirmek istiyoruz'' diye konuştu. 
     Çiçek, Bakanlar Kurulu toplantısında ayrıca 29 Ocak 2004'te yürürlüğe giren Gayri Safi Yurtiçi Hasılası kişi başına 1500 doların altında olan illerde sanayiyi teşvik etmek, sanayiyi Anadolu'ya yaymak ve istihdamı artırmak amacıyla çıkarılan Teşvik Yasası'nın uygulamalarıyla ilgili Sanayi ve Ticaret Bakanı Ali Coşkun'un bilgi verdiğini anlattı. 
     Çiçek, Coşkun'un verdiği bilgiye göre, organize sanayi bölgelerinde bugüne kadar kanun kapsamında teşviklerden yararlanmak için 2 bin 266 kişinin müracaat ettiğini bildiren Çiçek, bunlardan değerlendirmeleri yapılan 670'ine gerekli arazi, arsa tahsislerinin yapıldığını kaydetti. Bunlardan 19'unun faaliyete geçtiğini anlatan Çiçek, geri kalan müracaatlara ilişkin incelemelerin devam ettiğini ifade etti. 
     Çiçek, yasadan doğan aksaklıklar var ise bunların gelecek yasama döneminde giderileceğini belirterek, böylece sanayileşmeyi teşvik etmek, Anadolu'da istihdamı artırmak, iş bulamadığı için büyük şehirlere göç eden vatandaşlara kendi bölgelerinde iş imkanı sağlanması açısından bu uygulamaların önemli olduğunu vurguladı. 
     
     EKONOMİK VE SOSYAL POLİTİKALAR 

     Çiçek, Türkiye'nin bir istikrar programı uyguladığına işaret ederek, programın özünde büyük ölçüde ekonomik politikaların bulunduğunu belirtti. Bu ekonomik politikaların sosyal politikalarla desteklenmesi gerektiğini dile getiren Çiçek, bugünkü toplantıda, bu uygulamaların sosyal yansımaları üzerinde bir değerlendirme yapıldığını bildirdi. Cemil Çiçek, hükümetin uyguladığı sosyal yardım ve destek politikalarının vatandaşa yansımalarının neler olduğu ve bu konuda bundan sonra nelerin yapılabileceği konusunda Devlet Bakanı Beşir Atalay'ın Bakanlar Kurulu'na sunum yaptığını kaydetti. 
     Bakanlıkların teker teker uyguladığı sosyal politikaların yanı sıra bir de Sosyal Yardımlaşma ve Dayanışmayı Teşvik Fonu kaynaklarından vatandaşa tahsis edilen imkanlar olduğuna dikkati çeken Çiçek, bunların eğitim, sağlık, ayni, nakdi yardım veya üretime katılımın sağlanması şeklinde olduğun belirtti. 
     Yeni dönemde de bu politikalara devam edileceğini kaydeden Çiçek, özellikle eğitim öğretim faaliyetlerinin başlayacağı Eylül ayıyla birlikte sosyal politikalarda yeni adımların atılacağını, bununla ilgili çalışmalara son şekli verilerek gelecek ay özellikle öğrencilere yönelik daha somut kararları paylaşacaklarını bildirdi. 
     
     HÜKÜMET SÖZCÜSÜ ÇİÇEK ''TCDD GENEL MÜDÜRÜ SÜLEYMAN KARAMAN 

     HAKKINDA SORUŞTURMA İZNİ VERECEĞİZ'' Adalet Bakanı ve Hükümet Sözcüsü Cemil Çiçek, TCDD Genel Müdürü Süleyman Karaman hakkında soruşturma izni vereceklerini belirterek, ''Çünkü biz yargının önünü tıkayan bir tutum içerisinde kesinlikle olmayız'' dedi. 
     Çiçek, toplantının ardından gazetecilerin sorularını yanıtladı. 
     Bir gazetecinin, Ulaştırma Bakanı Binali Yıldırım'ın, Başsavcılığın TCDD Genel Müdürü Süleyman Karaman hakkında soruşturma talebi konusunda kendisine bilgi verip vermediğini sorması üzerine, Çiçek, bu konuda kendisine bilgi verilmediğini söyledi. 
     Çiçek, şunları kaydetti 
     ''Ben kendisine sabah gelince sordum. Size böyle bir müzekkere geldi mi diye. Henüz gelmediğini söyledi. Ama geldiği takdirde soruşturma izni vereceğiz. Çünkü biz yargının önünü tıkayan bir tutum içerisinde kesinlikle olmayız. Vatandaşımızdan saklayacağımız, gizleyeceğimiz herhangi bir husus yok. Dolayısıyla istenmeyen üzücü bir olay meydana gelmiştir. O olaydan dolayı ne tip soruşturma ne tip araştırma yapılacaksa bizim görevimiz bunları kolaylaştırmaktır. Müzekkere ulaştığında ilgili bakan arkadaşımız gerekli izni verecektir.'' Bir gazetecinin, Gayri Safi Yurtiçi Hasılası kişi başına 1500 doların altında olan Batı illerinin, Doğu'daki illere göre teşviklerden daha fazla yararlandığını söylemesi ve hükümetin bu farkı gidermek için bir girişimde bulunup bulanmayacağının sorması üzerine Çiçek, bugünkü toplantıda uygulamayı değerlendirdiklerini söyledi. Çiçek, uygulamanın sonuçlarına göre, yeni bir yasa değişikliğine ihtiyaç duyulursa bunun yeni yasama yılında değerlendirileceğini kaydetti. 
     Türk Telekomünikasyon Anonim Şirketi'nin alacaklarının tahsili konusunun gündeme gelip gelmediğine ilişkin bir soru üzerine de Çiçek, bu konunun toplantı gündeminde olmadığını belirtti. Çiçek, Bakanlıkların yaptığı her çalışmanın Bakanlar Kurulu toplantısı gündemine gelmediğini ifade etti. 
     Yükselen petrol fiyatlarına karşı ekonomide ek tedbir alınıp alınmayacağı sorusuna karşılık da Çiçek, Türkiye'nin petrol ithal eden bir ülke olarak petrol fiyatlarının yükselmesinden olumsuz etkilendiğini, ekonomide alınabilecek tedbirleri almaya çalıştıklarını kaydetti. 
     
     ''MİT MENSUBUYLA İLGİLİ OLARAK ŞU AN İSTANBUL CUMHURİYET 

     BAŞSAVCILIĞI SORUŞTURMA YÜRÜTMEKTEDİR. NE BAŞBAKAN'IN NE DE BAŞKA BİR MAKAMININ ONAYINA GEREK YOKTUR'' Hükümet Sözcüsü ve Adalet Bakanı Cemil Çiçek, ''Türkiye'de gerçekten yargı en önemli güçtür, vazgeçilmez güçtür ve millet adına bu faaliyeti yapmaktadır ve zor şartlarda yapmaktadır'' dedi. 
     Çiçek, Bakanlar Kurulu toplantısına ilişkin açıklamanın, gazetecilerin sorularını yanıtladı. Bir gazeteci, Çiçek'e Yargıtay Başkanı Eraslan Özkaya'ya yönelik iddiaları hatırlatarak, ''Son günlerdeki iddialar hem yüksek yargıyı hem de hükümetin yargıya yönelik Avrupa Birliği'ne uyum için attığı adımları gölgeler gibi bir görüntü ortaya çıkardı. Hükümet bu konuda bir adım atmaya çalıştı mı'' diye sordu. 
     Çiçek, bu konu ile ilgili bir gelişmenin bugünkü bakanlar Kurulu'nun gündeminde olmadığını, ancak kendisinin konuyla ilgili olarak teknik açıklamayı Kurul'a yaptığını söyledi. Çiçek, şöyle konuştu 
     ''Aslında bu konu meçhul bir konu değil. Bu konu Türkiye'nin gündemine sizler aracılığıyla geldiğinde, ben bir açıklama yapmıştım. Adalet Bakanı olarak Türkiye'de yargının, yargı erkinin hukukunu korumak, hukukunu savunmak, varsa bir kısım yanlışlıklar, yanlış yazılmalar, çizilmeler veya haberler bu konuda işin doğrusunu sizlere anlatmak, kamuoyu ile paylaşmak benim görevim. 
     O zamanda ifade de ettim, yargı bir devletin bağımsızlığının en önemli göstergesidir. Her kurumun, her mesleğin yedeği vardır, ama yargının ve ordunun yedeği olmaz. Onun için de bu iki kurumu olabildiğince en üst düzeyde tutmamız lazım. Yazarken, çizerken, söylerken mümkün olduğu kadar kişisel yanlışlıklar yapanlar olabilir her meslekte vardır. Bu meslekte de yanlışlık yapanlar olabilir. Ama bu münferit bir kısım olaylara bakarak tümünü sıkıntıya sokacak veya tümünün itibarını zedeleyecek hususlardan kaçınmış olmamamız lazım gelir. Bunu ifade etmeye çalıştım. 
     Türkiye'de gerçekten yargı en önemli güçtür, vazgeçilmez güçtür ve millet adına bu faaliyeti yapmaktadır ve zor şartlarda yapmaktadır. Hakikaten günümüz şartlarında yargı mesleğini icra etmek büyük fedakarlıktır. Beşinci sınıf ilçelerde bu insanlar görev yapıyorlar. Beşinci sınıf ilçelere gidenlerin Ankara'ya gelmeleri 10-15 sene sürüyor. Dolayısıyla Yargının bu fedakarlığı, bu noktadaki çabası ve Türkiye'nin modernleşme noktasındaki öncülüğünün gözardı edilmemesi gerekir. 
     
     YETKİ-SORUMLULUK 

     İkincisi Ben ismin geçen kişilerle ilgili olarak şimdi Türkiye'de işleyen bir sistem var. Bu sistem içerisinde Hükümetin yapabileceği bir husus var mı yok mu Uzun süre herkes şunu sordu hükümet niye bu konuda sessiz kalıyor. Hükümet tarafından alınması gereken bir karar var da hükümet bunu almıyorsa, o takdirde o yazılanlar doğrudur, o söyleyenler doğrudur. Ama Türkiye bir hukuk devletidir. Kurumları iyi işliyor, işlemiyor, ayrı ama herkesin yetkisi ve sorumlulukları bellidir. Gündeme gelen olayla ilgili olarak Bakanlar Kurulu'nun veya hükümetin birlikte alabileceği herhangi bir karar söz konusu değil. Zaten soruşturma büyük bir ciddiyetle ve değişik makamlarda sürdürülmektedir. Şimdi gündeme gelen olaya bakarak yargının öbür tarafta gösterdiği çabayı takdir etmemek mümkün değil. Bakın böyle bir olay var, ama öbür tarafta Yargıtay'ın ilgili dairesinin verdiği bir karar var. İstanbul Cumhuriyet Başsavcılığı'nın bütün bu olaylardan evvel hassasiyetle yürüttüğü soruşturmaları bu günde yürütüyor. Bir taraftan Adalet Bakanı konuşurken niye konuşuyor, öbür taraftan da niye konuşmuyor ikileminden çıkmamız lazım. Biz değerlendirmemizi mümkün olduğu kadar yargıyla bağlantılı olmadan siyaset adamı olarak yapmaya çalışıyoruz.'' Gelinen noktada, bu olayın bir boyutunun İstanbul Cumhuriyet Başsavcılığı tarafından yürütüldüğünü anlatan Çiçek, şunları kaydetti 
     ''İlgili kişinin yurtdışına kaçmasından itibaren bu soruşturma başlamıştır ve çok yönlü olarak da sürdürülmektedir. yazılanlardan söylüyorum burada bazı bilgi eksiklikleri var. Bir MİT mensubunun durumuyla ilgili olarak Başbakan'ın onay verecek, verdi, vermedi tarzında 4422 sayılı Çıkar Amaçlı Suç örgütleriyle mücadele Kanunu, onunla bağlantılı olarak 5190 sayılı kanun bu neviden suçlar açısından anayasal teminatları olanlar dışında hiçkimsenin soruşturma için izin almasına gerek yoktur. 
     Dolayısıyla MİT mensubuyla ilgili olarak şu an İstanbul Cumhuriyet Başsavcılığı soruşturma yürütmektedir. Ne Başbakan'ın ne de başka bir makamının onayına da gerek yoktur. Dolayısıyla bu konu üzerinden yazılan yazıların bence yasal dayanağı yoktur. Yani Sayın Başbakan'ın onayına bağlı bir konu olmadığı içinde Hükümet onay verdi mi vermedi mi tarzındaki tereddütler önce yasal dayanaktan yoksundur. İşin bir kısmı oradan yürütülmektedir. 
     Yargıtay Başkanı ile ilgili kısmı Yargıtay Kanunu'na göre Yargıtay'da sürdürülmektedir. Adalet Bakanlığı olarak bizi ilgilendiren yönü ise Genel Sekreter Yardımcısı Tetkik Hakimi Ercan Yalçınkaya ile ilgilidir. Dosya bize geçtiğimiz Pazartesi günü gelmiştir. Pazartesi günü Ceza İşleri Genel Müdürlüğü ön inceleme yaptı. Müfettişler marifetiyle o işin soruşturmasının uygun olacağı kanaatine vardırlar. Ben de hemen iki arkadaşımızı görevlendirdim. Bunlar tatildeydiler, geldiler görevlerinin başına, o soruşturmayı onlar yürütüyor. Vardığımız sonuçlara göre gelen raporu ben Hakimler ve Savcılar Yüksek Kurulu'na sevk edeceğim. Onunla ilgili kararı orası verecek. Dolayısıyla ortada üç ayrı kurumda yürütülen bir soruşturma var. Bu soruşturmayı beklememiz lazım ve şuna samimi olarak inanmamız lazım. Türk yargısı geriye dönük uygulamalarında zaman zaman hata yapmış olsa bile bunu kendi mekanizmaları içerisinde düzelmiş ve yüz akı ile bugüne kadar çok başarılı bir sınavı vermiştir. Ben hep güvendim bu işte de güveniyorum, bundan sonrada güveniyorum. Toplumumuzun da güvenmesi lazım. Ve konuyu kendi bağlamı içerisinde tutmak gerekir. Sınırları dışına çıkardığımızda ya da konular üzerinden bir siyasi tartışma başlattığımızda bizzatihi korumaya çalıştığımız değerlere ve kurumlara da zarar vermiş oluruz diye düşünüyoruz.'' Çiçek, bir başka soru üzerine, Gayri Safi Yurtiçi Hasılası kişi başına 1500 doların altında olan illere verilen teşviklerin Hazine maliyeti konusunun Bakanlar Kurulu'nda gündeme gelip gelmediğinin sorulması üzerine de, bu illerdeki müracaatçılara, arsa tahsisi, enerji desteği verildiğini, SSK işveren primleri açısından kolaylıklar sağlandığını söyledi. 
     
</TEXT>
</DOC>
