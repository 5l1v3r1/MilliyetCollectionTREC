<DOC>
<DOCNO> 269808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo27.html </URL>
<DATE> 2004/09/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Beşiktaş'ta İnönü stadı heyecanı... Hasret 19 Eylül'de bitiyor... 
</HEADLINE>
<TEXT>

     Beşiktaş camiasında, yenilenen BJK İnönü Stadı'na yeniden dönmenin heyecanı yaşanıyor. 
     Beşiktaş Kulübü'nden yapılan açıklamada, BJK İnönü Stadı'nın 19 Eylül Pazar günü şölenlerle yeniden faaliyete gireceği açıklandı. 
     Yapılan açıklamada, stadın faaliyete girmesinin büyük bir şölenle kutlanacağı kaydedildi. 
     Bu arada yenilenen stada gelecek taraftarların yeni sezondan itibaren maçlar öncesinde çeşitli sürprizlerle karşılaşacak. 
     Beşiktaş Kulübü İletişim Komitesi Başkanı Fikret Ercan, bir aile kulübü olmak istediklerini belirterek, şöyle konuştu 
     ''Bunun için de çeşitli adımlar attık. Küçük taraftarlarımıza özel 'Yavru Kartal' isimli yeni bir dergi çıkardık. Ailede herkesin Beşiktaşlı olmasını, her türlü etkinliğimize ailece katılmalarını istiyoruz. Başkanımızın talimatıyla bayan taraftarlarımıza indirimli kombine bilet satışı yaptık. Beşiktaşlı aileler, tribünlere ailece gelsinler. Biz onları gazinoya, eğlenceye, bayrama, karnavala, şölene gider gibi, çocuk-büyük, kadın-erkek herkesi maçlarımıza bekliyoruz. Bunun için de BJK İnönü Stadı'nda yapacağımız maçlar öncesi ve maç sırasında çeşitli etkinlikler düzenleyeceğiz. Küfürden uzak, eğlenceli bir ortam yaratmak ve ailelere futbolun keyfini tribünlerde yaşatmak istiyoruz. İlk maçımızda taraftarlarımıza sürprizlerimiz olacak ve sezon boyunca bu sürprizlerimize yenileri eklenerek devam edecek.'' 
     
</TEXT>
</DOC>
