<DOC>
<DOCNO> 286727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur30.html </URL>
<DATE> 2004/11/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Trendeki kapkaç terörüyle ilgili 1 kişi yakalandı, 1 zanlı da aranıyor 
</HEADLINE>
<TEXT>

     Kocaeli Üniversitesi öğrencisi Ahmet Hakan Canıdemir'in cep telefonu alınıp trenden atılarak öldürülmesi olayına ilişkin, 1 kişi gözaltına alındı. 
     A.A muhabirinin edindiği bilgiye göre, soruşturmayı sürdüren İstanbul Emniyet Müdürlüğü ekipleri, olay sırasında trende bulunan yolcuları belirlemek için çalışma yaptı. Bu kapsamda, görgü tanığı bir üniversite öğrencisinin de ifadesine başvuruldu. 
     Zanlılardan birinin robot resmini çizen polis, bunun yardımıyla Mehmet Emin T. 19 adlı kişiyi Bostancı'da yakaladı. 
     Gözaltına alınarak Asayiş Şube Müdürlüğü Cinayet Büro Amirliği'ne götürülen zanlının, ''Azat adlı bir arkadaşıyla birlikte trene bindiklerini, bir gencin telefonla konuştuğunu gördüklerini ve Azat'ın telefonu kaptığını'' söylediği bildirildi. 
     Zanlının, ''Daha sonra kaçarlarken kendilerini vagonun içinde yakalayan bu genci Azat'ın kapıya yakın bir yerde iteleyip tekme attığını ve gencin trenden düştüğünü, ardından kendilerinin de trenden atladığını'' anlattığı kaydedildi. 
     Polis yetkilileri, ''Ahmet Hakan Canıdemir'den gasp edilen telefonu Kadıköy'de 140 milyon liraya sattığı ve olaydan sonra tanınmamak için saçlarını kestirdiği'' öğrenilen Azat Ç.'nin yakalanmasına çalışıldığını söylediler. 
     Yetkililer, bu zanlının, hırsızlık ve kapkaç suçlarına ilişkin emniyette kaydı bulunduğunu da bildirdiler. 
     Bu arada polis, olayın görgü tanığı iki kişiye daha ulaşmaya çalışıyor. 

     
</TEXT>
</DOC>
