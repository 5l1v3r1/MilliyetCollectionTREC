<DOC>
<DOCNO> 293708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/tamer.html </URL>
<DATE> 2004/12/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Oya Eczacıbaşı'nın gözyaşları 
</HEADLINE>
<TEXT>

İstanbul Modern Sanat Müzesi Yönetim Kurulu Başkanı Oya Eczacıbaşı imzasıyla masamda bulduğum bir davetiye, beni yıllar öncesine götürdü. 
90'lı yılların başı. Hangi vesileyle olduğunu anımsamıyorum, ama İstanbul Belediyesi tarafından Modern Sanat Müzesi yapılmak üzere İstanbul Kültür ve Sanat Vakfı İKSV'ye 49 yıllığına kiralanmış olan tarihi Feshane binasındayız. Dönemin İstanbul Belediye Başkanı Nurettin Sözen ile İKSV arasında sorunlar had safhaya ulaşmış. İstanbulumuza dünya çapında bir klasik müzik festivali kazandırmış olan Eczacıbaşı ailesi, Bienal düzenlemekten değilse de Modern Sanat Müzesi hayalinden vazgeçme noktasına gelmiş, ama bizim haberimiz yok. Feshane'deki bu son etkinlikte Oya - Bülent Eczacıbaşı çifti, Osman Ulagay ve benimle dertleşirken ansızın Oya Hanım'ın gözlerinden yaşlar boşanıveriyor... 

Feshane kapatılıyor 
Oya Hanım'ın gözyaşları Feshane binasının restorasyonu için harcanan emek ve paranın boşa gitmesine değil, İstanbul Modern Sanat Müzesi hayalinin suya düşmesinden... Oysa İKSV tarafından 2 yılı aşkın sürede restore edilen Feshane, 2. İstanbul Bienali ile İstanbullulara ne kadar da içten bir merhaba demişti... 
Müzenin yönetimi konusunda İKVS ile Belediye Başkanı Nurettin Sözen'in bir noktada buluşmaları mümkün olamıyor bir türlü. Zaten kısa bir süre sonra da bütün organizasyonlar iptal ediliyor ve Feshane kapatılıyor. 

Sağolasın AB 
İstanbul'un ilk Anakent Belediye Başkanı Bedrettin Dalan'ın son döneminde, kendisinden beklenen yeşil ışık gelmediği için start alamayan bir düş, halefi Nurettin Sözen'in işi iyice yokuşa sürmesi sonucu 15 yıllık rötarla gerçek oluyor. Sözen'in halefi Recep Tayyip Erdoğan ise belediye başkanıyken es geçtiği bu önemli konuyu, neyse ki Başbakan koltuğunda otururken telafi ediyor ve dünyanın tartışmasız en güzel kenti İstanbulumuza ilk Modern Sanat Müzesi'ni kazandıracak yolu açıyor. Erdoğan, müze açılışının AB'den müzakere tarihinin beklendiği 17 Aralık öncesine yetiştirilmesini isteyince, işler beklenmedik şekilde birdenbire hızlanıveriyor. 

Sevinç gözyaşları 
11 Aralık'taki açılışı beklemeden, bu akşam İstanbul Modern Sanat Müzesi'nin Salıpazarı Antrepo 4'deki yeni mek nında Oya Eczacıbaşı ile birlikte olacağız. Ve bana öyle geliyor ki Oya Hanım, 15 yıllık hayalinin gerçekleştiği gün de gözyaşlarını tutamayacak... Zira hayatının en verimli yıllarını paylaştığı müzecilik tutkusu, artık sadece Londra'da yaptığı müze işletmeciliği masteri ve Boğaziçi Üniversitesi'nde verdiği müzecilik dersleriyle sınırlı kalmayacak. 
Müzeler kültürün görselleştiği alanlar. Tarih bilincinin gelişmesinde eğitsel önemi büyük. Ama müzeler aynı zamanda bugünün ve yarının eserlerinin de sergilendiği, yaratıcılığın özendirildiği mek nlar. ABD'de yapılan bir araştırmaya göre müzeler, bilgi edinmede en güven veren kurumlar sıralamasında okulların ardından kitaplarla birlikte 2. sırada yer alıyor. 

Başbakan'a teşekkür 
Biz bugüne kadar müzelerimize, geçmişteki kültür mirasımızın sergilendiği mek nlar olarak baktık. Hatta bakamadık Halk olarak ilgi duyup da müzelere gitmedik. Kahvehaneleri, futbol maçlarını, televizyonlardaki pembe dizileri tercih ettik. Ya da ettirildik. Ne medyamız, ne de devletimiz halkı bu yönde özendirdi. 190 müzeden 80'i kapalı. Resim ve Heykel Müzesi sadece hafta içi 10.00 - 16.30 saatleri arasında ziyaretçi kabul ederek öğrencilere ve çalışanlara "gelme" diyor... 
New York'taki Modern Sanat Müzesi MOMA'dan 75 yıl sonra dahi olsa hiçbir şey için geç değil. Teşekkürler Oya Eczacıbaşı, sabrınız ve ısrarınız için. Teşekkürler Başbakan Erdoğan, Doğu ile Batı'yı buluşturan dünyanın bu en güzel kentine tarih ve kültür zenginliklerinin yanı sıra, bugünün ve yarının sanatsal yaratıcılıklarına kucak açan bir mek n ayırdığınız için... 



</TEXT>
</DOC>
