<DOC>
<DOCNO> 262283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/aspo.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KIEV KAPLANI 1-2 
</HEADLINE>
<TEXT>


Trabzonspor, Dinamo Kiev önünde zaferlerine bir yenisini ekledi, güçlü rakibini deplasmanda yerle bir etti. Bordo - Mavililer, Gökdeniz ve Yattara'nın golleriyle sonuca ulaştı, Şampiyonlar Ligi kapısını araladı 


Tutuk başladılar 
TRABZONSPOR, Şampiyonlar Ligi 3. ön eleme ilk maçında deplasmanda Dinamo Kiev'i 2-1 mağlup ederek büyük avantaj yakaladı. Oyuna tutuk başlayan ve kontrolü Ukrayna ekibine kaptıran Bordo-Mavililer, 21'de Verpakovskis'in golüyle geriye düştü. Karadeniz ekibi şoku üzerinden çabuk attı ve üst üste ataklarla beraberliği kovalamaya başladı. 34'te Gökdeniz'in akıl dolu vuruşu ilk yarının skorunu belirledi. 

Farkı kaçırdılar 
İKİNCİ 45 dakikada güçlü rakibi Dinamo Kiev'e üstünlüğünü iyice hissettiren Trabzonspor, kontraataklarla net pozisyonlar yakaladı. 65'te defansın arkasına sarkan Yattara turun kapısını aralayan golü attı. Bordo - Mavililer kalan dakikalarda sayısız fırsatları cömertce harcarken, Belçikalı hakem Bleeckere, Gökdeniz'e yapılan net bir penaltıyı es geçti. Karşılaşmanın rövanşı 25 Ağustos'ta Trabzon'da oynanacak. 

'Skor şımartmamalı' 

TRABZONSPOR Başkanı Atay Aktuğ, "Daha farklı kazanabileceğimiz bir maçtı ama 2 - 1 ile yetindik. Bu skor bizi şımartmamalı" dedi. Rövanşta çok sakin ve dikkatli olmaları gerektiğini hatırlatan Aktuğ, "Bu avantajlı skoru koruyarak Şampiyonlar Ligi'ne gitmeliyiz. Oyuncularımı ve teknik kadroyu tebrik ediyorum" diye konuştu. Bu arada Trabzonspor'a 500'e yakın gurbetçi destek verirken Thijs Avrupa'da ilk kez Bordo - Mavili formayı giydi. 


</TEXT>
</DOC>
