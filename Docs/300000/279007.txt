<DOC>
<DOCNO> 279007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/spor/spo04.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ doymadı 
</HEADLINE>
<TEXT>


Trabzonsporlu oyuncuların Milli Takım'daki performansıyla keyiflenen Başkan Atay Aktuğ, "İnşallah Ersun Yanal diğerlerini de görür" dedi 


'Mutlu oldum' 
KAZAKİSTAN maçında Gökdeniz ile Fatih Tekke'nin başarılı futbolu ve golleri, Trabzonspor cephesini keyiflendirdi. Milli Takımımız'ın başarısının kendilerini mutlu ettiğini belirten Bordo - Mavililer'in Başkanı Atay Aktuğ, "Ay - Yıldızlı forma altında oynayan futbolcuların gol atması çok önemlidir. Hangi takımdan olduğu çok da önemli değil" diye konuştu. 

Yanal'a öneri 
TRABZONSPOR'UN milli takıma 4 futbolcu verdiğine dikkat çeken Başkan Aktuğ, "Bizde sadece 4 değil, daha fazla sayıda milli görev yapabilecek futbolcular var. İnşallah Ersun Yanal bunu görür'' ifadesini kullandı. Aktuğ, Emrah ve Erdinç'in milli takımda oynayabilecek düzeyde olduklarını vurguladı, "Hem lige renk katıyoruz, hem de milli takıma oyuncu yetiştiriyoruz" dedi. 

3 yıldızla anlaşma tamam 

Transfer atağı 
ARA transferde kadrosunu güçlendirmeyi amaçlayan Trabzon, Malatyaspor'dan Ayman, Denizlispor'dan Özgür ve Polonya'nın Wisla Krakow takımının orta saha oyuncusu Miroslaw Szmkowiak ile el sıkıştı. Ayman ile anlaşan Karadeniz ekibi, Malatyaspor ile yeniden masaya oturacak. Polonyalı oyuncu için de kulübüne 1 milyon Euro'ya yakın bir bonservis bedeli ödeneceği öğrenildi. Yeşil - Siyahlılar'dan Özgür'ün de ikna edildiği ifade edildi. 

Augustine gidici gibi 

SAMET Aybaba'dan sonra Ziya Doğan'ın kadrosuna giremeyen Augustine'nin devre arasında gitmesine kesin gözüyle bakılıyor. Sezon sonunda sözleşmesi sona erecek olan Ganalı oyuncuyla yollarını ayırmayı planlayan Trabzonspor'un, yabancı kontenjanını da bu şekilde boşaltacağı bildirildi. 


</TEXT>
</DOC>
