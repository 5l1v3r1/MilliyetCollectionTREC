<DOC>
<DOCNO> 288366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy02.html </URL>
<DATE> 2004/11/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
CHP'den TRT'ye tepki Baykal'ın 10 Kasım mesajı sansürlendi... 
</HEADLINE>
<TEXT>

     CHP, Genel Başkan Deniz Baykal'ın 10 Kasım'da yayınladığı mesajın TRT tarafından sansürlendiği iddiasıyla TRT Genel Müdrülüğü'ne resmen başvuruda bulundu ve mesajın tam metninin yayınlanmasını istedi. 
     CHP İletişim Koordinatörlüğü'nden yapılan yazılı açıklamada, TRT-1'de önceki gün saat 19.00'da sunulan anahaber bülteninde Cumhurbaşkanı, TBMM Başkanı, Başbakan ve Genelkurmay Başkanı'nın 10 Kasım nedeniyle yayınladığı mesajların kamuoyuna duyurulduğu, CHP Genel Başkanı Baykal'ın mesajının ise ''sansür edilmiş haliyle okunduğu'' savunuldu. 
     CHP'nin TRT Genel Müdürlüğü'ne resmen başvuruda bulunarak Baykal'ın mesajının tam olarak yayınlanmasını istediği belirtilerek, bunun gerçekleşmemesi halinde başta TBMM ve RTÜK olmak üzere her platformda ''sansürün protesto edileceği ve suç duyurusunda bulunulacağı'' kaydedildi. 
     Açıklamada, Baykal'ın mesajının tam metnine ve TRT'nin ana haber bülteninde sunulan haberin metnine de yer verildi. 
     
</TEXT>
</DOC>
