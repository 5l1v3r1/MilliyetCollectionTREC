<DOC>
<DOCNO> 255348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko12.html </URL>
<DATE> 2004/07/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İhracata İngiltere dopingi 
</HEADLINE>
<TEXT>

     Türkiye'nin ihracatını 7.7 milyar dolar artırarak 29.4 milyar dolara kadar çıkardığı bu yılın ilk yarısında, sağlanan bu artışa ülkeler itibariyle en yüksek katkı İngiltere'den eldi. 
     Türkiye İhracatçı Birlikleri kayıtlarına göre, ocak- haziran döneminde İngiltere'ye ihracat yılın ilk altı ayında 781 milyon dolar artarak 2 milyar 425 milyon dolara kadar çıktı. Bu büyüme, İngiltere'yi, Türkiye'nin en fazla ihracat yaptığı ikinci ülke konumuna yükseltti. İngiltere geçen yıl aynı dönemde en fazla ihracat yapılan ülkeler sıralamasında Almanya ve ABD'nin arkasından ikinci sırada yer almıştı. Türkiye, 2003 yılının ilk yarısında İngiltere'ye 1 milyar 644 milyon dolarlık ihracat yapmıştı. 
     Türkiye'nin toplam ihracatın yüzde 36.5 oranında arttığı bu dönemde İngiltere'ye yapılan ihracattaki artış yüzde 47.5 olarak gerçekleşti. 
     Türkiye'nin hem en fazla ihracat hem de en fazla ithalat yaptığı ülke olan Almanya'ya yapılan ihracat ise 692 milyon dolarlık bir büyüme kaydetti. Almanya'ya geçen yılın ilk yarısında 3 milyar 485 milyon dolar olan Almanya'ya ihracat yüzde 19.9'luk artışla 4 milyar 177 milyon dolara çıktı. 
     
     IRAK'A İHRACAT ARTIYOR 

     İhracat artışında üçüncü sırada ise Irak'a yer aldı. 
     Savaşın ardından ambargonun kalkmasıyla birlikte başlayan Irak'a ihracat bu yılın ilk altı ayında 886 milyon dolara yükseldi. Bu ülkeye ihracatta geçen yılın aynı dönemine göre 635 milyon dolarlık artış yaşanırken, Irak pazarının mevcut haliyle Türkiye için yıllık 2 milyar dolara yakın ihracat yapılabilecek bir potansiyel içerdiği de ortaya çıktı. ABD'ye yapılan ihracat ise yılın ilk 6 ayında 556 milyon dolar artarak 2 milyar 286 milyon dolara çıktı. Sağlanan yüzde 32.2'lik artışa rağmen ABD en fazla ihracat yapılan ülkeler sıralamasında İngiltere'nin gerisinde kaldı. Türkiye'nin Fransa'ya yaptığı ihracat da 521 milyon dolarlık artışla 1 milyar 780 milyon dolara kadar çıkarken, İtalya'ya yapılan ihracat ise 515 milyon dolarlık artışla 2 milyar 83 milyon dolara yükseldi. Türkiye'nin bu yılın ilk yarısındaki toplam ihracatı 29 milyar 395 milyon dolara çıkarken, geçen yılın aynı dönemine göre kaydedilen 7 milyar 719 milyon dolarlık artışın 3 milyar 871 milyon dolarla büyük bölümü İngiltere, Almanya, Fransa İtalya gibi ülkelerin de içerisinde yer aldığı 25 AB ülkesine yapılan ihracattaki artıştan kaynaklandı. Bu dönemde Türkiye EFTA ülkelerine 314 milyon, Bağımsız Devletler Topluluğu'na BDT 1 milyar 827 milyon dolar. Merkezi Doğu Avrupa ülkelerine 1 milyar 712 milyon dolar, Asya ülkelerine 4 milyar 364 milyon dolar, Amerika kıtasına 2 milyar 665 milyon dolar, Afrika'ya 2 milyar 268 milyon dolarlık ihracat gerçekleştirdi. 

     
</TEXT>
</DOC>
