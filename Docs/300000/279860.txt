<DOC>
<DOCNO> 279860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas11.html </URL>
<DATE> 2004/10/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Amcasına El-Kaide adına mektup yazıp 50 milyar lira istedi 
</HEADLINE>
<TEXT>

     İsmail AKDUMAN SAMSUN, DHA 

SAMSUN'daki Ondokuzmayıs Üniversitesi Eğitim Fakültesi'nde son sınıf öğrencisi 21 yaşındaki S.Y. 5 yıl önce ölen babasından kalan arsayı sattırmayan ve kendisine para göndermeyen amcası, Hami Yılmaz'a El-Kaide adını kullanıp tehdit mektubu yazdı ve 50 milyar lira istedi. İçinde gazete kağıdı bulunan paketi otobüs yazıhanesinden alan S.Y. yakalandı. 
     Eğitim Fakültesi son sınıf öğrencisi S.Y., 5 yıl önce ölen babası 54 yaşındaki Mustafa Yılmaz'dan annesi ve kendisiyle birlikte 2 kardeşine 3 dönüm arsa miras olarak kaldı. Ancak Samsun'un Havza ilçesindeki arsa üzerinde ekin yapan amca Hami Yılmaz, arsanın satılmasını engelledi. 
     Eğitimini sürdürürken maddi sıkıntı çeken S.Y., amcasından para alabilmek başka bir isim altında kendisini El-Kaide örgütünün Samsun sorumlusu olarak tanıtıp tehdit mektubu yazdı. 
     S.Y. mektupta 50 milyar lira nakit paranın Samsun'a yolcu otobüsü ile gönderilmesini, aksi takdirde ailenin tümünün öldürüleceği tehditinde bulundu. Hami Yılmaz, durumu polise bildirdi. Ardından içinde gazete k ağıdı olan paket, otobüs ile Samsun'daki Bafra Garajı'na gönderildi. Yazıhaneden paketi alan S.Y., Terörle Mücadele Şubesi ekipleri tarafından yakalandı. 
     Samsun Emniyet Müdürlüğü'nde sorgulanan S.Y. amcasının babasından kalan arsayı sattırmadığı için para sıkıntısı çektiğini, bu nedenle böyle bir plan yaptığını öne sürdü. S.Y, "Onu korkutarak para almayı planladım. Ancak planım tutmadı'' dedi. Y.S. hakkında yapılan araştırmalarda El-Kaide ile bağlantısının olmadığı anlaşıldı. Nöbetci mahkemeye sevkedilen S.Y tutuksuz yargılanmak üzere serbest bırakıldı. 
     
</TEXT>
</DOC>
