<DOC>
<DOCNO> 264212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur59.html </URL>
<DATE> 2004/08/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Alibeyköy'de sular çekildi, temizlik başladı... 
</HEADLINE>
<TEXT>

     Alibeyköy Deresi taşkınından etkilenen Karadolap Mahallesi'nde suların çekilmesinin ardından belediye görevlileri ile vatandaşlar, ev ve işyerlerinde su tahliyesi ve temizlik çalışmalarını sürdürüyor. 
     Karadolap Mahallesi sakinleri, kendi imkanlarıyla ev ve işyerlerine dolan su ve çamuru temizlemeye çalışırken, İstanbul Büyükşehir Belediyesi ekipleri de mahallede su tahliye çalışmaları yapıyor. 
     Su baskını nedeniyle çok sayıda mobilya ve beyaz eşyanın kullanılamaz hale geldiği ve bunların vatandaşlarca evlerden dışarıya çıkarıldığı görüldü. 
     Mahallede su baskınından zarar görenlere, Kızılay ve İstanbul Büyükşehir Belediyesi gezici aşevleri tarafından kumanya dağıtıldı. Mağdur vatandaşların kumanyadan aldığı, bazılarının ise görevlilere tepki göstererek almadığı gözlendi. 
     Tepki gösteren vatandaşlar, ''evlerinin durumuna çözüm bulunmasını'' talep ederek, ''her yağmur yağışında ölüm korkusu yaşamak istemediklerini'' söylediler. 
     
</TEXT>
</DOC>
