<DOC>
<DOCNO> 284433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur15.html </URL>
<DATE> 2004/10/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Yardım için "fanatik" belde oldular... 
</HEADLINE>
<TEXT>

     Konya'nın Hüyük İlçesi'ne bağlı Çamlıca Beldesi'nde, ''Fenerbahçe Kulübü''nün desteğinin sağlanması amacıyla yeni yapılacak bütün yapılar ''sarı-lacivert'' renklerle boyanacak. 
     Çamlıca Belediye Başkanı Ahmet Doğan, Konya'nın en yoksul beldelerinden biri olan Çamlıca'da halkın geçimini tarım işçiliği ile sağladığını söyledi. 
     Yoksul halkın tarım işçiliği yapması nedeniyle yeni neslin de kendisini de küçük yaşlarda tarlalarda bulduğunu ve bu yüzden eğitimde aksamalar olduğunu belirten Doğan, ''Belediye olarak imkanlarımız kısıtlı. Beldemiz için en iyisini yapmaya çalışıyoruz, ama imkansızlıklar nedeniyle yoksulluğa çare olacak projelere kaynak bulamıyoruz'' dedi. 
     Yoksulluğa karşı başlattıkları mücadele kapsamında Fenerbahçe'nin desteğini almayı hedeflediklerini vurgulayan Doğan, şunları kaydetti 
     ''Beldede yaşayan gençlerin büyük bölümü Fenerbahçe taraftarı. Bu yüzden değişik bir uygulama başlattık. Belde olarak Fenerbahçe'ye olan sevgi ve bağlılığımızı gösterme kararı aldık. Aldığımız kararla bundan böyle yeni yapıları ve evlerimizi sarı-lacivert renklere boyayacağız. İlk olarak Belediye lojmanını beldenin tek kıraathanesini ve pide salonu ile belde parkının dış cephesini sarı-lacivert renklere boyadık.'' Doğan, yeni yapıların da sarı-lacivert renklere boyanmasıyla önümüzdeki yıllarda Fenerbahçe fanatiği Çamlıca Beldesi'nin fark edilebileceğini belirterek, ''Biz Fenerbahçe'ye gönül verdik. Yakın zamanda tamamen sarı-lacivert renklere bürünecek beldemize Fenerbahçe'den maddi konularda destek ve ilgi bekliyoruz'' dedi. 
     
</TEXT>
</DOC>
