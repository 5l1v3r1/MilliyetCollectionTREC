<DOC>
<DOCNO> 262288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/bbas.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya gibi geçti 68-80 
</HEADLINE>
<TEXT>


Basketbol Milli Takımımız yıldızlar topluluğu Dream Team ile yaptığı ikinci maçı da kaybetti. ABD'yi ilk yarıda oldukça zorlayan Ay-Yıldızlı ekibimiz son çeyrekte teslim bayrağını çekti 

GÖKHAN TÜRE 


A Milli Basketbol Takımımız, Rüya Takım ile dün akşam Abdi İpekçi Salonu'nda oynadığı ikinci maçta da güçlü rakibi ile başa baş bir oyun ortaya koydu, ancak son çeyreğin başındaki "ABD baskınını" önleyemeyince yine yenilmekten kurtulamadı. İbrahim'in 26 sayı ile devleştiği maçta iki çeyrek boyunca Amerika ile kıran kırana bir oyun ortaya koyan Ay-Yıldızlı ekibimiz, İbrahim-Duncan düellosuna dönen devreyi tek sayı geride kapadı. 
3. çeyrekte Iverson'ın liderliğinde oyuna ağırlığını koyan, pota altındaki üstünlüğünü Marion ve Jefferson ile destekleyen ABD, kontrolü ele geçirdi. İbrahim ile direnen millilerimiz, Hidayet ve özellikle Mehmet'in hücumda ve savunmada beklenen katkıyı yapamaması nedeniyle bocaladı. Son çeyrekte İbrahim ve Fatih'in kısa süreli sakatlığı nedeniyle oyundan düşen millilerimiz karşısında ABD sonuca kolay gitti. 

İstatistik 

TÜRKİYE OYUNCU TS 2S 3S SA R Kerem T. 3 0 1 1 1 - - Cevher 2 - 0 4 2 2 1 İbrahim 26 2 3 7 10 1 1 - Kerem G. 4 2 5 - - 5 Mehmet 6 3 10 0 1 - 7 Hidayet 9 3 10 1 3 - 3 Ender 2 0 1 0 4 2 2 - Serkan 12 2 3 2 6 2 2 2 Fatih 4 2 2 - 0 2 3 Semih - 0 3 - - 4 TOPLAM 68 14 38 11 29 7 9 25 

ABD OYUNCU TS 2S 3S SA R Iverson 13 5 7 1 2 - 4 Marbury 1 0 2 - 1 1 1 Marion 10 4 5 - 2 2 3 Duncan 25 12 14 - 1 2 11 Odom 8 4 5 - 0 2 4 Jefferson 11 4 5 1 1 - - Wade 2 1 5 0 1 - 2 Boozer 4 2 4 - - 5 James 4 0 1 0 2 4 4 5 Okafor 2 1 1 - - - TOPLAM 80 33 52 2 7 8 11 35 

1.PERİYOT 23 - 21 ABD , 2.PERİYOT 37 - 36 ABD , 3.PERİYOT 59 - 53 ABD , MAÇ SKORU 80 - 68 ABD HAKEMLER Iztok Rems Slovenya , Kostas Koromilas Yunanistan 

'Savunmaya takıldık' 

BASKETBOL Milli Takımımız'ın başantrenörü Bogdan Tanjevic, "35 dakika kafa kafaya oynadık. Ancak son beş dakika ABD'nin yaptığı o inanılmaz savunmayı geçemedik ve mağlup olduk" dedi. Tanjevic, Tim Duncan'ı durdurmakta zorlandıklarını da vurgulayarak "İki maç da bizim için önemli bir sınav oldu. Zaten kazanmaktan çok oyuncularımı tanımak ve yeteneklerini görmeyi hedeflemiştim" diye konuştu. 

Brown'dan övgü 

ABD Milli Takımı'nın coachu Larry Brown, "İki takımın da performansı çok çok iyiydi. Türk basketbolunun büyük bir gelişme içinde olduğunu gördüm. 17 - 18 yaşındaki gençlerin sahaya çıkıp böyle oynaması umut verici" diye konuştu. Tecrübeli hoca İstanbul'daki bombalar nedeniyle bizi arayıp ne olduğunu soranlar oldu ama buradaki güvenlik gerçekten mükemmeldi. Hiç bir sıkıntımız ve endişemiz olmadı" ifadesini kullandı. 

NOTLAR 
Milli kardeşlik 
A Milli Futbol Takımı Teknik Direktörü Ersun Yanal ile takım kaptanları Bülent Korkmaz ve Hakan Şükür, dün Basketbol Milli Takımımız'ın ABD ile oynadığı karşılaşmayı izlediler. Yanal, Korkmaz ve Şükür, maç öncesi sahaya inerek Milli Takım coachu Bogdan Tanjevic ve Menajer Doğan Hakyemez ile takım kaptanı İbrahim Kutluay'a forma hediye ettiler. 

ABD karşıtı pankart 
TÜRKİYE-ABD karşılaşmasının devre arasında tribünlerin üst kısmında yer alan küçük bir grup pankart açarak ABD'yi protesto ettiler. Üzerinde "ABD, Ortadoğu'dan defol" yazan pankart açan kişiler güvenlik güçleri tarafından kısa sürede etkisiz hale getirildi ve salondan çıkarıldı. 

Başarıya plaket 
AVRUPA Şampiyonaları'nda ikinciliği alan Genç Milli Basketbol Takımımız ile üçüncülüğü elde eden Yıldız Milli Takımımız'a, Türkiye-ABD maçının devre arasında plaket verildi. Salonda teknik ve idari kadrolarıyla seyircinin önüne çıkan iki takımımız da seyirciden büyük alkış aldılar. 

Turgay Demirel'e forma 
ABD Basketbol Federasyonu Başkanı Jim Tooley, dünkü karşılaşmanın devre arasında Basketbol Federasyonu Başkanı Turgay Demirel'e ABD Milli Takımı forması hediye etti. Tooley, Demirel'e İstanbul'da bulundukları süre içinde gördükleri ilgi ve misafirperverlikten dolayı teşekkür etti. 

Perşembe dönüyorlar 
TÜRKİYE'YE cumartesi günü gelen ve dört günden bu yana ülkemizde olan ABD Milli Takımı, yarın 2004 Olimpiyatları'na katılmak üzere Yunanistan'ın başkenti Atina'ya gidecek. Rüya Takım, bugün de Basketbol Federasyonu'nun organize ettiği yat gezisine katılacak ve yarın Abdi İpekçi Salonu'nda son idmanını yaparak Atina'nın yolunu tutacak. 


</TEXT>
</DOC>
