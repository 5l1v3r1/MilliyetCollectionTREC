<DOC>
<DOCNO> 280342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko17.html </URL>
<DATE> 2004/10/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Petroldeki ek maliyet 1.5 milyar dolar... 
</HEADLINE>
<TEXT>

     Türkiye Petrol Rafinerileri A.Ş TÜPRAŞ Genel Müdürü Hüsamettin Danış, bu yıl varili 24.60 dolar referans hampetrol fiyatı baz alınarak hazırlanan bütçe programındaki 3.9 milyar dolarlık hampetrol maliyeti ile 'fiyatların yükseldiği ortamda' gerçekleşecek fatura arasında, 1.5 milyar dolar düzeyinde ilave fark olmasının beklendiğini bildirdi. 
     Buna göre Türkiye'nin hampetrol faturasının bu yıl, 5.4 milyar doları bulacağı hesaplanıyor. 
     Danış bu arada, Tüpraş'ın hampetrol maliyetinin, referans hampetrole göre varil başına 3.62 dolar daha düşük olduğunu vurguladı. 
     Genel Müdür Danış, Tüpraş ve petrol piyasalarının ilk 9 ayını Anadolu Ajansı'na değerlendirdi. 
     Tüpraş'ın yaklaşık 22 milyon ton hampetrol ithalatı öngördüğünü hatırlatan Danış, 9 ayda 16.9 milyon ton ham petrol ithalatı karşılığında 4.1 milyar dolar ödeme yapıldığını bildirdi. Danış, son çeyrekte alımı planlanan 5.2 milyon ton hampetrol ithali için referans hampetrolün ortalamasının 40 dolar seviyelerinde gerçekleşmesi durumunda, 1.39 milyar dolar ödenmesi gerektiğini kaydetti. 
     Danış, ''2004 yılında uluslararası danışman şirketlerin varsayımları doğrultusunda 24.60 varil referans hampetrol fiyatı baz alınarak hazırlanan Bütçe Programındaki 3.9 milyar dolarlık hampetrol ödemeleri toplamıyla karşılaştırıldığında ise farkın, 1.5 milyar dolar düzeylerinde olacağı görülmektedir'' dedi. 
     
     TALEP VE KAR MARJI ARTTI 
     Genel Müdür Danış, bu yıl özellikle Amerikan ve Çin ekonomilerindeki büyümeye bağlı petrol ürünlerine olan taleplerin artmasına karşın, 'rafinaj kapasitelerine ilavelerin sınırlı kalmadığını, yeni rafineri inşaasındaki maliyet artışları nedeniyle dünya rafinaj kapasitesindeki açığın büyüdüğünü ve kısa vadede kapanmasının mümkün gözükmediğine dikkati çekti. 
     Bunun neticesinde rafineri marjlarının geçmiş yıllara nazaran rekor seviyelerde seyrettiğini vurgulayan Danış, TÜPRAŞ'ın 2004 yılı dokuz aylık dönemdeki rafineri marjının, dokuz aylık dönemler itibariyle bütün yılların en yüksek değeri olan 4.40 varil seviyesinde gerçekleştiğini, üçüncü çeyrek dönemde elde edilen 5.11 varil brüt rafineri marjı ile TÜPRAŞ'ın bu çeyrek dönemde de yüksek bir işletme karlılığına ulaşacağını bildirdi. 
     
     TÜPRAŞ'IN MALİYETİ UCUZ 
     TÜPRAŞ'ın referans hampetrole göre, hampetrol edinme maliyetlerindeki düşüklüğün ana nedenlerinden birini, yüksek kükürtlü hampetrol işleyebilme özelliğine bağlayan Danış, siyah ürün taleplerinin sabit kaldığı buna karşılık beyaz ürün talebinin arttığı ortamda, rafinerilerin, artan beyaz ürün talebini karşılamak için düşük kükürtlü ve yüksek API graviteli, ancak daha pahalı olan bu hampetrollere yönelmesinin, referans hampetrol ile orta graviteli ve yüksek kükürtlü hampetrol fiyatları arasındaki makasın açılmasına neden olduğunu anlattı. Danış, şöyle devam etti 
     ''Orta hampetrollerle hafif hampetroller arasındaki fiyat makası, 2002 yılı başında 2.2 dolar varil seviyelerinde iken, 2004 Eylül sonlarında 7 dolar varil seviyesinin üzerine çıkmıştır. Bu nedenle son aylarda tüm hampetrol cinslerinde artan fiyat eğilimine rağmen, TÜPRAŞ gibi yüksek kükürtlü ve orta graviteli hampetrol işleyebilen, ancak kompleks rafinerilere sahip şirketlerin hampetrol ithal maliyetindeki artış oranı, konumları itibariyle düşük kükürtlü ve hafif hampetrole daha bağımlı şirketlerin hampetrol ithal maliyetlerindeki artış oranının oldukça altında seyretmektedir. 
     Referans hampetrolün 9 aylık ortalama fiyatı 36.3 varil iken, TÜPRAŞ'ın hampetrol maliyeti, referans hampetrole göre 3.62 varil daha düşük, 33.0 varil seviyelerinde gerçekleşmiştir.'' 
     
     ÜRETİM VE SATIŞLAR 
     Genel Müdür Danış'ın verdiği bilgiye göre, 2004 yılı dokuz aylık döneminde işlenen hampetrol miktarı, 2003 yılı aynı dönemine göre yüzde 0.5 oranında artarak 18.1 milyon tona yükseldi. 
     TÜPRAŞ'ın bu dönemde petrol ürünleri üretimi ise 2003 yılının ilk 9 aylık dönemine göre 0.6 büyüyerek 16.7 milyon tonu aştı. TÜPRAŞ, yüksek kükürtlü hampetrolleri işleyebilme kabiliyetinin getirdiği avantajlardan yararlanmak amacıyla, bu dönemde daha düşük maliyetli orta graviteli ve yüksek kükürtlü hampetrolleri işledi. 
     LPG hariç tutulduğunda 9 aylık dönemde toplam satışlarda yüzde 2.4 oranında artış kaydedildi. 2004 yılının üçüncü çeyreğinde hampetrol ve ürün piyasasında devam eden fiyat dalgalanmalarına rağmen TÜPRAŞ, LPG hariç yurt içi satışlarını yüzde 2.1 oranında artırdı. Satışların yüzde 60'ını oluşturan benzin, motorin, jet yakıtı ve naftadan oluşan ürünlerin satış hacmi ise son çeyrekte yüzde 4 oranında arttı. 
     
     İHRACAT 
     Tüpraş'ın bu yıl da ihraç fiyatını CIF, hatta yurtiçi satış fiyatı düzeyine getirecek seviyede ihracat primleri elde ettiğini anlatan Genel Müdür Danış, üçüncü çeyrekte ve 9 aylık dönemde elde edilen ihraç primleri, ihracat miktarları ve ihracat gelirlerinin tüm zamanların en yüksek seviyesini görerek, 848 milyon dolar karşılığı 3.1 milyon ton ihracat gerçekleştirildiğini ifade etti.. 
     
     DÜŞÜK KÜKÜRTLÜ MOTORİN, ERKEN ÜRETİLECEK 
     TÜPRAŞ Yatırım Master Plan çerçevesinde, toplamı 740 milyon dolar tutarındaki devam eden yatırımlarda çok önemli aşamalar kaydedildiğini dile getiren Genel Müdür Danış, Kırıkkale rafinerisi Dizel Kükürt Giderme ve CCR Reformer ünitelerinin ihale aşamasının sonuçlandırılması için, finansman paketinin görüşülmesi aşamasına gelindiğini bildirdi. 
     Devam eden bu yatırımların, TÜPRAŞ'ın nakit pozisyonuna olumsuz etkisinin olmadığını dile getiren Danış, 2007 yılında ülke standardı olacak 50 ppm kükürtlü motorini, TÜPRAŞ'ın 2005 yılında üretmeye başlayacağını açıkladı. 
     Genel Müdür Danış, kuruluşun pazarda rekabet gücünü daha da artaracak olan bu gelişme için, dokuz aylık dönemde 85 milyon doların üzerinde yatırım harcaması gerçekleştirildiğini kaydetti. 
     
     KAR PAYI DAĞITIMI VE NAKİT POZİSYONU 
     Bu arada Tüpraş Genel Müdürü Danış, Nisan ayında dağıtılan yaklaşık yüzde 14 temettü getirisine karşılık gelen 1,423 lira nakit temettünün, 357.5 trilyon TL'lik nakit çıkışına neden olmasına rağmen, bu 3 aydan kısa dönemde yaratılan nakitle 30 Haziran 2004 itibariyle 768 Trilyon TL 517.1 milyon , Eylül sonu itibariyle de artan stoklar ve hampetrol maliyetine rağmen 800 trilyon TL nakit seviyesine ulaştığını açıkladı. 
     Danış, TÜPRAŞ'ın 2003 sonu itibariyle 693.5 milyon dolar olan net çalışma sermayesinin, hampetrol ve ürün fiyat artışlarına rağmen sadece 82.2 milyon dolar gerileyerek, 30 Haziran 2004 tarihi itibariyle 611.3 milyon dolar seviyelerinde kaldığını sözlerine ekledi. 
     
</TEXT>
</DOC>
