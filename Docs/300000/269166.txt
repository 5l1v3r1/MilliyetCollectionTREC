<DOC>
<DOCNO> 269166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/asik.html </URL>
<DATE> 2004/09/05/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
"Eylül" şiiri... 
</HEADLINE>
<TEXT>


Ne söylenebilir hayatın akışına 
bu eylül böyledir işte 
birdenbire bir yağmur 
birdenbire yaprakların sonudur 
yaz geçti, sonbahar da geçer 
bir fesleğen kokusu bile kalmaz geriye 
ağaçların sarışınlığı bile 
dokunsan dokunuşlar eskir 
sürekli bir yalnızlıktır eylül 
sedef bir deniz kabuğudur 
dalgınlıkla masada unutulmuş nice 
bakışlar arasında 
yaprak yaprak düşer 
sonbahar 
üşümüş bir serçe, keder 
kuşları 
dalgın bakışlardan uçar 

Ben eylülün sürekli dalgınıyım 
gizini yitiren bu kentte 
çiçeklerim üşür 
çünkü sonbahardır üstüme çöken 
ve göç başlamıştır kalbe doğru 
çiçekli çiçeksiz dağlardan 
keder gettolarına 
kalbim gürültüyle açılır 
solmaya başlayan aşklara 
Ahmet Ada 

"Umumi şerefsizliğin enkazı altında, şunun bunun şerefi de parça parça olur." 
Atatürk 

Aslan'ın karısı Manken Tuba Altıntop, Sabah'ın ekinde Savaş Ay'a anlatıyor 
- Çok eşlilik marifet değil ki, hayvanların bile tek eşi vardır. Bir aslanın muhtemelen bir tek kaplan eşi vardır. O avlanır, kadın kaplan da çocuklarıyla meşgul olur... 
Tuba Altıntop şiire de meraklıymış... "Kim var sevdiğin şair" sorusuna şu yanıtı veriyor 
- Fahir Atakoğlu... Yok yok o değil. Hah Ataoğlu, bir şey Ataoğlu. 
- Ataol Behramoğlu mu 
- O işte... 

Yedigöller'den Bolu'ya giden okurumuz Hülya Güzel'in gözü orman içinde bir tabelaya takılıyor 
"Dikkat, istihsal var. Yola orman emvali düşebilir." 
Yani. Üretim varmış yola orman malları malzemesi düşebilirmiş... 
Orman İdaresi anlaşılan Osmanlı Türkçesi seviyor... 

Çok dürüsttürler... Fakirden yana görünür, din kardeşliğinden dem vurur, zinanın cezalandırılmasını talep ederler... 
Müthiş ahlakçıdırlar... 
Ama toplumdaki sömürü konusunda hiçbir şey yapmazlar... Fırsatını bulunca malı götürenlerin arasına karışır, küplerini doldurur, kimseye hesap vermezler... 
Eğer çıkarları boğazlayandan yana ise din kardeşlerinin boğazlanmasını sessizce seyrederler. Birkaç kadın alır, zinayı meşrulaştırır, sonra zinaya en çok onlar karşı çıkar. Çok ahlakçıdırlar. Ama görünüşte. 
Çehov'un deyimiyle Çok dürüsttürler, ama gerekmediği zaman ve gerekmediği sürece... 

İtalya'nın Ankara Büyükelçisi Carlo, zina tartışmalarında Türk kadınının ne düşündüğünü merak ediyormuş. 
Hangisinin Varoşlardakinin mi, Etiler'dekinin mi 
Haldun Ertem 

Bay Bush terörü... New York'taki İkiz Kuleler 11 Eylül 2001'de, yani bundan yaklaşık 3 yıl önce vuruldu. Hemen ortaya Bin Ladin ve El Kaide adları atıldı ama o gün bugün İkiz Kuleler'i kimin vurduğuna ilişkin kesin kanıtlar h l ortaya konmuş değil. 
Kimi yorumcular 11 Eylül terörünün ABD'ye saldırı hakkı vermesi için içerdeki güçler tarafından tezg hlandığı düşüncesindedir... 
Nitekim Amerika 11 Eylül'ün ardından "Terörü yok etmek" bahanesiyle önce Afganistan'a, sonra Irak'a saldırdı... 
O günlerde Amerika içinde ve dışında şu tartışılıyordu Acaba Amerika'ya yönelik terörün önünü kesmenin yolu dünyaya savaş açmak mıdır Terör, savaşla önlenir mi Yoksa yapılması gereken dünyadaki adaletsizliğin önlenmesi, Filistin sorunu veya Irak ambargosu gibi kanayan yaraların tedavisi midir 
Bush yönetimi bu tartışmalara aldırmadı bile... 
Afganistan'a saldırdı, yönetimi değiştirdi, koltuğa kendi adamlarını oturttu, Hazer Denizi çevresindeki kritik noktalarda üslendi... Peşinden Irak'a indi... "Kitle imha silahları var, nükleer silah üretiyor" gibi yalanlarla bu ülkeyi işgal etti, kendine bağlı bir yönetim yaratmak için kolları sıvadı... 
Dünya, ABD'nin "Terörü yok edeceğim" yalanıyla petrol ve diğer zenginliklere el koymak için manevralandığını anladı... Ama geç anladı... 
Amerika işgal etmeden önce Irak'ta terörün T'si yoktu. Ortadoğu'da kanayan yara Filistin idi. PKK terörünü susturmuştuk. 
Bir de şimdiki manzaraya bakın... Irak dünyanın bir numaralı terör üretim ve ihraç merkezidir artık... El Kaide bağlantılı terör geçen yıl İstanbul'da bizi, birkaç ay önce Madrit'te İspanya'yı vurdu. Önceki gün Osetya'yı kana bulayan terör de klasik Çeçen teröründen farklı olup El Kaide bağlantılı diye adlandırılıyor. PKK terörü ABD himayesinde yeniden başkaldırıyor. 
Amerika'nın "Terörle savaş" adı altında dünyanın kritik noktalarını işgal operasyonu dünyada gerilim ve haksızlığı arttırdığı gibi terörü de katlayarak çoğalttı... Terör örgütlerini büyüttü, güçlendirdi, dünyaya yaydı... 
Terörün anası kimdir Açıkça görülmüyor mu 



</TEXT>
</DOC>
