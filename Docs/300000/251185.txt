<DOC>
<DOCNO> 251185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/siyaset/asiy.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a gitme 
</HEADLINE>
<TEXT>


CHP'nin ev sahipliği yaptığı Sosyalist Enternasyonal'in son gününde Irak işgali eleştirilirken Kürt temsilciler, 'Sosyalistler de alternatif üretmeli' diye konuştu 

Şükran Pakkan İstanbul 


Sosyalist Enternasyonal'in İstanbul'daki toplantısında, "NATO'nun, Birleşmiş Milletler'in BM açık kararı ve başta Arap ve Müslüman ülkelerin katılımı olmak üzere uluslararası katılım olmadan Irak'a müdahale etmemesi gerektiği" mesajı verildi. Sonuç bildirisinde de NATO'ya bu yönde çağrı yapıldı. 
CHP'nin ev sahipliğinde önceki gün Polat Renaissance Otel'de 20'yi aşkın yabancı temsilcinin katılımıyla başlayan Sosyalist Enternasyonal SE Barış, Demokrasi ve İnsan Hakları toplantısı, dün yayımlanan İstanbul Bildirgesi'yle sona erdi. Dün sabah "Uluslararası Kurumların Rolü, NATO Zirvesi'ne SE'nin Mesajı" konulu oturumda, Sosyalist Enternasyonal Başkanı ve İtalyan Sosyal Demokratlar Partisi lideri Pierro Fassino, BM'nin artık yetersiz kaldığını, NATO'nun son yıllarda giderek önem kazandığını söyledi. NATO'nun yeni işlevine ve artık Avrupa sınırını aştığına dikkat çeken Fassino, "Eğer artık NATO'yu savaşlara müdahaleye çağıracaksak, bunu BM tespit etmeli" diye konuştu. 

Türkiye'ye teşekkür 
İran Kürdistan Demokratik Partisi Temsilcisi Asso Hassanazizi ise, Sosyalist Enternasyonal'in tek taraflı askeri müdahaleyi kınamakla yetinmesini eleştirdi ve "Sosyal Enternasyonellerin artık başka alternatifler sunma zamanı gelmiştir" diye tepki gösterdi. 
Filistin'den Yaser Arafat'ı temsilen toplantıya katılan İlan Halevi ise, terörizme değindiği konuşmasında, "Türk hükümeti bizim politik ailemize dahil olmamasına rağmen, İsrail'in terörünü ifade etmiştir. Teşekkür ediyoruz" dedi. Irak Kürdistan Yurtseverler Birliği Temsilcisi Ahmad Bamarni de, son 10 yılda çok acı deneyimler yaşadıklarını, petrol karşılığında ilaç almanın bile bir yıl sürdüğünü belirterek, "Artık bu sürecin bitmesini istiyoruz" dedi. 

AB'ye Türkiye'yle müzakere çağrısı 

Toplantının sonuç bildirgesinde yer alan maddelerden bazıları şunlardı 
BM, Irak'ta koalisyon güçlerini görev devrine davet etmeli ve BM Barış Gücü görevi üstlenmelidir. NATO'nun yapısında meydana gelebilecek değişiklikler demokratik tartışmalarla gerçekleşmeli. İsrail ve Filistin sorununda tarafları şiddete son vermeye davet ediyoruz.Türkiye'nin AB üyeliğine destek mesajı, tartışma yarattı. CHP lideri Deniz Baykal "Türkiye, kriterleri yerine getirmiştir. Şimdi tarih alma zamanıdır" dedi. Bildirgede "AB'ye Türkiye'yle genişleme müzakerelerinin gecikmeden başlaması için 2004 Aralık'ta gerekli kararları alma çağrısında bulunuyoruz" denildi. 

</TEXT>
</DOC>
