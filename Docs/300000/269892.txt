<DOC>
<DOCNO> 269892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/guncel/gun04.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür adayı, seçici komisyonda üye oldu 
</HEADLINE>
<TEXT>


Adana'da okul müdürü olmak için başvuran Turgut, mülakatı düzenleyen komisyona üye olarak seçildi 

OBEN KIRDÖK Adana DHA 

Adana'nın Seyhan İlçesi Milli Eğitim Müdür Vekili Abdulcelil Turgut, okul müdürü olmak için başvurduğu mülakatı düzenleyen komisyona üye seçildi. Yüreğir'e bağlı Mustafalar Köyü İlköğretim Okulu Müdür Yardımcılığı görevini yürütürken Seyhan İlçe Milli Eğitim Müdür Vekilliği'ne getirilen Turgut, boştaki 179 okul müdürlüğü kadrosuna atama yapmak için açılan sınava başvurdu. 
Milli Eğitim'in müdür adayları listesinin ilk sırasında adı yer alan Turgut, başvurusunda halen kadrosunda olduğu Mustafalar Köyü İlköğretim Okulu'nun müdürlüğüne aday olduğunu belirtti. İl Milli Eğitim Müdür Vekili Atilla Gülsar, başvuran 226 aday arasından seçilenleri okul müdürlüklerine atayacak 
İl Mülakat Komisyonu'nda Seyhan ve Yüreğir dışındaki diğer ilçelerin okul müdürlerini belirleyecek gruba Turgut'u da aldı. Turgut'un müdür seçimi yapacak komisyona üye seçilmesi ve kendisinin de okul müdürlüğü için aday olup sınava gireceği komisyonlarla yan yana odalarda görev alması, Milli Eğitim camiasında tepkiyle karşılandı. Gülsar ise, Turgut'un hem adayı, hem de üye olmasında sakınca görmediğini söyledi. 


</TEXT>
</DOC>
