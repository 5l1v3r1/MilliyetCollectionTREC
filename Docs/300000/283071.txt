<DOC>
<DOCNO> 283071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/yazar/congar.html </URL>
<DATE> 2004/10/25/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD seçimleri ve Türkiye 1 
</HEADLINE>
<TEXT>

Üst düzeyli bir Türk bürokratı geçenlerde bir sohbetimizde, "Benim kişisel tercihim, Türkiye'nin resmi tercihiyle örtüşüyor" diye özetledi durumu. 
Türk - Amerikan ilişkilerini yakından takip eden bürokratın sözleri, kendisinin ve Ankara'nın gönlünün ABD Başkanı George W. Bush'un dört yıl daha görevde kalmasından yana olduğunu yansıtıyordu. 
Bu tercih, kuşkusuz resmi açıklamalara yansıyacak bir görüş değil bürokratın "resmi tercih" derken, Türkiye'de devletin bütünlüğü içinde, sistemli biçimde oluşturulmuş bir tavrı kast etmediği de kesin. 
Ancak hem Ankara'yı hem Washington'ı iyi bilen bir kişinin, Türk başkentinin Amerikan başkentinde nasıl bir lider ve ekip görmeyi istediği konusundaki gözlemi kayda değer. 
Bu tercihin, Türk toplumunun nabzıyla uyuştuğu ise çok şüpheli. Dünyanın birçok ülkesi gibi bizde de, 2 kasımda Amerikan sandığından Demokrat Senatör John Kerry'nin çıkmasını isteyenler daha fazla görünüyor. Bu isteğin, Kerry'nin yaklaşımlarına ya da kişiliğine yönelik güçlü bir sempatiden ziyade, Bush'a duyulan antipatiden kaynaklandığını söylemek de herhalde yanlış olmaz. 
Hal böyleyken ve Türk - Amerikan ilişkilerinin son dört yılı, neresinden bakılsa 'inişli - çıkışlı' geçmişken, Ankara'daki resmi çevrelerin Bush'a biraz daha yakın olması nasıl açıklanabilir 
Benim görüştüğüm kaynaklardan edindiğim izlenime göre, bu sorunun yanıtı üç ayaklı. 
Türk yetkililer, bir yandan, olası bir Kerry yönetiminin Irak'ın bölünmesine dayalı senaryolara daha sıcak bakabileceğini düşünüyorlar bir yandan da Ermeni soykırımı tezine sahip çıkacağı kaygısını taşıyorlar. 
Öte yandan, Ankara'nın Bush yönetimi ile, "yaşanan bütün sıkıntılara rağmen" iyi bir diyalog kurduğu, hatta bir diplomatın deyimiyle "liderler arasında siyasi kan uyuşması sağlandığı" yorumu yapılıyor. 

Irak senaryoları... 
Kişisel olarak, Kerry'nin seçilmesi halinde ABD'de iç politika, ekonomi ve sosyal alanda önemli değişikler yaşanacağını Washington'ın dünyadaki imajını belki daha kolay onarabileceğini ve bir dizi meselede daha aktif diplomatik çabaya gireceğini düşünüyorum. 
Buna karşın, gerek Türk - Amerikan ilişkileri, gerekse Irak başta olmak üzere Türkiye'nin bölgesindeki durum açısından, her iki adayın, öz itibariyle, birbirinden çok da farklı yaklaşımlar taşıdığı söylenemez.. 
Kim seçilirse seçilsin, 2005 ocağının üçüncü haftasında göreve başlayacak olan ABD Başkanı'nın bir numaralı gündem maddesi terörle mücadele, en kabarık ve zor dosyası da Irak olacak. 
Her iki aday da, Irak'ta görevi tamamlamaktan söz ediyor. 
Bu görevi, 'serbest seçimlerin yapılması, yeniden inşa çalışmasının hızlanması, ülkenin siyasi yeniden yapılanmasının nispi bir güvenlik ve istikrar ortamında sürmesine zemin sağlanması' olarak tanımlıyorlar. 
Hem Bush hem Kerry, Irak'tan hızla çıkmanın mümkün olmayacağını, ayrıca hata olacağını ifade ediyor. Buna karşın her ikisi de, güvenliği sağlama görevinin artan ölçüde Iraklı güçlere devredilebilmesi, bunun için gerekli destek ve eğitimin hızlandırılması hedefine sahip çıkıyor. 
Kerry'nin farkı, Irak konusunda hemen bir uluslararası zirve toplamayı önermesi ve Irak'ı 'Amerikan meselesi' olmaktan çıkarıp dünyanın daha fazla sahiplendiği, Avrupa başkentlerinin daha fazla kaynak ve çaba harcadığı bir ortak meseleye dönüştürebileceğini savunması. 
Buna karşın, her iki adayın da dillendirmediği, ancak hem Cumhuriyetçi, hem Demokrat çevrelerden yansıyan "İsyanı bastırmak, teröristleri Irak'ın her yerinden temizlemek mümkün olmayabilir" görüşü de var. 
Gerek ikinci bir Bush, gerekse olası bir Kerry yönetiminin ABD'nin Irak'taki askeri varlığını azaltmaya yönelik adımları, sanılandan ve söylediklerinden daha hızlı atabilecekleri, yani bir anlamda, Washington'ın görevi yarım bırakmayı göze alabileceği de konuşuluyor. 

Kırmızı çizgiler... 
Ankara'nın en kritik saydığı Irak'ın toprak bütünlüğünü koruması, bağımsız bir Kürt devleti kurulmaması ve Kuzey Irak'taki PKK varlığına son verilmesi konularında da, Bush ve Kerry arasında çok derin farklar yok. 
Demokrat adayın çevresindekiler, tıpkı Bush yönetimi gibi, Irak'ın bölünmesini tercih etmediklerini, Kürt devletine sıcak bakmadıklarını ve PKK'ya karşı önlem alınmasının "er geç" gerekeceğini belirtiyorlar. 
Ancak hem Bush yönetimi kaynaklarından, hem de Kerry'nin danışmanlarından ayrı ayrı sohbetlerde ve ısrarlı biçimde, "Irak'ın bölünmesinin ve kuzeyde Kürt ağırlıklı bir oluşumun ortaya çıkmasının önlenemeyebileceği" ifadesini de işitiyorum. 
Bu senaryo, ABD'nin öncelikli tercihini yansıtmıyor. Ancak Irak'taki Şii çoğunluğun şeriata dayalı bir yönetimde ısrar etmesi halinde, bu yapıya razı olmayan Kürt partilerinin ayrılma isteklerinin ön plana çıkacağı biliniyor. 
Bu durumda Washington'ın da, Irak'ta güçlü merkeze dayalı sıkı bir federal yapıdan ziyade konfederasyona gidilmesine göz yumması mümkün. 
Kerry'nin yakın çevresinde, bu senaryoyu "daha gerçekçi" bulduğunu söyleyenler de var. 
Bush ve Kerry'nin anlaştığı nokta, Irak'ta çözülme yaşanması halinde, kuzeydeki oluşumun Türkiye'ye rağmen değil, Türkiye'nin kaygılarını giderecek koşullar kapsamında ve Ankara ile işbirliği içinde hayata geçmesinin önemi. 
Buna karşın, Kerry'nin danışmanları da, Bush yönetimi kaynakları da, Türkiye'nin Kuzey Irak'a tek taraflı bir askeri müdahalesine göz yumulamayacağını, bunun bölgede önü alınamayacak bir kavgaya yol açacağını üstüne basa basa ifade ediyorlar. 
Eğer çözülme senaryosu önlenir, Irak genel seçimlerini nispi bir asayiş ortamında yaptıktan sonra yeniden yapılanmasını demokratik katılım esasına dayalı biçimde ilerletebilirse, Beyaz Saray'da kim oturursa otursun, Washington'ın Türkiye'ye telkini yine aynı olacak. 
Kerry ya da Bush, her ikisi de Ankara'nın hem Bağdat'la hem de kuzeyde oluşacak federal bölgenin yönetimiyle yakın diyaloğundan yana çıkacaklar. 
Haftaya ABD seçimlerinin Türk - Amerikan ilişkilerine olası etkisine daha geniş bakmak üzere. 



</TEXT>
</DOC>
