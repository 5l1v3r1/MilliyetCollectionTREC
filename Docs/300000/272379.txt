<DOC>
<DOCNO> 272379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo09.html </URL>
<DATE> 2004/09/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bursa'nın Wembley'i gün sayıyor... 
</HEADLINE>
<TEXT>

     Bursa'nın ''Wembley''i olarak adlandırılan Merinos Stadı'ndaki yenileme çalışmaları, son aşamaya geldi. İngiltere Milli Takımı'nın maçlarını oynadığı ünlü Wembley Stadı örnek alınarak yeniden düzenlenen stattaki çalışmaların, yıl sonuna kadar tamamlanacağı bildirildi. 
     Gençlik ve Spor İl Müdürü Ömer Gümüş, AA muhabirine yaptığı açıklamada, Bursa Valisi Oğuz Kağan Köksal ve Bayındırlık İl Müdürü Ali Özyurt'un da yakından ilgilendiği Merinos Stadı'ndaki çalışmaların, hızla sürdüğünü söyledi. 
     Stadın yüzde 70 oranında tamamlandığını, kalan kısmın 12'nci ay sonuna kadar bitirileceğini anlatan Gümüş, ''Stadı 12'nci ay sonunda teslim alırız. Çalışmalar, stadın tarihi dokusu bozulmadan yapılıyor'' dedi. 
     Stadın zemininin sentetik çim olacağını bildiren Gümüş, şöyle devam etti 
     ''Sentetik çim zemin, Bursa'da ilk kez uygulanacak. Yüklenici firma, sentetik için 10 yıl garanti veriyor. Normal çime oranla daha dayanıklı olan bu zemin sayesinde, Merinos Stadı'na daha fazla maç verebileceğiz. Stat, Bursaspor, Bursa Merinosspor ve tüm amatör küme takımlarına açık olacak.'' 
     
     ÇEHRESİ TAMAMEN DEĞİŞİYOR 
     Bursa'nın en eski futbol sahalarından biri olan Merinos Stadı, Avrupai bir görünüm kazanıyor. 
     Bursa'daki amatör ve profesyonel tüm futbolcuların ''kömür'' diye tabir ettikleri tozunu yuttuğu, soyunma odaları rutubet kokan, kırık dökük tribünleri bulunan, buna karşın futbolseverlerin çok sevdiği Merinos Stadı'nın çehresi tamamen değişiyor. 
     Stadın üstü Uludağ Üniversitesi'nin de onayladığı Türkiye'de benzeri olmayan uzay çatıyla kaplanacak. Kale arkasında açık tribün bulunan stadın 5 giriş kapısı olacak. 
     Profesyonel ve amatör küme maçlarının oynanabileceği stat ayrıca sosyal ve kültürel aktivitelerde de kullanılabilecek. 
     
</TEXT>
</DOC>
