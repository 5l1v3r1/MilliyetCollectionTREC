<DOC>
<DOCNO> 273422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur23.html </URL>
<DATE> 2004/09/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hırsızlık süsü vermek için ayağından vurmuşlar .. 
</HEADLINE>
<TEXT>

     Erzurum'un Karayazı İlçesi'nde meydana gelen sigara yüklü araç soygununun araç sürücüsüyle anlaşılarak gerçekleştirildiği belirlendi. 
     AA muhabirinin edindiği bilgiye göre, Karayazı İlçesi Göksü Beldesi'nde, 23 Ağustosta meydana gelen ve yaklaşık 40 milyar liralık sigarının çalındığı hırsızlık olayının zanlıları, Tekman İlçesi'nde yakalandı. 
     Göksu Beldesi'nde silahlı kişilerce durdurulan araç sürücüsü Engin A'nın ayağından vurulduğu hırsızlık olayını soruşturan jandarma ekipleri, olayın zanlıları Gökhan B, Deniz K. ve Cihan D'yi yakaladı. 
     Sanıkların ifadelerinde soygunu sürücüyle işbirliği yaparak gerçekleştirdiklerini, güvenlik güçlerini yanıltmak amacıyla Engin A'yı ayağından vurduklarını itiraf etmeleri üzerine bu kişi de yakalanarak gözaltına alındı. 
     İlçedeki bir evde saklanan sigaraların ele geçirildiği bildirildi. 
     
</TEXT>
</DOC>
