<DOC>
<DOCNO> 290816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yazar/uras.html </URL>
<DATE> 2004/10/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ramazan'dan sonraki 11 ayı unutmayınız 
</HEADLINE>
<TEXT>


Oruç bir ahlak mektebidir. İradeyi kuvvetlendirir. Gayreti biler. Nefis ile cihattır. Kardeşlik bağlarını ve merhamet duygusunu geliştirir. Oruçlu insan, kendi ölçüsünde, fakirlerin katlandıkları zorluklara tahammül göstererek, onlar gibi aç kalırken, onların sıkıntılarını daha iyi anlar. 
Herhalde bu nedenledir ki, Ramazan ayında, fakirler ve güçsüzler daha fazla düşünülür. Ramazan ayında fakirlere güçsüzlere yiyecek dağıtmak, fitre ve zekatla fakirlere ve güçsüzlere imkan sağlamak adet haline gelmiştir. 
İyi de... İnsanlar fakirleri ve güçsüzleri neden sadece Ramazan ayında hatırlıyor Ramazan'dan sonraki 11 ayda fakirler güçsüzler ne yer, nasıl yaşamını sürdürür Sadece Ramazan ayında gıda yardımı yapmak, iftar sofrası kurmak yeter mi 
Bizim mahalle komitemiz bu sorunu çözdü. Bizim mahalle komitemiz Ramazan boyunca iftar vakti ihtiyacı olan Müslüman ve gayrimüslim komşularımıza iftar yemeği dağıtmakla yetinmiyor, ihtiyacı olan Müslüman ve gayrimüslim komşularımıza yardımı yıl boyunca sürdürüyor. 
Bizim mahallemiz Yeniköy'de. Yeniköy'de bizim mahallemizde eskiden çok sayıda Rum komşumuz vardı. Şimdilerde sayıları azaldı. Bunlardan yardıma muhtaç olanlar Rum okulunda ve kiliseye ait binalarda yaşam savaşı veriyor. Yardıma muhtaç Rumların sayıları geçen yıl 9'du. Bu kış ikisi vefat etti. Yardıma muhtaç 7 yaşlı Rum komşumuzla yardıma muhtaç toplam 46 nüfusu olan 19 aileye bizim komitemiz, geçen Ramazan ayında olduğu gibi bu Ramazan boyunca da her gün iftar yemeği dağıtacak. 
Ama o kadarla kalmayacak, geçen yıl olduğu gibi bu yardım Ramazan'dan sonraki aylarda da devam edecek. 
Bizim mahallenin yardım komitesi başkanı Gülengün Giray Hanım 212 - 262 11 42 . Ona, Dölen Eker ve Sumru Büyükonat hanımlar yardımcı oluyor. Komitenin Yeniköy Yapı Kredi Bankası Şubesi'nde bir hesabı var. 000 - 4661 - 5 Bu hesaba en az 125 milyon lira gönderen, bir gün 50 kişilik iftar yemeği faturasını karşılıyor. Yemeklerimiz, çorba, et - tavuk ve pilav - börek ile bir somun ekmekten ibaret. Gününe göre yoğurt ve tatlı ekleniyor... Yemekler, Yeniköy Camii'nin altında dağıtılıyor. Dağıtıma gelemeyecek durumdaki Müslüman ve gayrimüslim komşuların yemeklerini, komite üyesi hayırseverler, yaşadıkları yere kadar götürüyor. 
Bu hayır işi önce sadece iftar yemeği diye başlamıştı. Fakat hayra katılmak isteyenlerin sayısı ve yaptıkları ödeme miktarı artınca, yardım komitesi, Ramazan ayında iftara harcanan para dışındaki parayı 11 aya bölerek, her ay ihtiyaç sahiplerine yardımı sürdürür oldu. Bu uygulama bizim mahallede yedi yıldır devam ediyor. 
Sayın okuyucularıma örnek olsun diye bunları yazıyorum. Yardıma ihtiyacı olanları sadece Ramazan ayında hatırlamak yetmiyor. Onları sadece iftar vakti doyurmak yetmiyor. Ramazan'dan sonraki 11 ayı da düşününüz. Hayrınızı yıl boyu sürdürünüz. 



</TEXT>
</DOC>
