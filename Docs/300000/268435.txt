<DOC>
<DOCNO> 268435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko14.html </URL>
<DATE> 2004/09/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Mafyanın yıllık geliri 2 trilyon dolar 
</HEADLINE>
<TEXT>

     Organize suç gruplarının, dünya genelinde yıllık yaklaşık 2 trilyon dolarlık gelir elde ettiği bildirildi. 
     Bu miktarın yarısını rüşvet ve yolsuzluğun oluşturduğunu anlatan Birleşmiş Milletler Uyuşturucu Denetimi ve Suç Önleme Ofisi'nin ODCCP Güney Latin Amerika Temsilcisi Giovanni Quaglia, 300-400 milyar dolarlık kısmın uyuşturucu, bir o kadarının da yasadışı silah ticaretinden kaynaklandığını, geri kalan miktarın ise hırsızlık, kaçakçılık ve insan ticaretinden elde edildiğini kaydetti. 
     ''Bu rakam dünya üretiminin yüzde 5'ine denk geliyor'' diyen Quaglia, organize suç gruplarının gelirleriyle ilgili rakamların uzmanların yaptığı kapsamlı araştırmaların sonucunu yansıttığını ifade etti. 
     Uluslararası organize suç gruplarının yıllık 600 milyar dolara ulaşan kara para aklanmasıyla beslendiğini belirten Quaglia, ''Oldukça yaygın olsa da kara parayla mücadele konusunda bazı ilerlemeler sağlandı'' diye konuştu. 
     Bu konuda örnek olarak ''1998-2002 yılları arasında kara parayı suç sayan ülkelerin oranının yüzde 43'ten yüzde 69'a yükselmesini'' gösteren Quaglia, yine son 4 yılda maliye bakanlıklarının bünyelerinde oluşturdukları kurumlarla kara parayı soruşturmaya başlayan ülkelerin oranının yüzde 52'den yüzde 72'ye çıktığını sözlerine ekledi. 
     
</TEXT>
</DOC>
