<DOC>
<DOCNO> 299760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/yazar/gunes.html </URL>
<DATE> 2004/12/22/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Bu bütçe tutar mı 
</HEADLINE>
<TEXT>


Dün Başbakan Erdoğan ve Maliye Bakanı Unakıtan yeni vergi paketini açıkladı. İlginçtir, uzun süredir ülkemizde vergi paketi denilince akla vergi artışları gelirdi. Bu kez vergi indirimleri açıklandı. Ancak bu vergi indirimleri aslında kısmi özellikte. Çünkü vergiler özellikle kriz sırasında ciddi biçimde artırıldı. 
Yine de bazı indirimler çok önemli. Özellikle gıda, sağlık ve eğitim harcamalarındaki yüzde 10'luk bir indirim sosyal adalet bakımından olumlu bir adım olarak yorumlanmalı. Fakat doğrudan vergileri indirme anlamını taşıyan Kurumlar Vergisi'ni yüzde 33'ten 30'a indirmek, Gelir Vergisi'ni de yüzde 45'ten 40'a çekmek aksine sosyal adalet bakımından olumsuz. Çünkü vergi yükü zaten dolaylı vergilerde. Yani toplumun tümünde. Çok kazanandan çok vergi alma anlamını taşıyan doğrudan vergileri indirmek ise tam aksine adaleti zedeleyecek nitelikte. 
Şu anda Meclis'te bütçe müzakereleri sürüyor. Bu vergi indirimlerinin bu süreçte bütçeye olası etkileri hesaplandı mı, yahut ne çıktı, ne denli hesaplandı bilemiyoruz. 
Aslına bakarsanız bu ara bütçeyle ilgilenen bile yok. Herkesin kafası AB'de. Eh, ne de olsa Avrupalı oluyoruz, bütçeyi kim takar Oysa AB üyeliğine daha çok var. Ve bu sürede hem mali dengeleri sürdürmek gerek, hem de yüksek bir büyüme sağlayarak AB ile ekonomik uyumu sağlamak. 
2004 bütçesi gerçekten gayet başarılıydı. Özellikle kamu harcamaları hedefe çok yakın gelişti. 2004 yılı için tasarlanan bütçe harcamaları 141 katrilyondu. Yıl sonunda bunun 143 katrilyonun altında gelişeceği sanılıyor. Bütçe harcamalarının da öngörülenden daha başarılı geliştiği anlaşılıyor. Öte yandan, 101 katrilyon TL olarak öngörülen gelir hedefi de yılın sonunda 109 katrilyona yakın olacak. Bu da oldukça olumlu bir gelişme. 
Ancak 2004 yılında kamu harcamalarında hedefin tutmasına yarayan temel etki faizlerin hızla düşmesi ve vadenin de bir ölçüde uzaması olmuştu. Öte yandan, vergi hedefinin tutmasında ise iki önemli gelişme oldu. Birincisi, çok hızlı büyüme olduğundan hem doğrudan vergiler, hem de tüketim artışıyla KDV tahsilatı arttı. İkincisi, ithalat patladığı için ithalattan alınan vergiler çok arttı. 
Şimdi merak ediyoruz, 2005 büyümesi de, ithalatı da daha düşük olacağına göre, üstelik vergi oranları da düştüğüne göre 2005 bütçe gelir hedefi nasıl tutacak Üstelik bütçe gelirlerinin 2005'te yüzde 16 artması öngörülmüş. Ve bunun da daha çok vergilerle olması tasarlanmış. Bize göre burada ciddi sorunlar var. Kimileri vergi oranları düşünce vergi gelirleri de artar diye düşünse de, ülkemizde genellikle bu tersine çalışır. 2005 bütçesini biz bu nedenle sorunlu görüyoruz. 

2004 Yıl sonu gerçekleşme tahmini trilyon TL 2005 Bütçe teklifi trilyon TL Artış Bütçe harcamaları 142.617 155.472 9.01 Bütçe gelirleri 108.630 126.335 16.30 Bütçe açığı 33.987 29.137 -14.28 Faiz dışı fazla IMF tanımlı 21.219 24.048 13.35 



</TEXT>
</DOC>
