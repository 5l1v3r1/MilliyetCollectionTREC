<DOC>
<DOCNO> 294632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/guncel/gun01.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı lojman askerlere satıldı 
</HEADLINE>
<TEXT>


Halk Bankası'nın genel müdür lojmanını 1 trilyon 810 milyar liraya TSK Dayanışma Vakfı aldı. 5 katlı binanın 1200 metrekare kullanım alanı var 

AHMET ERHAN ÇELİK Ankara 

Halk Bankası, bir dönem Türkiye'nin en lüks lojmanı olarak kabul edilen genel müdür lojmanını sattı. Ankara'nın gözde caddesi Nenehatun 55 numarada bulunan binayı 1 trilyon 810 milyar liraya Türk Silahlı Kuvvetleri Dayanışma Vakfı TSKDV Genel Müdürlüğü satın aldı. 
Lojmana yerleşen TSKDV Genel Müdürlüğü, bodrum dahil 5 katlı, "möbleli" ve 1230 metrekare kullanım alanına sahip olan binanın kendilerine büyük geldiğini, bu yüzden 2 katını kiraya verdiklerini belirtti. 
Halk Bankası yöneticilerinin "Valizinizi alıp gidebilirdiniz" diye tanımladığı dayalı döşeli lojmanı, bugüne kadar genel müdürler yerine yardımcıları kullandı. Lojmanda en uzun süreyle Egebank ve Halk Bankası yolsuzluk davalarında yargılanan eski Genel Müdür Yardımcısı Barbaros Olcay'ın oturduğu belirlendi. Lojmanın satışına Bankacılık Düzenleme ve Denetleme Kurulu Başkanı BDDK Tevfik Bilgin'in Halk Bankası Genel Müdürlüğü döneminde karar verildi. Ancak satış işlemleri mevcut Genel Müdür Hasan Cebeci döneminde gerçekleşti. Lojman, resmen 5 Mayıs'ta TSKDV'ye satılırken, içindeki demirbaşlar ve eşyalar Halk Bankası sosyal tesisleri arasında paylaştırıldı. 
Halk Bankası kayıtlarına göre, 18 Ocak 1995'te geçici kabul verilen, Nisan 1995'te kullanım izni alınan bina, banka yönetiminin kararıyla temelden inşa edildi. 

İşte özellikleri 

Giriş kat Takriben 250 metrekare büyüklüğündeki kat, sergi salonu olarak kullanıldı. 
1. kat Kokteyl salonu olarak planlandı, ancak tek resmi kokteyl bile verilmedi. Bu nedenle bu kat, lojman sakinlerince spor salonu olarak kullanıldı. Katta küçük bir mutfak da bulunuyordu. 
2. kat Zemini ağaç parke olan katta 2 yatak odası, 1 salon, ütü odası, banyoyla şömine vardı. 
3. kat Büyük bir salon ve 3 odanın bulunduğu katın belli bölümü çatıyla değil, özel camla kapatıldı. Lojman sakini, istediğinde 3. kata çıkarak gökyüzünü görebiliyordu. Mutfak ve banyo bulunan katta, her türlü ihtiyacı karşılayabilecek demirbaşlar bulunuyordu. Demirbaşlar arasında 1990'lı yıllarda lüks kabul edilen 81 ekran televizyon, bulaşık makinesi, çamaşır makinesı, ocak - fırın, mutfak eşyaları yer alıyordu. 


</TEXT>
</DOC>
