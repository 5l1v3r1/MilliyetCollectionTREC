<DOC>
<DOCNO> 284195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur69.html </URL>
<DATE> 2004/10/28/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Sanatçı Gökhan Özen tahliye edildi. 
</HEADLINE>
<TEXT>

     Kadıköy'de bir kişinin dövülmesi olayı nedeniyle tutuklu yargılanan sanatçı Gökhan Özen, tahliye edildi. 
     Kadıköy 2. Ağır Ceza Mahkemesi'nde görülen davanın ilk duruşmasında, Mehmet Gülsüm'ün dövülmesi olayına karıştığı gerekçesiyle yargılanan Özen hakkında, ''deliller ve olayın oluş şekli'' göz önüne alınarak tahliye kararı verildi. 
     Özen ile birlikte davanın tutuklu sanıklarından Baykal Gümüş de tahliye edildi. 
     Üsküdar'da bir kuaförde çalışan Mehmet Gülsüm'ün, Gökhan Özen'in yanında çalışan 3 kişi tarafından silah tehdidiyle Kurbağalıdere mevkiine götürülerek dövüldüğü yolundaki şikayeti üzerine, sanatçı Özen ile Kartal Gümüş, Baykal Gümüş ve Oğuz Aşkar sevk edildikleri adliyede ''müessir fiil'' ve ''darp'' suçlarından tutuklanmış, haklarında dava açılmıştı. 
     
     KARTAL GÜMÜŞ NE DEDİ... 

     Kadıköy'de bir kişinin dövülmesi olayı nedeniyle tutuklu yargılanan sanatçı Gökhan Özen, tahliye edildi. 
     Kadıköy 2. Ağır Ceza Mahkemesi'nde görülen davada, Ahmet Gökhan Özen ve diğer tutuklu sanıklar Kartal Gümüş, Baykal Gümüş, Oğuz Aşkar ve Yaşar Kuş hazır bulundu. 
     Duruşmada dinlenen müşteki Mehmet Gülsüm, sanıklardan davacı olmadığını belirterek, ''Olay günü şoka girmiştim. Polisteki ifademde etrafımdaki insanların baskısıyla beni kaçırarak dövenlerden birisinin sanatçı Gökhan Özen olduğunu söylemiştim. Ancak, aracı kullanan şapkalı, gözlüklü şoförü Gökhan Özen'e benzetmiştim. Değilmiş. Ben davacı değilim'' diye konuştu. 
     Duruşmada dinlenen sanıklardan Kartal Gümüş, Mehmet Gülsüm'ün, eşi Elçim Gümüş'e yaklaşık 1 yıldır çirkin laflar attığını, ancak eşinin bu durumdan rahatsızlığını olay gününe kadar kendisine söylemediğini anlattı. 
     Kartal Gümüş, şöyle konuştu 
     ''Olayın olduğu gün eşim ve 5 yaşındaki çocuğumla kuaför dükkanının önünden geçerken Mehmet Gülsüm benim yanımda eşime yine laf attı. Ben de 'bunu nasıl yaparsın' dedim. O da 'sen işine bak' diyerek ters cevap verdi. Sonra eşimi ve çocuğumu eve götürüp geri döndüm. Mehmet Gülsüm'ü dükkandan dışarı çıkararak araca bindirip konuşmak üzere Kurbağalıdere'ye götürdüm. Orada da ters cevaplar verince iki kez tokatladım'' Gümüş, tahliye talebinde bulundu. 
     Gökhan Özen de suçsuz olduğunu belirterek, ''Olay günü arabama Kartal Gümüş'ü, eşini ve 5 yaşındaki çocuğunu alarak, çocuğu kreşe bıraktık. Aracımı daimi olarak kullanan Kartal Gümüş'tür. O gün ben kullandım. Kreşe çocuğu ve annesini bırakıp Avrupa yakasındaki ofisime gittik'' diye konuştu. 
     Burada Kartal'a bir telefon geldiğini anlatan Özen, ''Kartal Gümüş, ifadesine başvurulmak üzere Hasanpaşa Karakolu'ndan çağrıldığını, benim aracımdan da bahsedildiği için birlikte gitmemiz gerektiğini belirtti. O günden beri cezaevindeyim. Tahliyemi istiyorum'' diye konuştu. 
     Müşteki Mehmet Gülsüm'ün işyerinde çalışan Ömer Yazıcıoğlu da tanık olarak dinlendi. 
     Olay günü Kartal Gümüş'ün işyerine gelerek Gülsüm'ü ''Akıllı ol seni kaldırırım' şeklinde tehdit ettiğini ve silah çekerek boğazına dayadığını öne sürdü. 
     Yazıcıoğlu, Mehmet Gülsüm'ü götürdükleri aracın plakasını polise bildirdiğini anlattı. 
     Öteki sanıklar Baykal Gümüş, Oğuz Aşkar ve Yaşar Kuş'un da haklarındaki suçlamaları kabul etmeyerek tahliyelerini istediği duruşmada, Mahkeme Heyeti, sanık Gökhan Özen ve Baykal Gümüş'ün, olaya karıştıklarına ilişkin hiçbir delil bulunmadığı gerekçesiyle tahliyelerine karar verdi. 
     Diğer sanıkların tutukluluk hallerinin devamını kararlaştıran mahkeme, duruşmayı erteledi. 
     Bu arada, duruşmayı izlemek üzere Kadıköy Adliyesi'ne gelen sanatçı Gökhan Özen'in hayranları, tahliye kararı üzerine sevinç gösterisi yaptı. 
     Kadıköy Cumhuriyet Savcılığı'nca hazırlanan iddianamede, sanıklar hakkında ''müessir fiil'' ve ''darp'' suçlarından 12 yıla kadar ağır hapis cezası isteniyor. 
     
</TEXT>
</DOC>
