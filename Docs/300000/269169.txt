<DOC>
<DOCNO> 269169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/civaoglu.html </URL>
<DATE> 2004/09/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yolda zina 
</HEADLINE>
<TEXT>


Fazıl Say'ın parmakları piyano tuşlarında uçuşuyor... Eurovizyon birincisi, yani Avrupa vizyonunda 2004'ün en iyi dereceye sahip olanı Sertab Erener, "kristal" gibi sesiyle ona eşlik ediyor. Mozart'ın "Alla Turca" adlı, piyano sonatı Fazıl Say'ın tuşlarında caz derlemesi ve Sertab'ın yorumuyla heyecan verici. 
Harbiye Açık Hava Tiyatrosu'nun anfisinde oturan tek kişi yok. 
Binlerce İstanbullu ayakta... Çılgınca alkış. 
Bu sahnenin yaşandığı Türkiye'nin gündemine, yıllar önce tarih hurdalığına atılmış "zinaya ceza" hükmünü sokuşturma çabaları ve "istemezük" sesleri ne hazin. 
Tarih boyu kazananlar, geriye çekmek isteyenler değil, ileriye bakanlar oldu. 
AKP de, seçimleri, Erbakan'ın paslanmış zincirlerini kırarak kazandığını unutmamalı. 

Veysel'den mesaj 
Fazıl Say, "Uzun ince bir yoldayım"ı, Aşık Veysel'in anısına piyano - şan ve orkestra için rapsodi haline getirmiş. 
Fazıl Say, parmakları ile müzik büyüsü yaratır. 
Ama... Onu gözle izlemek de başka zevktir. "Uzun ince yolda" sağ elinin parmakları tuşlarda gezinirken, sol elini kuyruklu piyanonun kapağından içeri sokar, tellerden parmaklarıyla bağlama sesi üretir. Kutsal bir aşk yaşar yapar gibidir. 
"Uzun ince yol" Türkiye'nin Avrupa Birliği'ne yolculuğunun simgesi olmuştur. 1987'de, Brüksel'de Özal'ın "AB'ye tam üyelik için başvuru" yaptığı günü anımsıyorum. 
Özal "İnce uzun bir yola girdik. Çok yıllar alacak" demişti. 
Haklı çıktı. 
Bakınız... Artık, görüşme için tarihin verileceği, neredeyse "Kesin" gibi. 
Aşık Veysel'in "Uzun ince yolu" hep ileriye yürüyüşün fon müziği. 
AB'den tepkiyle karşılanan ve "AB hukukunda böyle bir düzenleme olamaz" dedirten "zinaya hapis cezası" gibi bir kabile aşiret hükmünü hortlatmak geri adımdır. 2004 Türkiye'sinde sahne bulmamalı. 

İpek yolu 
Fazıl Say, "İpek Yolu" adlı piyano konçertosunu, Berlin'de bestelemiş. Sarı at kuyruğu saçlı Şef İbrahim Yazıcı'nın, paçaları şalvar gibi büzülmüş tulum içinde farklı bir görünüm ve dinamik yönetimi, çağın öncüsü izlenimini veriyordu. Bilkent, konservatuvar kökenli orkestraya, İpek Yolu'nda bir kervan gibi yol aldırıyordu. 
Naftalinlenmiş ve tavan arasına kaldırılmış bir sandığın kapağını açarcasına "zinaya hapis" hükmünü, onlar kim bilir, ne eğlenceli söylemlerle "Ti"ye alıyorlar. 
"İpek Yolu" aslında "Uzun ince yol"un başlangıcı. 
Türklerin Orta Asya'dan başlayıp, Hindistan, Mezopotamya üzerinden Ankara'ya varışlarını anlatıyor. 
Çin'in simgesel olarak gongu ile başlıyor. Piyano ve yaylı sazlar, yol boyu medeniyetlerin ses renklerini yansıtmak üzere alışılmışın dışında çeşitli efektler elde etmek için kullanılıyor. 
Örneğin, Hint entstrümanı "Sitar" ve "tabla" sesleri, "yağmur efekti" ve "rüzg r efekti", dünyanın dönüşümünün "do diyez"le örtüşen sesi üretiliyor. 
Yapıt, Fazıl Say'ın piyanonun tellerine metal mızrap çekerek seslendirdiği "Ankara'nın taşına bak" türküsünden notalarla noktalanıyor. 
Bu da ileriye bir yürüyüş. Ankara'nın başkent oluşu ve Atatürk devrimleri... 
Sonrası ise artık ucu görülmeye başlayan "Uzun ince yol" ... 
O yol üzerinde "zinaya hapis" geriye dönüştür. 
Türkiye'yi AB'ye taşımak performansını gösteren Erdoğan ve arkadaşları, Ekim raporu öncesi, olumsuz imaj çizecek bu yanlış adımdan vaz geçmeli. 

Not 
İki gün önceki yazımda, "hayvanlar kadar sevişme özgürlüğü" sözcükleri baktım da amacını hayli aşmış. O kelimeleri siliyorum. 



</TEXT>
</DOC>
