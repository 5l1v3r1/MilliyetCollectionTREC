<DOC>
<DOCNO> 280740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo17.html </URL>
<DATE> 2005/03/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denizlispor-Fenerbahçe maçının biletleri Perşembe günü satışa çıkacak 
</HEADLINE>
<TEXT>

     Denizlispor Kulübü Başkanı Zafer Katrancı, Fenerbahçe maçına herkesin gelebilmesi için bilet fiyatlarını ucuz tuttuklarını belirtti. 
     Bir grup yönetim kurulu üyesi ve teknik direktör Giray Bulak ile birlikte basın toplantısı düzenleyen Katrancı, cuma günü oynanacak Denizlispor-Fenerbahçe maçının bilet fiyatlarını belirlediklerini, Fenerbahçe taraftarları için üst kapalı tribünün ayrıldığını söyledi. 
     Katrancı, perşembe günü satışa çıkacak biletlerin fiyatını üst kapalı tribün 50, alt kapalı tribün 30, maraton tribün 15 ve kale arkası tribün 7,5 YTL olarak açıkladı. 
     Denizlispor taraftarını Atatürk Stadı'na davet eden Katrancı, ''Yönetim kurulunda çok tartıştık. Herkesin maça gelebilmesi için bilet fiyatlarını ucuz tuttuk. Taraftarımızın takımlarını desteklemelerini bekliyoruz'' dedi. 
     Maç biletleri Atatürk Stadı gişeleri ve Denizlispor Store mağazalarında satışa sunulacak. Sahte biletlere karşı, holigrama ve kulüp amblemine dikkat edilmesi uyarısında bulunuldu. 
     
     BULAK İLE İLGİLİ AÇIKLAMA 
     Bu arada, teknik direktör Giray Bulak ile 27 Mart'ta yapılacak genel kurul sonrası yollarını ayıracakları şeklinde iddiaların ortaya atıldığını kaydeden Katrancı, şunları söyledi 
     ''Biz, hocamızdan son derece memnunuz. Onunla yollarımızı ayırmak gibi bir şey söz konusu olamaz. Aksine biz kendisiyle uzun yıllar çalışmak istiyoruz. Genel kurulda 3 yıl için yeniden seçilirsek, 3 yıl daha kendisiyle beraberiz.'' Yönetimle ilgili problemi olup olmadığı sorulan Bulak ise ''Ben, Denizli'de olmaktan son derece mutluyum. Huzur içinde çalıştığım bir kulüp Denizlispor. Burada kendi isteğim ve irademle çalışıyorum. Şenol Güneş Trabzon'da 3, Fatih Hoca Galatasaray'da 4 yıl çalıştı. Ben neden Denizlispor'da 5-10 yıl çalışmayayım '' diye konuştu. 
     
</TEXT>
</DOC>
