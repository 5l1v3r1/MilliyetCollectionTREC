<DOC>
<DOCNO> 259237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun21.html </URL>
<DATE> 2004/07/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rum yönetimi, yeni önerilerini açıkladı... 
</HEADLINE>
<TEXT>

     Güney Kıbrıs Rum yönetimi, Kıbrıslı Türklerle Rumlar arasındaki temasları ve ekonomik ilişkileri geliştirmek amacıyla aldığı ve daha önce AB Komisyonu'na da sunduğu tek yanlı bir dizi öneriyi kamuoyuna açıkladı. 
     Rum yönetimi, ara bölgenin etkili şekilde kullanımına ilişkin yönetmelikte yaptığı tek yanlı değişiklikleri de duyurdu. 
     ''Yeni öneriler'', Rum başkanlık sarayında düzenlenen basın toplantısında, Rum Ulaştırma ve Bayındırlık Bakanı Haris Thrasou ile Ticaret, Sanayi ve Turizm Bakanı Yorgos Lilikas tarafından açıklandı. 
     Ara bölgeyle ilgili yönetmelik, diğer konuların yanı sıra kişilerin ve malların, dolayısıyla umumi kullanım araçlarının ve araç sahiplerinin geçişlerini düzenliyor. 
     Rum radyosunun haberine göre, yönetmeliğin daha çabuk ve etkili uygulanması için Kıbrıslı Türklerin kullandığı umumi araçların serbestçe dolaşımı zorunlu görüldü. 
     Rum hükümeti, ara bölgede yönetmeliği etkili kılıp, Kıbrıslı Türklerin motorlu araçlarla hareketlerini, mal ve yolcu taşımalarını kolaylaştırmaya yönelik uygulanan politika çerçevesinde, ilgili yönetmeliğe değişiklikler getirmeyi kararlaştırdı. 
     Bu değişiklikler çerçevesinde, Türk sürücülere bir yıl geçerli, ücretsiz geçici sürücü belgesi ve yol kullanım ehliyeti verilmesi, Rum makamları tarafından uygun görüldükten sonra kamyonlara yol kullanım ehliyeti verilmesi karara bağlandı. 
     Önerilerde, Rum hükümetinin geçici ehliyetin verileceği taşıtlar ve motorlu araçlar şöyle sıralandı 
     Taşınan malın sahibine ait kamyonlar, taşeronların kamyonları, sahipleri Kıbrıslı ve AB vatandaşı olan Rum tarafında ikamet etmeyen taksiler. Turist minibüs ve otobüsü. 
     Rum yönetimi Ticaret, Sanayi ve Turizm Bakanı Yorgos Lilikas, alınan önlemlerin, Kuzey Kıbrıs'ta üretilen mal ve ürünlere yönelik olduğunu söyledi. 
     Buna göre, Kuzey Kıbrıs'taki bir üretici, Rum tarafında sattığı bir mal için KDV ödemeyecek. KKTC'de üretim yapan ve ürettiği malı Güney Kıbrıs'ta doğrudan tüketiciye pazarlayan kişi, yılda 9 bin Kıbrıs Lirası tutarında mal sattıktan sonra KDV ödeyecek. 
     Vergi iadesine tabi mallardan vergi alınmayacak ve bu malların AB içinde satılmasına imkan sağlanacak. 

     
</TEXT>
</DOC>
