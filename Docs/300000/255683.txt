<DOC>
<DOCNO> 255683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo08.html </URL>
<DATE> 2004/07/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Fenerbahçe, Levent Bıçakçı'yı desteklediğini resmen açıkladı... 
</HEADLINE>
<TEXT>

     Fenerbahçe Kulübü, Futbol Federasyonu başkanlığı seçimlerinde Levent Bıçakçı'yı destekleyeceğini internet sitesinde resmen açıkladı. 
     Kulübün internet sitesindeki açıklamada, Fenerbahçe'nin, Türk futbolunda adeta kanayan bir yara halini alan adaletsizlik, şaibe ve güven ortamının eksikliğini bugüne kadar tek başına dile getirdiği vurgulanarak, şunlar kaydedildi 
     ''Son 7 yıldır Haluk Ulusoy yönetimindeki Türk futbolunun içine düştüğü durum, tüm kamuoyunun bilgisi dahilindedir. Bu güvensizlik ortamında, federasyon başkanlığına adaylığını açıklayan, şahsiyeti, eğitimi ve kültürü ile kendini kanıtlamış, Türk futboluna ve sporuna yaptığı katkılar neticesinde UEFA'da kendine iyi bir yer edinen ve ülkemizi gurur duyacağımız bir şekilde başarıyla temsil eden UEFA Tahkim Kurulu Başkan Yardımcısı Levent Bıçakçı'yı, Fenerbahçe Kulübü olarak desteklemekteyiz.'' Bıçakçı'nın adaylığını açıklamasının, taraflı tarafsız tüm kamuoyunda büyük destek bulduğu, Türk futbolunda özlenen ve beklenen günler için umut ışığı olduğu ifade edilen açıklamada, ayrıca şunlar belirtildi 
     ''Sayın Bıçakçı'nın, son 7 yıldır belirttiğimiz nedenlerden dolayı yıpranmış Futbol Federasyonu'nu ve Türk futbolunu özlenen, arzu edilen ve sahip olması gereken saygın kimliğine en kısa sürede kavuşturacağı konusunda şüphemiz yoktur. 
     Bu vesileyle Fenerbahçe'ye gönül vermiş tüm delegelerin, gerçekleri görüp sağduyu ile hareket edeceğine inanıyor, kendilerini, Türk futbolunun özlenen temiz geleceği için Levent Bıçakçı'yı desteklemeye davet ediyoruz.'' 
     
</TEXT>
</DOC>
