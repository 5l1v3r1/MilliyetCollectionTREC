<DOC>
<DOCNO> 280702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy16.html </URL>
<DATE> 2005/03/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
DEHAP avukatlarından Anayasa Mahkemesi'ne Ya kapatın ya reddedin 
</HEADLINE>
<TEXT>

     DEHAP'ın avukatları, partinin kapatılması istemiyle açılan davanın bir an önce sonuçlandırılması ve reddedilmesi istemiyle Anayasa Mahkemesi'ne dilekçe verdi. 
     Dilekçeyi vermek üzere Anayasa Mahkemesi'ne DEHAP'ın avukatları Hamit Geylani ve Mahmut Tanzi ile partinin genel başkan yardımcısı Orhan Miroğlu geldi. Geylani, dilekçeyi Anayasa Mahkemesi Yazı İşleri Müdürlüğü'ne verdi. 
     Mahkemeden ayrılırken gazetecilere açıklamalarda bulunan Orhan Miroğlu, dilekçeyi vermek için sadece bir avukatın içeriye alındığını belirterek, ''Dilekçeyi verirken engelleme ile karşılaştık, bunu kınıyoruz. Bu, dilekçe verme hakkına yönelik bir kısıtlamadır'' dedi. 
     Dava kapsamında son sözlü savunmanın 8 Nisan 2004 tarihinde yapıldığını, aradan geçen 1 yıllık zamanda davanın görüşülmediğini ifade eden Miroğlu, nihai kararın bir an önce verilmesinin adil yargılanmanın vazgeçilmez temel kuralı olduğunu kaydetti. 
     Miroğlu, dava kapsamında tamamlanacak bir süreç kalmadığını, davanın karar aşamasında olduğunu söyledi. 
     Dilekçede, kararın geciken her günü için DEHAP'ın psikolojik bir baskı altında kaldığı ifade edilerek, davanın hiçbir hukuki ve haklı gerekçesi olmadığı, tamamen siyasi olduğu savunuldu. 
     Dilekçede, ''DEHAP üstündeki her türlü maddi ve manevi baskıların son bulması ve siyasal etkinliklerini özgürce yapabilmesi için bir an önce davanın sonuçlandırılması ve kapatma isteminin reddine karar verilmesi'' istendi. 
     Anayasa Mahkemesi'nde emniyet güçlerinin yoğun önlem aldığı görüldü. 
     
     DAVA 
     Eski Yargıtay Cumhuriyet Başsavcısı Sabih Kanadoğlu, DEHAP hakkında 13 Mart 2003'te ''Demokratik Cumhuriyet, eşitlik ve hukuk devleti ilkelerine aykırı eylemlerin odağı haline geldiği'', 29 Nisan 2003'te de ''Yasadışı PKK KADEK terör örgütü ile bağlantı içinde olduğu, bu şekilde Anayasanın 68 4. maddesinde ifade edilen 'devletin ülkesi ve milletiyle bölünmez bütünlüğüne' aykırı eylemlerin odağı haline geldiği tespit edildiği'' gerekçesiyle temelli kapatılması istemiyle dava açmıştı. Anayasa Mahkemesi, iki davayı birleştirmişti. 
     
</TEXT>
</DOC>
