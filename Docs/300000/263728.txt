<DOC>
<DOCNO> 263728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yasam/axyas01.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarm Sel geliyor 
</HEADLINE>
<TEXT>


Bugün İstanbul'da son 10 yılın en büyük yağışı bekleniyor. Belediye dere yatağındaki evlerin boşaltılmasını önerirken, selden etkilenecekler için konaklama hazırlıkları yapıldı 

İSTANBUL Milliyet 

Devlet Meteoroloji İşleri Genel Müdürlüğü bugün ve yarın Marmara ve Batı Karadeniz'de yağışın "etkili ve sürekli" olacağını belirterek, sel, taşkın, su baskını ve yıldırım tehlikesi gibi olumsuz şartlara karşı vatandaş ve ilgilileri uyardı. 
İstanbul Büyükşehir Belediyesi, günler öncesinden alarma geçti. Belediyede izinler kaldırıldı, vadi ve dere yataklarında oturan vatandaşların bölgeden uzaklaşmaları önerildi ve selden etkilenecek vatandaşların konaklaması için hazırlık yapıldı. 
Başkan Kadir Topbaş, bugün şiddetlenmesi beklenen yağışla ilgili olarak dün olağanüstü toplantı yaptı. Kağıthane'deki Büyükşehir Belediyesi Afet Koordinasyon Merkezi'ndeki AKOM toplantı sonrası konuşan Topbaş, yağışların İstanbul'da salı akşamına kadar etkili olmasının beklendiğini söyledi. Kentin Balkanlar'dan ve Orta Akdeniz'den gelen iki sistemin etkisi altına girmek üzere olduğunu belirten Topbaş, şunları kaydetti 
"Bu iki sistem bugün Marmara üzerinde birleşeceği için İstanbul, akşam saat 18.00'den sonra son 10 yılın en büyük yağışını alma ihtimaliyle karşı karşıya. 11 - 12 Ağustos günlerindeki yağışın daha üstünde bir yağış bekliyoruz. Tahminlere göre, metrekareye düşecek yağış miktarı ortalama 55 kilogram, bu yer yer 100 kilogramı bulabilir." 

'İstanbul'a radar ve sensör gerek' 

GÜRKAN AKGÜNEŞ İstanbul 
İTÜ Meteoroloji Mühendisliği öğretim üyesi Prof. Dr. Mikdat Kadıoğlu, İstanbul'un yol sensörleri, radar ve kar çitlerine ihtiyacı olduğunu belirtti. Kar ve su baskınlarıyla mücadele etmek için öncelikle düşecek yağış miktarının bilinmesi gerektiğini ifade eden Kadıoğlu, şunları söyledi "Bunun için radar sistemi kurulması gerekiyor. İstanbul'un tam ortasına 200 kilometrekare sınırı olan bir radar kurulursa, hangi noktaya kaç metrekare yağmur veya kar düşeceğini tespit edebiliriz. Böylece kapanacak yollar, taşacak dereler belirlenir ve oraya erken müdahale edilir". 

'Sel sularında sakın yüzmeyin' 

Devlet Meteroloji İşleri Genel Müdürlüğü internet sitesinde, vatandaşları sel sularından korunmaları için uyardı. Bu uyarılardan bazıları şöyle Dizkapağınızı geçen su varsa, aracınızı bu yöne doğru kullanmayın. Hızla artan su 46 cm'ye ulaştığında aracınızı sürükleyebilir. Su akan yerlerden küçük de olsa karşıya geçmeyin. Suda yürümeyin ve yüzmeyin. Özellikle sulama kanalları, kuru dere yatakları ve yüksek gerilim hatlarından uzak durun. Nehir kenarlarında kamp kurmayın, nehir seviyesi yükselmeye başlamışsa, yüksek yerlere çıkın. 

Moteller hazır 

Dere yatakları çevresinde güvenlik önlemleri alan belediye ekipleri, su taşkını olması halinde vatandaşların tahliyesi için plan yaptı. Selden etkilenecek vatandaşlar için belediyenin sosyal tesisleri ile Ümraniye Haldun Alagaş ve Alibeyköy Tevfik Aydemir Kapalı Spor Salonları hazırlandı. Kadir Topbaş, kendilerine ait motellerde de 71 kişinin ağırlanabileceğini bildirdi. 

Helikopterle kurtarma 

Gerektiğinde helikopterle de kurtarma olabileceğini ifade eden İstanbul Büyükşehir Belediye Başkanı Topbaş, üç gündür kanal ve mazgal temizleme çalışmalarının sürdüğünü, kritik noktalarda da iş makineleri ve kurtarma ekiplerinin hazır olduğunu bildirdi. Topbaş, özellikle geçmiş dönemlerde yağışı çok fazla alan vadi ve dere yataklarındaki vatandaşların daha tedbirli olmalarını, gerekirse yakın dost ve akrabalarının yanlarına gitmelerini önerdi. Topbaş, kendilerinin de yer yer tahliyeler yapacaklarını ifade ederken ulaşımda özel araç yerine toplu taşıma araçlarının tercih edilmesini istedi. 


</TEXT>
</DOC>
