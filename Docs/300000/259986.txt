<DOC>
<DOCNO> 259986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo01.html </URL>
<DATE> 2004/08/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Rüştü 90 dakika kalede... 
</HEADLINE>
<TEXT>

     Barcelona teknik direktörü Rijkaard genelde yedek kulübesinde tuttuğu milli file bekçimize, Japonya turnesindeki Kashima Antlers maçında sürpriz bir şekilde şans verdi. Hem de 90 dakika... 
     Fenerbahçe’ye dönüp, dönmeyeceği üzerine çeşitli spekülasyonlar üretilen Rüştü Reçber, Uzakdoğu’da hoş bir sürprizle karşılaştı... 
     Barcelona’nın Tokyo Ulusal Stadı’nda 60 bin seyirci önünde Japonlar’ın flaş ekibi Kashima Antlers’i 5-0’lık skorla hezimete uğrattığı maçta teknik direktör Rijkaard yıldızının bir türlü barışmadığı Rüştü’ye ilk 11’de görev verdi. Milli kalecimiz 90 dakika boyunca hatasız oynadı ve sergilediği futbolla beğeni topladı. 
     
     Herkes değişti, o kaldı 

     Rijkaard ideal 11’inde Rüştü dışında 3 değişiklik daha yaptı ve Marquez, Navarro ile Gabri’yi de sahaya sürdü. Ancak bu oyuncular 2. yarıda yerlerini Puyol, Silvinho ve Xavi gibi aslara bırakırken, Rüştü kalesinde kaldı. Mücadelede Barça, rakibini adeta ezerken, yeni transfer Giuly iki golüyle göz doldurdu. Diğer sayılar Larsson, L.Garcia ve Messi’den geldi. Bu arada Monaco Teknik Direktörü Deschamps, Katalan ekibinin gözden çıkardığı Saviola’ya talip oldu. 
     
     Ronaldinho resital verdi 

     Barcelona’nın Brezilyalı süperstarı Ronaldinho dün Kashima Antlers karşısında gol atamadı ama ortaya koyduğu futbolla Tokyo Stadı’nı dolduran 60 bin seyirciyi büyüledi. 
     Sambacı yıldız özellikle attığı paslarla gollerin hazırlayıcısı olurken, 2. devredeki oyunuyla da Barça’nın bu sezon da orkestra şefi olacağının sinyallerini verdi. 

     
</TEXT>
</DOC>
