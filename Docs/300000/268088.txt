<DOC>
<DOCNO> 268088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun20.html </URL>
<DATE> 2004/09/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Miloşeviç, suçlamaları reddetti 
</HEADLINE>
<TEXT>

     Balkanlar'da 1990'lı yıllarda etnik temizlik yapmakla suçlanan eski Yugoslavya Devlet Başkanı Slobodan Miloşeviç, bugün devam ettiği savunmasında, kendisine yöneltilen suçlamaları reddetti. 
     Duruşmaya her zamanki gibi avukatsız giren, irticalen ve doğrudan mahkemeye hitaben konuşan Miloşeviç, ''Sırpların ve benim işlemediğimiz suçlardan, yapmadığımız planlardan söz ediyorsunuz. İddianamede en ufak bir kanıt olmaksızın bazıları cinai olan bir dizi eylem yer alıyor. Bu sözde suçlama türünün tek örneğini teşkil ediyor, çünkü suçlamaları kanıtlamıyor. Bu muallak bir kurgu. İddianamede kanıt yoksa, böyle bir süreç işler. Masumları kanıt olmadan suçlamak için tasarlanmış bir şey. Biz Sırplara yardım ettik, hayatları tehlikedeyken onlara yardım etmeseydik, dünyanın en aşağı ayak takımı olurduk'' diye konuştu. 
     Miloşeviç, aylardır sağlık sorunları nedeniyle ertelenen savunmasına, Yugoslavya'nın dağılmasının başlıca sorumlusunun uluslararası toplum olduğu suçlamasında bulunarak başlamış, ''Hakkımdaki suçlamalar arsız yalanlar ve tarihin çarpıtılmasıdır'' demiş ve yıllar boyunca Almanların ve Vatikan'ın Yugoslavya'nın yıkılması için çalıştığını belirtmişti. 
     Hakkındaki 66 soykırım, insanlığa karşı suç ve savaş suçu suçlamasına yanıt vermesi gereken Miloşeviç'in ömür boyu hapis cezasına çarptırılabileceği belirtiliyor. 
     Bu arada, Miloşeviç'in savunmasının başlangıç kısmının sona erdiği bildirildi. Bundan sonraki aşamada Miloşeviç'in çağırdığı tanıklar dinlenecek. 
     İddia makamı, Miloşeviç hakkındaki iddianameyi Şubat ayında tamamlamıştı. 
     
</TEXT>
</DOC>
