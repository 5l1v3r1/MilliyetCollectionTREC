<DOC>
<DOCNO> 297812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun16.html </URL>
<DATE> 2004/12/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Kimyasal Ali' haftaya hakim karşısında 
</HEADLINE>
<TEXT>

     Irak'ın devrik lideri Saddam Hüseyin'in kuzeni, ''Kimyasal Ali'' lakaplı Ali Hasan El Mecid'in gelecek hafta yargılanacağı bildirildi. 
     Irak Savunma Bakanı Hazım Şaalan gazetecilere yaptığı açıklamada, Saddam'ın yardımcılarından ilk olarak Kimyasal Ali'nin yargılanacağını ve duruşmaların gelecek hafta başlayacağını söyledi. 
     Şaalan, davanın uzun sürmeyeceğini tahmin ettiğini, bütün kanıt ve tanıkların hazır olduğunu kaydetti. 
     Kimyasal Ali ve Saddam'ın diğer yardımcılarına kendilerini savunmak için bir şans vermek istediklerini belirten Şaalan, bu kişilere, avukatları tarafından savunulmaları olanağını tanıdıklarını belirtti. 
     Ali Hasan El Mecid, Halepçe'de 1988'de kimyasal silah saldırısını yönettiği için muhalefet tarafından ''Kimyasal Ali'' olarak adlandırılmıştı. 
     
</TEXT>
</DOC>
