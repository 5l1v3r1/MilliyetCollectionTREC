<DOC>
<DOCNO> 287088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko11.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yatırımlar, 'Enflasyonun üzerinde' artacak... 
</HEADLINE>
<TEXT>

     Sabit sermaye yatırımları önümüzdeki yıl, hedeflenen 'yüzde 8'lik enflasyonun üzerinde', ortalama yüzde 19.2 oranında artacak. 
     Devlet Planlama Teşkilatı DPT verilerine göre, önümüzdeki yıl 25.4 katrilyon lirası kamu, 71.5 katrilyon lirası da özel sektör olmak üzere, yaklaşık 97 katrilyon liralık sabit sermaye yatırım yapılacak. 
     Böylelikle kamu yatırımları önümüzdeki yıl, bu yıla kıyasla yüzde 27 oranında artarken, özel kesim yatırımlarındaki artış da yüzde 16.7 olacak. 
     Bu yıl ise kamu yatırımlarının 20 katrilyon 28 trilyon lira, özel kesim yatırımların ise 61 katrilyon 312 trilyon lira olması, toplamda ise 81 katrilyon 340 trilyon liralık rakama ulaşılması bekleniyor. 
     
     YATIRIMLARDA İMALAT SANAYİ AĞIRLIĞI 
     Bu arada gelecek yıl yapılacak her 100 liralık yatırımın 32 lirası, imalat sanayiine gidecek. Yatırımlar içinde ulaştırma ikinci sırada yer alırken, toplamdan yüzde 23.6 pay alacak. Toplam içinde turizm yatırımları yüzde 5.6, konut yatırımları da yüzde 9.2'lik pay sahibi olacak. 
     Bu oranlara göre, 2005'te 30.8 katrilyon liralık imalat sanayi, 22.9 katrilyon liralık ulaştırma, 8.9 katrilyon liralık konut, 5.4 katrilyon liralık da turizm yatırımı gerçekleştirilecek. 
     
     SAĞLIKTA ÖZEL SEKTÖR AĞIRLIĞI 
     Gelecek yıl, eğitime 3.9 katrilyon, sağlığa da 4.6 katrilyon liralık yatırım yapılacak. 
     3.9 katrilyon liralık eğitim yatırımının 2.8 katrilyon lirası kamu tarafından gerçekleştirilecek. 
     Sağlıkta ise 1.6 katrilyon kamu yatırımına karşılık, özel sektörün yatırım 3 katrilyon lirayı bulacak. 
     
</TEXT>
</DOC>
