<DOC>
<DOCNO> 270375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko14.html </URL>
<DATE> 2004/09/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
MAN, otobüslerinin yarısını Türkiye'de üretecek... 
</HEADLINE>
<TEXT>

     MAN Türkiye A.Ş. Yürütme Kurulu Üyesi Tunç Koman, MAN AG'ın Almanya dışındaki ilk üretim üssü olan Ankara fabrikasının kapasite artırarak, şirketin toplam otobüs üretiminin yarısını yapar hale geleceğini belirtti. 
     AA muhabirine açıklamalarda bulunan Koman, MAN'ın Almanya dışındaki ilk üretim tesisi olan Ankara'daki fabrikada kapasite artırımına gittiklerini söyledi. 
     MAN grubunun toplam 3 bin 500 otobüs ürettiğini, bunu gelecek yıl 4 bine çıkarmayı planladığını ifade eden Koman, şunları söyledi 
     ''Bu artışta en önemli rollerden birini de Türkiye oynayacak. Grup içinde kalitesi ve artan kapasitesi ile otobüs üretiminde yıldızı parlayan Türkiye fabrikası, otobüs dizayn, üretim ve satışında üs haline geldi. Ekim ayında tamamlayacağımız Evolution 2004 Projesi ile Ankara'daki fabrikanın kapasitesi bin 200'den yıllık 2 bin adede yükselecek. Grup, 2005 yılında 4 bin adet otobüs üretmeyi planlıyor. Bu da halen yüzde 30'unu yaptığımız üretimin 2005 yılında yarısını burada yapacağımız anlamına geliyor.'' 
     
     BELEDİYE İHALELERİ 
     Koman, iç piyasada iyi bir dönem geçirdiklerini ifade etti. 2003 yılında bin 152 adet otobüs sattıklarını, bu yılın 7 ayında da 722 adetlik satışa ulaştıklarını dile getiren Koman, ''Yılın ilk yarısında çok yüksek satış artışı yakaladık. İkinci altı ayda bunun düşeceğini tahmin ediyoruz. Ancak toplam satışlardaki artış oranı geçen seneye göre yüzde 50-60 oranında gerçekleşecek'' diye konuştu. 
     2004 yılında belediye ihalelerin durması nedeniyle belediye otobüsü satışlarının düştüğünü kaydeden Koman, halk otobüsü alımı için ihalelerde de daha ucuz üretim yapan firmaların şansını artırdığını kaydetti. 
     Gelecek dönemde belediyelerin yeni ihaleleri açmaya başlayacağını dile getiren Koman, belediye otobüsü ihracatında da artış öngördüklerini dile getirdi. 
     
</TEXT>
</DOC>
