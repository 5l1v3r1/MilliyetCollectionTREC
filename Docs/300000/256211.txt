<DOC>
<DOCNO> 256211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/guncel/axgun02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref'in aklı Bodrum'da 
</HEADLINE>
<TEXT>


Ailesiyle birlikte Ankara'da 52 yıl önce oturdukları evi ziyaret eden Pakistan Cumhurbaşkanı Müşerref "Methini çok duydum. Bodrum nasıl bir yer .." 

UTKU ÇAKIRÖZER Ankara 

Pakistan Cumhurbaşkanı Pervez Müşerref, Ankara'da 52 yıl önce ailesiyle yaşadığı evi ziyaret etti. Müşerref, ailelerinin bir ferdi gibi kabul ettikleri yardımcıları Fatma Hanım'ı nasıl "işlettiğini" de Milliyet'e anlattı. 
Bir haftalık tatil için annesi Zohra, eşi Sahba ve oğlu Bilal'le Türkiye'ye gelen Müşerref, Başbakan Recep Tayyip Erdoğan'ın kızı Esra'nın İstanbul'daki düğün törenine katıldı. İstanbul'un ardından Ankara'ya gelen Müşerref, Cumhurbaşkanı Ahmet Necdet Sezer'in kendisine tahsis ettiği Camlı Köşk'e yerleşti. Müşerref, dün, 52 yıl önce oturdukları Paris Caddesi Havuzlu Sokak'taki evi ziyaret etti. 
Askeri ataşe olan babası, annesi ve kardeşleriyle 1952 - 1956 yıllarında yaşadıkları evin çok güzel olduğunu belirten Müşerref, "O zamanlar, herhalde çocuk olduğumuz için bize kocaman görünürdü. Şimdi tekrar bakınca, hepimize biraz küçük göründü" dedi. 

'Cenneti görebiliyoruz' 
Birçok hatıranın gözünde canlandığını söyleyen Müşerref, o dönem evlerinde çalışan Fatma Hanım'ı, kardeşleriyle birlikte nasıl işlettiğini şöyle anlattı 
"Biraz cahil bir hanımdı. Biz de ona dünyanın masa şeklinde olduğunu, bir köşesinde Pakistan'ın bulunduğunu, oradan aşağı bakınca cennetin göründüğünü söylerdik. O da buna inanır, anneme 'N'olursunuz bir kere beni de götürün, cenneti göreyim' dermiş." 
O dönem top oynadıkları sokakta yürüyerek, çocukluk arkadaşı diplomat İlhan Yiğitbaşoğlu'nun ağabeyi Hikmet Yiğitbaşoğlu'nun evine kahve içmeye giden Müşerref, "Ankara'dan en çok arkadaşlarımı özlüyorum" dedi. Yiğitbaşoğlu ailesinin 50 yıl önceki köpeği Barut'un adını da hatırlayan Müşerref, "Bodrum nasıl bir yer Methini çok duydum" diye sordu. Müşerref, Yiğitbaşoğlu ailesine altın kaplama pasta takımı ve şal armağan etti. 

Komşuya kahve içmeye gitti 

Pervez Müşerref, çocukluk arkadaşı diplomat Yiğitbaşoğlu'nun ağabeyi Hikmet Yiğitbaşoğlu'nun üstte sol başta evine kahve içmeye gitti. Yürümekte zorlandığı için tekerlekli sandalyeye oturtulan anne Zohra Müşerref, Paris Caddesi Havuzlu Sokak'ta, ikinci kattaki eski evlerine torunu Bilal Müşerref'in kucağında çıktı. "Çok iyi dostlarımız oldu. Biz giderken hepsi ağladı. En çok da Fatma Hanım ağladı. Fatma Hanım'ın börekleri, dolması ve fasulyesinin tadı h l damağımızda" diyen Zohra Müşerref, arakadaşımız Utku Çakırözer'e Ankara'dan kalan en güzel hatıranın, eşiyle birlikte gittikleri dans partileri olduğunu söyledi. 


</TEXT>
</DOC>
