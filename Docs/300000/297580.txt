<DOC>
<DOCNO> 297580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko48.html </URL>
<DATE> 2004/12/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Serdengeçti Cari işlemler yüzünden kriz çıkamayacağı inancındayız 
</HEADLINE>
<TEXT>

     Merkez Bankası Başkanı Süreyya Serdengeçti, ''Merkez Bankası, cari işlemler yüzünden bir kriz çıkmayacağı inancında'' dedi. 
     Yabancı Sermaye Derneği'nin YASED düzenlediği ''Türkiye'nin Ekonomik Görünümü ve Yabancı Yatırımların Durumu'' konulu toplantıda konuşan Serdengeçti, büyümenin temel göstergelerden kaynaklandığını belirterek, ''Fakat bu sürdürülebilir girişim mi Bunu söylemek için çok erken. Yüksek büyüme oranlarını kutlamak için henüz çok erken'' diye konuştu. 
     Sürdürülebilir büyümenin, yapısal reformlara bağlı olduğunu vurgulayan Serdengeçti, bu açıdan Merkez Bankası için en önemli unsurun bankacılık reformu olduğunu söyledi. 
     Reel sektör ile bankacılık sektörü arasındaki ilişkiyi pekiştirmek için fiyat istikrarını sürdürmek, kamu borç stoğunu azaltmak, bankacılık reformunu gerçekleştirmek gerektiğini anlatan Serdengeçti, çok sancılı bir süreç olsa da devlet bankalarında özelleştirmenin gerçekleştirilmesi gerektiğini ifade etti. 
     Modern kredi risk yönetimi metodlarının uygulanması gerektiğini kaydeden Serdengeçti, ''Bütün bunları yapınca bankacılık ile reel sektör arasında sıkı ilişki kurmak mümkün olacaktır. Bunun, sürdürülebilir büyümeye katkısı da olacaktır'' dedi. 
     Kayıtlı ekonomi üzerindeki vergi yükünün ağır olduğunu dile getirerek, vergi reformunun önemli olduğunu söyleyen Serdengeçti, Türkiye'de iyi yönetişimde ilerleme sağlanmasıyla yatırımların da artacağını kaydetti. 
     
     ''MB, GEREKTİĞİNDE KÖTÜ ADAMI OYNAMAK ZORUNDA KALIYOR'' 
     Para politikasından bahsederken, son 3 yıl içinde yaptıklarının enflasyon konusunda örtük bir hedefleme yapmak olduğunu belirten Serdengeçti, burada temel amaçlarının kısa vadeli faiz oranları olduğunu ifade etti. 
     Serdengeçti, ''Örtük enflasyon hedeflemesi çerçevesi, zaman içinde kapsamlı bir enflasyon hedeflemesine dönüşecek ve çok kısa sürede bu konuda Merkez Bankası detaylı bir açıklama yapacak'' dedi. 
     Mali istikrar açısından politikalarının en önemli unsurlarından birinin, para biriminin yüzer döviz kuru altında bulunması olduğunu kaydeden Serdengeçti, sabit döviz kuru sisteminde hiçbir Merkez Bankası'nın ihtiyacı olduğunda likiditeyi sağlayamayacağını, şu anda ise yüzer mekanizmada bunu yapabildiklerini söyledi. 
     Süreyya Serdengeçti, bütün Merkez Bankalarının bağımsız olduklarından, risk, sorun ve güçlüklerden bahsedecek olduklarına dikkat çekerek, şöyle dedi 
     ''Merkez Bankası, gerektiğinde kötü adam, sert adamı oynamak zorunda kalıyor. Yüksek büyüme oranı ve düşük enflasyon oranı bile olsa, kendisini risk ve sorunlara her zaman dikkat çekmek zorunda hissediyor.'' İç talepteki iyileşmenin oldukça iyi olduğunu, bu konuda henüz tehlikeli bir durum bulunmadığını, ancak özellikle tüketimdeki gelişmeleri takip etmeye devam ettiklerini belirten Serdengeçti, enflasyon düşüşünü tehlikeye atmak istemediklerinin altını çizdi. 
     
     ''REFORM YORGUNU OLMA RİSKİ VAR'' 
     Serdengeçti, reform yorgunu olma riski de bulunduğunu dile getirerek, şöyle devam etti 
     ''Sürekli olarak herkesi uyarıyoruz. Bu konuda diğer ülkelerin deneyimlerini biliyoruz. Latin Amerika bu konuda kötü bir örnek. Ülkeleri reformlar yorabiliyor. Bunu, tehlikeli bir gelişme olarak görüyoruz. Enflasyonun düşmesi, pozitif büyüme oranları getirebilir, ama sürdürülebilir büyüme istiyorsanız reformlara devam etmeli.'' Süreyya Serdengeçti, beklentilerin doğru şekilde yönetilmesinin gelecekte de önemli olacağını kaydetti. 
     Enflasyon kısır döngüsünün ortadan kalktığını aktaran Serdengeçti, ''Ama bu yeterli değil. Bu ülkede istikrar konusunda çok kötü bir sicil var. O yüzden çok dikkatli olmak gerekiyor. Türkiye'de, beklentiler rahatlıkla kötüye gidebiliyor, yanlış bir şey yaparsak. Sürekli olarak biz hükümete, kamu fiyat ayarlamalarından bahsediyoruz. Eğer bunlar, enflasyon hedeflemesiyle uyumlu değilse, enflasyon için tehlike oluşturuyor diyoruz'' diye konuştu. 
     Serdengeçti, tarım ve enerji fiyatlarının her zaman risk oluşturabildiğini, bu nedenle enflasyon oranlarında sapmalar olabileceğini ama uzun vadede bunların hallolacağını anlattı. 
     
     ''YÜZER DÖVİZ KURU, KRİZLERDE TAMPON GÖREVİ GÖREBİLİR'' 
     Merkez Bankası Başkanı Serdengeçti, Türkiye'nin cari işlemleri kötüye gittiği için krize girip girmeyeceği konusunda görüşler olduğunu belirterek, bu yıl için yüzde 8 büyüme hedefinin konuşulduğunu, tahminin ötesinde daha yüksek olan bu büyümenin cari işlemlerde de açık getirebileceğine işaret etti. 
     ''Büyümenin artmasını istiyorsanız, cari işlemler açığının da artması gerekecektir'' diyen Serdengeçti, 2005'te yüzde 3.7, 2006'da yüzde 3.4, 2007'de yüzde 3'lük cari işlemler açığı tahmini olduğunu anımsatarak, bunların gelecekte büyüme hedefine zarar vermeyecek oranlar olduğunu kaydetti. 
     Serdengeçti, şunları kaydetti 
     ''Peki bu açıdan bir kriz yaşanabilir mi, çıkabilir mi Çünkü geçmişte bu ülkede krizler çıkmıştır bu sebepten. Fakat, Merkez Bankası 'hayır' diyor. Durum geçmişe göre farklı. Merkez Bankası, cari işlemler yüzünden bir kriz çıkmayacağı inancında.'' Sermaye dolaşımını 15 yıl önce serbest bırakan bir ülkede cari işlemler sorunundan bahsedilemeyeceğini belirten Serdengeçti, ''Bu alandan gelecek bir kriz olursa, bu ödemeler dengesinden kaynaklanacaktır, cari işlemlerden kaynaklanmayacaktır'' dedi. 
     Gelişmekte olan 19 ülkede 1982-2001 döneminde yaşanan 52 ödemeler dengesi krizinin 51'inin döviz kuru rejiminin kötü yönetilmesinden kaynaklandığını kaydeden Serdengeçti, ''Yüzer döviz kuru rejiminin, şokları emecek özelliği vardır ve ödemeler dengesi açısından gerçekleşecek krizlerde bir tampon görevi görebilir'' diye konuştu. 
     Serdengeçti, Türkiye'de bankacılık sisteminin çok güçlendiğini, döviz kuru açısından açık pozisyonlarının çok düştüğünü vurguladı. 
     
     ''TL AŞIRI DEĞERLİ DEĞİL'' 
     TL'nin bazılarının iddialarının tersine aşırı değerli olmadığını belirten Serdengeçti, Merkez Bankası'nın TL'yi fazla değerlendirmek istemesi durumunda döviz kuru satması gerektiğini söyledi. 
     Serdengeçti, ''Son 2 yılda toplam 15 milyar dolar aldık piyasadan. Bu, Merkez Bankası'nın TL'yi aşırı değerlendirme politikası gütmediğini gösteriyor'' dedi. 
     Serdengeçti, sıkı para ve mali politikalara devam edilmesinin, ödemeler dengesi için önemli olduğunu vurgularken, düşen enflasyonun istikrar getireceğini ve tek başına istikrarın da cari işlemler açığı açısından daha fazla tolerans getirebileceğini söyledi. 
     Katılımcıların sorularını da yanıtlayan Serdengeçti, kura müdahaleye ilişkin bir soru üzerine, bazı sektörler ve ihracat firmalarının TL'nin değer kazanmasından zarar görebileceğini, ama para politikalarının belli sektörlere değil, tüm ekonomiye hitap ettiğini söyledi. 
     Serdengeçti, döviz kurunun bir politika aracı olmadığına işaret etti. 
     Bir katılımcının, yaptığı sunuşla ülkenin parasının güvenli ellerde olduğunu gördüğünü, ancak ne zaman tam istikrara kavuşulacağını sorması üzerine Serdengeçti, tek basamaklı enflasyon ortamının önemli olduğunu, 2005 yılının Mart-Mayıs ayları arasında artık sürdürülebilir tek basamaklı ortama geçileceğini düşündüğünü söyledi. 
     Serdengeçti, ekonomiye güven duyulmasının önemini vurgulayarak, ''Herhangi bir geriye dönüş olmayacağına insanların inanması gerekiyor. İnsanlar tam güven hissetmeye başladığında, fiyat istikrarı olacaktır. Tam bir zaman çerçevesi veremeyiz'' dedi. 
     
     ''IMF'NİN CÖMERT YARDIMINA NE ZAMAN İHTİYACIMIZ KALMAYACAK '' 
     Serdengeçti, ''3 yıl sonra, IMF'nin böyle cömert yardımlarına ihtiyacımız kalmayacak diyebilir miyiz '' şeklindeki sorusuna karşılık, şöyle dedi 
     ''IMF'ye ihtiyaç olacak mı, olmayacak mı, belki başka bir kuruluşa... Bütün bunlar, kendi kamu borçlarımızla ilgili. Kamu borçları azalmaya devam ettikçe, çeşitli uluslararası kuruluşların yardımına o kadar az ihtiyacımız olacaktır. Ama, bu da biraz zaman alacaktır.'' Başka bir soru üzerine, Avrupa'da euroya geçtikten sonra enflasyonun artmadığına işaret eden Serdegeçti, Türkiye'de YTL'ye geçişin enflasyona çok önemli etkisinin görülmeyeceğini kaydetti. 
     Süreyya Serdengeçti, ekonomik programda öngörülen 3 yılda 15 milyar dolar yabancı sermaye çekmenin de, alınacak tedbirlere bağlı olduğunu kaydetti. 
     
</TEXT>
</DOC>
