<DOC>
<DOCNO> 273017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/gun04.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aytmatov'un düşü 
</HEADLINE>
<TEXT>


Kırgız yazar Cengiz Aytmatov, küreselleşmenin ve ABD'nin etkisine karşı Türk dünyasının ortak dilini, ortak edebiyatını yaratması gerektiğini söyledi 

MERT İLKUTLUĞ İzmir DHA 

Kırgız yazar Cengiz Aytmatov, küreselleşen dünyada ABD'ye karşı mücadele edebilmek için Türk dünyasının ortak sinemasını, edebiyatını, tiyatrosunu yaratması gerektiğini belirterek, "En büyük idealim, bütün Türk dünyasının ortak kullanıp anlaşabileceği bir Türk dilini yaratmak" dedi. 
Kırgızistan'ın başkenti Bişkek'te İzmir Ticaret Odası heyeti ve ve İzmir Valisi Yusuf Ziya Göksu ile görüşen Aytmatov 75 , Bişkek'teki Kırgız - Türk üniversitesi Manas'ı yeni ilişkilere örnek gösterdi ve üniversitede 4 Ekim'de 2. Türk Uygarlıkları Kongresi'nin düzenleneceğini belirtti. 
"Atatürk'ün tarihe etkisini yeni öğreniyoruz. Bizim için en önemli iki olay Türkiye'nin büyük bir devlet olması ve bizim bağımsızlığımızı kazanmamızdır" diyen Aytmatov, Türk dünyasında seslerin, bir senfonide olduğu gibi, ortak çıkması gerektiğini söyledi. 
Her alanda küreselleşme ve ABD etkisinin yaşandığını belirten Aytmatov, "Ortak dilin geliştirilmesi için büyük ilmi çalışmalar gerekiyor... Kırgız dilimiz özünü korumuş. Ama, konuştuğunuz Türkçede Arap ve Fars dili çok etki etmiş. Bu konuda çalışacak enstitüler kurmak lazım. Ben de elimden gelen katkıyı yaparım.. Küreselleşmeden yararlanıp milli özelliklerimizi de unutmamamız gerek" dedi. 




</TEXT>
</DOC>
