<DOC>
<DOCNO> 268960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/civaoglu.html </URL>
<DATE> 2004/09/04/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Zina ve saray 
</HEADLINE>
<TEXT>


Zina için bir soru Hareme alınmış genç hasekiler Osmanlı padişahlarından bir çocuk yapmak için yanıp tutuşurlardı. 
Çocuk, bir de erkek doğarsa, kaymaklı kadayıf. 
Haseki, bir anda şehzade anası olur. 
Ama çift kat kaymaklı kadayıf için çetin bir entrika yaşanır. 
Padişahtan oğlan çocuk yapmış çok sayıda hasekiden sadece biri ileride padişah anası olacaktır. 
Sözgelişi, III. Murat'ın 115 çocuğu vardı. 
Sadece biri padişah oldu. 
Diğerleri de, anaları hasekilerle birlikte ya öldürüldüler ya da köşe bucakta kaldılar. 
Osmanlı sarayında sultanlar - ilke olarak - evlenmezlerdi. Sadece, civar ülkelerin Hıristiyan krallarının kızlarıyla 4 evlilik yapan Fatih'in ve Hürrem Sultan'ın nikahları için tarihte bazı izler vardır. Hatta Hürrem Sultan'ın nikahı Hammer'de vardır. Peçevi'de hiç geçmez. 
O nedenle de Osmanlı'da kraliçe yoktur. 
Sadece padişah anaları, yani "Valide sultanlar" vardır. 
Bu valide sultanların da - neredeyse - hiçbiri padişahlarla evlenmiş değillerdir. 
Güçlerini, "padişah anası" olmaktan almışlardır. 
Zaten çoğu esirelerdir. 
Devşirmelerdir. 
Ali Kemal Meram'ın "PADİŞAH ANALARI - 600 yıl bizi yöneten devşirmeler" kitabından birkaç örnek yansıtayım 
- Fatih'in anası Rumcayı da çok iyi konuşan Sırp Despina. 
- Kanuni Sultan Süleyman'ın annesi Leh Yahudisi Helga. 
- II. Selim'in annesi Rus bir papazın kızı Roksana Hürrem Sultan 
- III. Murat'ın annesi Yahudi Raşel. 
- I. Ahmet'in annesi Yunanlı Helen. 
- I. Mustafa'nın annesi İspanyol Violetta 
- II. Osman'ın annesi Evdoksia. 
......... 
Elbette... 
Bunlar ve diğerleri Müslümanlığa geçmişlerdir. 
Ama... 
Kökenleri böyle. 
Çoğunun nikahları yok. Sultanların büyük çoğunluğu, nikahsız hasekilerden doğmuş. 
Onlar, oğullarını, rakip şehzadeleri boğdurarak, anaları diğer hasekileri gözden düşürterek ve bin bir entrikayla tahta adım adım yaklaştırarak güç sağlamışlardır. 
Ancak oğullarını tahta geçirip "Valide Sultan" olduklarında, oğullları üzerindeki etkinlikleri nedeniyle devleti yöneten konuma gelmişlerdir. 
Hürrem ve Kösem sultanlar bunun örnekleridir. 
Adnan Nur Baykal'ın "HÜRREM SULTAN İLE SÖYLEŞİ" kitabında, Hürrem'in, Kanuni'nin gözdesi Mahidevran Hatun'u nasıl gözden düşürüp öne geçtiğini anlatır. 
Bunlar, haremde "hasekiler savaşıdır." 
Entrikanın, yılanlar gibi sürünerek öldürdüğü, karanlıklarda, siyahi harem ağaları kementlerinin uçuşarak şehzade boğduğu bir amazonlar arası savaştır. 
Şimdi... Bir soru "bu nikahsız birleşmelerden doğan sultanların" doğumlarında hukuk statüleri neydi 
Babaları, hasekilerle zina mı yapmıştı 
Sultanların zamanla İslam dininin en yüce sıfatı olan "halife" ünvanını da taşımaları bağlamında bu sorunun cevabı iyi düşünülmeli. 
Anadolu insanına İslam referanslı siyaset yapmak, oy rantı sağlamak uğruna "zina"yı, yıllar önce atıldığı tarihin hurdalığından alıp yeniden getirmek isteyenler, atmakta oldukları adımın önündeki çukurları görmeliler. 
Bu satırların yazarı, kökenine, tarihine, Cumhuriyet'in uzantısı olduğu Osmanlı'nın tarihi mirasına, yüzyıllarca bu topraklarda kalan halifeliğin manevi büyüklüğüne, onur mirasına saygılıdır. 
İnsanı insan yapan ilişki değerleri, sadece bir "nikah" defterine ve imam onayına hapsedilemez. 
Bunu yapmayanlar, "onursuz" sınıfına nasıl itelenir 
Yasaların da, "bugünü kurtarmaya dönük sığ hukuk metinleri olmadığına, bir ulusun tarihi değerlerini, geleceğini de kucaklaması gereğine" inanır. 
Boyacı küpüne batırıp çıkarır gibi yasa yapılmaz. 



</TEXT>
</DOC>
