<DOC>
<DOCNO> 273635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko17.html </URL>
<DATE> 2004/09/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Patron Veziroğlu'nun Irak kumarı Çekilmedi, faaliyetlerini dondurdu 
</HEADLINE>
<TEXT>

     ANKARA Milliyet 

Vinsan Yönetim Kurulu Başkanı Ali Haydar Veziroğlu, "Irak'ta kaçırılan 10 Türk işçisi ile şirketine yapılan haksızlıklar giderilinceye kadar mobilizasyon çalışmaları dışında Irak'taki faaliyetleri dondurduklarını" açıkladı. Böylece Ebu Bekir El Saddık Tugayları'nın "Irak'tan çekilin" talebine karşılık Vinsan İnşaat Şirketi'nin personel, iş makinesi ve malzeme transferi dışındaki her türlü faaliyetleri donduruldu. Dışişleri Bakanlığı ise, gün boyunca kaçırılmış olan Türk işçileri hakkında hiçbir açıklama yapmadı. 
     Geçtiğimiz pazar, Bağdat'ta 10 Türk işçisi, çalıştıkları Vinsan İnşaat Şirketi'nin Irak'tan el çektirilmesi amacıyla kaçırılmıştı. İşçileri kaçıran Ebu Bekir El Saddık Tugayları, Veziroğlu'nun Irak'tan çekilmemesi halinde 10 Türk işçisini 3 günün sonunda öldüreceğini açıklamıştı. Veziroğlu, tanınan 3 günlük süre sona ermeden önce dün yaptığı yazılı bir açıklama ile şirket faaliyetlerini dondurduğunu bildirdi. 
     Açıklamasına, "Saygıdeğer Irak halkı" sözleriyle başlayan Veziroğlu, savaş sonrasında Bağdat'ta Divaniye-Nasıriye-Samava'da yapılacak express otoyol projesini kazandıklarını anlattı. Bu otoyol projesi dışında ABD veya Irak kurumlarından aldıkları başka proje bulunmadığını vurgulayan Veziroğlu, bir Türk şirketi olan STFA dışında ortağı bulunmadığını da ifade etti. Veziroğlu, "Irak halkına sesleniyorum, dünyanın her tarafında yatırımcı firmalara destek ve yardım sağlanırken şirketimiz dahil Türk firmalarının, pay amaçlı nedenlerle acımasız ve çirkin yöntemlerle Irak'tan gitmeye zorlanmaları düşündürücüdür. Sizi bu haksızlıklara karşı duyarlı olmaya çağırıyorum" dedi. 
     Veziroğlu, Türk yetkililere de, "yurttaşlarımızı kaderiyle baş başa bırakmayın, sahiplenin ve onları koruyun" çağrısı yaptı. 
     Konuya ilişkin açıklama yapmayan Dışişleri Bakanlığı'nın ise, ABD ile Irak'lı yetkililer düzeyinde temaslarda bulunduğu öğrenildi. 
     
</TEXT>
</DOC>
