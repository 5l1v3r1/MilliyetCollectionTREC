<DOC>
<DOCNO> 267850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy01.html </URL>
<DATE> 2004/08/31/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Genelkurmay Başkanı'nın 30 Ağustos resepsiyonundan notlar... 
</HEADLINE>
<TEXT>

     Genelkurmay Başkanı Orgeneral Hilmi Özkök, 30 Ağustos Zafer Bayramı ve Türk Silahlı Kuvvetleri Günü dolayısıyla Gazi Orduevi'nde resepsiyon verdi. 
     Resepsiyona, Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Anayasa Mahkemesi Başkanı Mustafa Bumin, Ana Muhalefet Partisi CHP'nin Genel Başkanı Deniz Baykal, Dışişleri Bakanı ve Başbakan Yardımcısı Abdullah Gül, Devlet Bakanı Kürşat Tüzmen, Milli Savunma Bakanı Vecdi Gönül, İçişleri Bakanı Abdülkadir Aksu, Milli Eğitim Bakanı Hüseyin Çelik, kuvvet komutanları, Genelkurmay 2. Başkanı Orgeneral İlker Başbuğ, TBMM başkanvekilleri Yılmaz Ateş ve Sadık Yakut, MİT Müsteşarı Şenkal Atasagun, yüksek yargı organlarının temsilcileri, askeri yetkililer, yabancı misyon şefleri, uluslararası örgütlerin temsilcileri, emekli generaller, Ankara'da görevli üst düzey askeri personel, askeri okul öğrencileri, bazı basın kuruluşlarının temsilcileri katıldı. 
     Cumhurbaşkanı Sezer, resepsiyona gelişinde Genelkurmay Başkanı Orgeneral Özkök tarafından kapıda karşılandı. 
     Orgeneral Özkök ve eşi Özenç Özkök, Cumhurbaşkanı Sezer ve eşi Semra Sezer, TBMM Başkanı Arınç, Anayasa Mahkemesi Başkanı Bumin, CHP Genel Başkanı Baykal, eski Genelkurmay Başkanı emekli Orgeneral Nurettin Ersin'i, orduevinin bahçesindeki kamelyada ağırladı. 
     Kamelyada, Sezer, Arınç, Erdoğan ve Baykal bir arada uzun süre sohbet ederken, Orgeneral Özkök de Bumin ve emekli Orgeneral Ersin ile bir araya geldi. 
     Foto muhabirleri ve kameramanlar da 1075 kişinin davet edildiği belirtilen resepsiyona katılarak, kısa bir süre görüntü aldı. 
     Başbakan Erdoğan, kamelyada yaklaşık 1 saat kaldıktan sonra ayrılırken, Cumhurbaşkanı Sezer ve eşi de resepsiyon dolayısıyla TSK Armoni Mızıkası'nın verdiği klasik müzik konserinin ardından sahneye çıkan Eurovizyon şarkı yarışması birincisi Sertab Erener'i dinlemek üzere sahnenin bulunduğu bölüme geçti. Erener, Cumhurbaşkanı Sezer sahnenin bulunduğu bölüme gelmeden önce TSK Armoni Mızıkası ile 2 şarkı seslendirdi. 
     Cumhurbaşkanı Sezer, Erener'in kendi orkestrasıyla seslendirdiği 3 şarkıyı dinledikten sonra eşi Semra Sezer, Genelkurmay Başkanı Özkök ve eşi Özenç Özkök'le beraber Erener'in yanına giderek, elini sıktı ve tebrik etti. 
     Sezer, resepsiyonda yaklaşık 1.5 saat kaldıktan sonra Orgeneral Özkök tarafından uğurlandı. 
     Orgeneral Özkök, TBMM Başkanı Arınç'ın da ayrılmasından sonra eşi ve diğer komutanlarla birlikte Erener'in konserini izledi. 
     Konser, dev ekran aracılığıyla bahçede yayınlanırken, Türk Bayrağı ve Atatürk siluetleri de orduevi binasına yansıtıldı. 
     -GAZETECİLERLE KONUKLARIN SOHBETİ- Bu arada, resepsiyona katılan gazeteciler, komutanlarla çeşitli konularda sohbet olanağı buldu. 
     Kara Kuvvetleri Komutanı Orgeneral Yaşar Büyükanıt, 1. Ordu Komutanlığı ve Kara Kuvvetleri Komutanlığı devir teslim törenlerindeki konuşmalarında yer alan ''küreselleşme ve Türkiye'ye yönelik tehditlerle'' ilgili sözlerinin anımsatılması üzerine, Türkiye'nin yer aldığı coğrafya nedeniyle kendine çareler üretmesi gereken bir pozisyonda bulunduğunu belirtti. 
     ''Bunu ya siz belirleyeceksiniz, ya da birileri sizin için belirleyecek'' diyen Orgeneral Büyükanıt, küreselleşmenin Türkiye tarafından iyi okunması gerektiğini vurguladı. 
     Küreselleşmenin ekonomik, politik ve güvenlik boyutlarına dikkati çeken Orgeneral Büyükanıt, özellikle güvenlik boyutunun Türkiye için ön plana çıktığını kaydetti. 
     Kara Kuvvetleri Komutanlığı devir-teslim törenindeki ''TSK'nın gücüyle ilgili'' sözlerinin anımsatılması üzerine de Orgeneral Büyükanıt, ''Caydırıcı gücünüz yoksa, sizin hakkınızda yanlış hesaplar yaparlar. Bunu önlemek için caydırıcı gücünüzün olması lazım. Bakın Ortadoğu'da, Kafkaslar'da neler oluyor '' diye konuştu. 
     Orgeneral Büyükanıt, gazetecilerin sigarayı bıraktığı yönündeki haberleri anımsatması üzerine de küçük yaşlarda başladığı sigarayı 2 gün önce bıraktığını anlattı. 
     Orgeneral Büyükanıt, bir gazetecinin, 30 Ağustos Zafer Bayramı'nın bu yıl her zamankinden daha görkemli kutlandığını söylemesi üzerine, milli bayramlara önem verilmesi gerektiğini kaydetti. Bu bayram kutlamalarına halkın katılımının sağlanmasının önemine dikkati çeken Orgeneral Büyükanıt, ''Bu emir-demirle olmaz. Gönüllü olmalı. Halk ne kadar katılırsa o zaman bayram olur'' dedi. 
     
     BAŞBAKAN ERDOĞAN ''HAKEM 25 ÜLKE'' 
     Başbakan Erdoğan da ileriki günlerde çıkacağı Avrupa seyahatlerini anımsatan gazeteciye, 6 Ekim'de Baltık ülkelerini kapsayan bir geziye çıkacağını söyledi. 
     AB'den Türkiye'ye yönelik olumlu bir yaklaşım olup olmadığını soran gazeteciye de Erdoğan, bunu değerlendirmek için henüz erken olduğunu belirterek, ''raporun genelde olumlu gözüktüğünü'' ifade etti. Erdoğan, ''Güreşte, rakibinin sırtı yere geldiğinde, hakem de 'tuş' demeden rakibini bırakmayacaksın'' dedi. 
     Erdoğan, ''Hakem kim '' sorusuna da ''25 ülke'' karşılığını verdi. 
     Deniz Kuvvetleri Komutanı Oramiral Özden Örnek de olimpiyatların anımsatılması üzerine, bütün sporların anasının atletizm olduğunu ve sporda çalışılırsa başarılı olunabileceğini söyledi. Oramiral Örnek, üç tarafı denizlerle çevrili Türkiye'nin olimpiyatlarda yüzme branşında herhangi bir başarı elde edemeyişine dikkat çekti. 
     CHP Genel Başkanı Baykal da ''Şişli Belediye Başkanı Mustafa Sarıgül'ün ihracı mı isteniyor '' yönündeki soruya, ona karar verecek merciinin kendisi olmadığını ifade etti. 
     
</TEXT>
</DOC>
