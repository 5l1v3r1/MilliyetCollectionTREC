<DOC>
<DOCNO> 270330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun10.html </URL>
<DATE> 2004/09/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
The Guardian Zina zamanlaması çok kötü 
</HEADLINE>
<TEXT>

     İhsan DÖRTKARDEŞ DHA 
TÜRKİYE'de süren zina tartışmaları, Avrupa'da Türkiye'nin üyeliği konusundaki tartışmaları alevlendiriren, İngiliz The Guardian gazetesi, ''Erdoğan'ın zinayı yasadışı ilan etme girişiminin zamanlaması daha kötü olamazdı'' diye yazdı. 
     İngiliz Financial Times gazetesi, Türkiye'deki zina tartışmalarına ayırdığı başyazısında AB ülkelerinin zinayı suç saymadığını, Başbakan Recep Tayyip Erdoğan'ın zinanın suç kabul edilmesini ön gören planından vazgeçmesi gerektiğini yazdı. Gazete, ''Aksi halde bu konu hem Türkiye'nin hem de Avrupa'nın geleceğini köreltmek için kullanılabilir'' diye devam etti. 
     ABD'deki 11 Eylül saldırılarından sonra Müslüman bir ülkenin Avrupa ile kucaklaşmasının jeopolitik önemini vurgulayan Financial Times, laik ve demokratik bir Türkiye'nin, geleceğin AB'de yer almasının hem Türkiye hem de Avrupa açısından büyük değer taşıdığını vurguladı. Gazete, ''Şayet zinayla ilgili yasa önerisi geçirilirse, AKP'nin İslamcı köklerinden duyulan şüpheler canlanacak ve Türkiye'nin üyelik taleplerine karşı çıkanların ekmeğine yağ sürecektir'' ifadelerine yer verdi. 
     The Guardian gazetesi de, zina tartışmalarına ayırdığı yorumunda ''Son aylarda sessiz sedasız anlaşıldı ki, Türkiye'nin müzakerelere başlaması için yeşil ışık yakılacak'' görüşünü aktardı. Gazete, ''Başbakan Recep Tayyip Erdoğan'ın zinayı yasadışı ilan etme girişiminin zamanlaması daha kötü olamazdı'' diye ekledi. Gazete, ilerleme raporuna 1 aydan az, Aralık ayındaki kritik zirveye ise yaklaşık 3 ay kaldığını hatırlatırken şöyle devam etti 
     ''Medeniyetler savaşının sanki bir alın yazısı gibi kabul görmeye başladığı günümüz dünyasında, Müslüman Türkiye'nin Avrupa Birliği'yle kaynaşması yüreklendirilmeli. AB çapındaki yasaların şahsi ahlakı ilgilendiren konulara karışmadığı doğrudur. Buna örnek olarak İrlanda ve Portekiz'de kürtajın suç sayılması gösterilebilir. Fakat, evlilik dışı ilişkileri Suudi Arabistan misali yasaklayan bir Türkiye, AB hayalini gerçekleştirme yolunda ilerlerken, dışarıya yanlış mesajlar veriyor.'' Avrupa Komisyonu'nun yürütme organı konumundaki komisyon üyelerinden, Hollandalı sağ kanattan eski bir siyasetçi olan Fritz Bolkestein'in açıklamalarına geniş yer ayıran The Daily Telegraph, Türkiye'deki milyonlarca Müslüman'ın, Avrupa değerlerini tehdit ettiğini iddia eden sözlerinin bu konudaki tartışmayı alevlendirdiğini yazdı. Daily Telegpraph, Bolkestein'in bu açıklamalarına karşılık, İngiltere Dışişleri Bakanı Jack Straw'un da, Türkiye'ye anlayışla bakan' yaklaşımı sergilediğini vurgulayarak, ''Türkiye'yi dışlamak isteyenler, bunun Avrupa açısından stratejik etkilerini de çok dikkatlice hesap etmeliler'' uyarısı yaptığını aktardı. 
     Paris'teki International Herald Tribune gazetesi, tarihi anan Bolkestein'ın, Viyana kuşatmasında Osmanlı karşısında kazanılan zaferin, Türkiye'nin Avrupa Birliği'ne girişiyle boşa kazanılmış bir zafer olacağı şeklindeki sözlerinin, pek hoş karşılanmadığını vurguladı. Gazete, Türkiye'nin demokrasi ve insan hakları sicili dahil birçok konuda hararetli bir pazarlığın sürdüğünü hatırlattı. 
     Almanya basınından Frankfurter Allgemeine Zeitung ise, Avrupa Birliği'nin kapılarını Türkiye'ye açmanın doğru bir karar olmasına şüphe ile bakıldığını yazdı. Gazete, Türkiye kararının sadece hükümet liderleri nezdinde değil, Avrupa vatandaşları arasında tartışılıp saptanması gerektiğini kaydederek, ''Coğrafi ve siyasi yönden anlaşılır sınırlarının dışına taşan bir Avrupa Birliği, nasıl bir yere dönüşecek Türkiye'nin üyeliğinin, her şeyden önce AB'nin siyasi bütünleşmesine olumsuz etki yapar. Bu ise Avrupa'nın küresel bir güç olmasını engeller. Avrupalılık kimliğinden bahsedenler Türkiye'nin farklılıklarını göz ardı edemeyecek'' diye yazdı. 
     
</TEXT>
</DOC>
