<DOC>
<DOCNO> 285886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas05.html </URL>
<DATE> 2004/11/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Başdönmesi hastalık habercisi .. 
</HEADLINE>
<TEXT>

     Baş dönmesi ve dengesizlik hissinin, ciddi hastalıkların habercisi olabileceği bildirildi. 
     Uzmanlar, birçok kişi tarafından dikkate alınmayan baş dönmesinin görme bozuklukları, iç kulaktan kaynaklanan sorunlar, ruhsal bozukluklar ve beyin tümörleri gibi hastalıkların habercisi olabileceğine işaret ediyor. 
     Acıbadem Hastanesi Onkoloji ve Nörolojik Bilimler Hastanesi Kulak Burun Boğaz Hastalıkları Uzmanı Doç. Dr. 
     Alev Üneri, baş dönmesinin ciddiye alınması uyarısında bulundu. Bazı baş dönmelerinde kişinin, etrafının ya da kendisinin hareket ettiğini, duvarların, eşyaların dairesel olarak döndüğünü veya aşağıdan yukarıya kaydığını bazen de etrafın değil kendisinin hareket etmekte olduğunu hissedebildiğini söyleyen Üneri, bu hareket güçlü ve hızlı hissedildiği zaman kişinin gözünü açamadığını ve ayakta duramadığını anlattı. Üneri, "Bu görüntü yanılgısının sebebi gözlerde 'nistagmus' denilen istemsiz hareketlerdir. Bir baş dönmesi atağı birkaç saniye sürebileceği gibi saatlerce, ya da hafifleyerek günlerce, aylarca sürebilir, bazen de belli aralıklarla tekrarlar" dedi. Tekrarlamanın aralıklarının da çok değişik olabileceğini, günde birkaç kez kısa süreli ataklar gelebileceğini ya da iki atak arası 25-30 saniyeye kadar uzayabileceğini dile getiren Üneri, şiddetli ve uzun süreli ataklara bulantı ve kusmanın eşlik edebileceğini kaydetti. 
     Baş dönmesi ve dengesizlik hissinin, tüm dünyada ağrıdan sonra, en sık doktora danışılan ikinci yakınma konusu olduğuna dikkat çeken Üneri, görme bozuklukları, iç kulaktan kaynaklanan sorunlar, ruhsal bozukluklar ve beyin tümörleri gibi hastalıkların baş dönmesine yol açabileceğini kaydetti. 
     Baş dönmesinin migren, kronik orta kulak enfeksiyonları, kulak ameliyatları ve travmalarına bağlı da oluşabileceğini dile getiren Üneri, stresin ise baş dönmesinde tek başına etkili olmadığını, ancak dönmenin şiddetli bir biçimde duyumsanmasına yol açtığını söyledi. 
     Üneri, baş dönmesi sorunu olan kişilere alkol, nikotin, kafein ve tuzdan uzak durmaları veya bunların kullanımını azaltmaları önerisinde bulunarak, "Aşırı yorgunluk, uyku ve yemek düzensizliği gibi stres yaratan faktörlerin azaltılmasına çalışın. Baş dönmeniz sizi rahatsız ediyor ve iş gücü kaybına neden oluyorsa mutlaka bir hekime danışın" dedi. 
     
</TEXT>
</DOC>
