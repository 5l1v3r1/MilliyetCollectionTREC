<DOC>
<DOCNO> 294744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy05.html </URL>
<DATE> 2004/12/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Borrell Avrupalı Türklerden korkuyor 
</HEADLINE>
<TEXT>

     Avrupa Parlamentosu Başkanı Josep Borrell, CNN Türk'e verdiği demeçte de Avrupa'nın Türklerden korktuğunu vurgulayarak, "Bu tanınmayandan duyulan bir korku. Tarihi nedenleri de var. Avrupa'da Türkler, önyargılı olarak 'Geceyarısı Ekspresi, Arabistanlı Lawrence' gibi filmlerdeki 'kahvaltı etmeden boğa öldüren' bir halk gibi algılanıyor" dedi. 
     Kendisinin Katalan kökenli bir İspanyol olduğunu ve bölgesinin 1690'larda İspanya'ya karşı ayaklandığını söyleyen Borrel, "Tüm özgürlüklerimiz elimizden alınmış. Hala bu konularda şarkılar söylenir. Sultan Süleyman dönemi ve Türkiye'nin Viyana kapılarına dayanması da Avusturya'da buna benzer şekilde hatırlanıyor" diye konuştu. 
     Müzakerelerin uzun ve zorlu geçeceğini kaydeden Borrel, İspanya'nın üyeliğinin 11 yıl aldığını belirterek, "Domates ihracı için bile 3 yıl müzakere edebilirsiniz" dedi. 
     
</TEXT>
</DOC>
