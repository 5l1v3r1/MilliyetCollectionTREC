<DOC>
<DOCNO> 284092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy16.html </URL>
<DATE> 2004/10/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Türkiye, Şaron'un çekilme planının kabulünü memnuniyetle karşıladı 
</HEADLINE>
<TEXT>

     Türkiye, İsrail Başbakanı Ariel Şaron'un Gazze Şeridi'nin tamamı ile Batı Şeria'nın bir kısmından çekilme planının 26 Ekim günü İsrail Parlamentosu'nda yapılan oylamada onaylanmasını memnuniyetle karşıladı. 
     Dışişleri Bakanlığı'nın açıklamasında, ''Türkiye, bu kararın eksiksiz biçimde uygulanmasını beklemektedir'' denilerek, şu husus belirtildi 
     ''İsrail'in Gazze Şeridi'nden tam olarak çekilerek buradaki işgalini sona erdirmesi, ancak İsrail ve Filistin tarafları arasında kapsamlı ve kalıcı barışın sağlanması yolunda bir adım olması halinde bir anlam taşıyacaktır. Dolayısıyla, Gazze Şeridi'nden çekilme süreci, taraflar arasında Yol Haritası çerçevesinde yeniden görüşmelerin ve işbirliğinin tesisi yönünde değerlendirilmelidir. Bu çekilmenin, Yol Haritası boyutu içinde önemli bir aşama olarak yer almasını temenni etmekteyiz.'' ''Gazze'den çekilme planının, bu anlayışla, iki devletli çözüme uzanacak süreç çerçevesinde bir ilerleme olarak değerlendirilebilmesi için Gazze'deki yerleşimcilerin Batı Şeria'ya yöneltilmeleri hiçbir şekilde söz konusu olmamalıdır'' denilen Bakanlık açıklamasında, bu çekilme planının Filistin Ulusal Özerk Yönetimi'yle işbirliği içinde yürütülmesinin de önem taşıdığı vurgulandı. 
     Açıklamada, Türkiye'nin gerek bu çekilme ve yönetim devri sürecinde, gerek Gazze'nin yeniden imarı için taraflarla mutabakat halinde kendisinden beklenecek katkıları yapmaya hazır olduğu hatırlatıldı. 
     
</TEXT>
</DOC>
