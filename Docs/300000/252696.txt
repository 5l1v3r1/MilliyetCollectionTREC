<DOC>
<DOCNO> 252696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo15.html </URL>
<DATE> 2004/07/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yaşın Toplumun İstanbulspor'a sahip çıkmasını istiyoruz... 
</HEADLINE>
<TEXT>

     Büyük sıkıntılar yaşamasına rağmen geçen sezon Birinci Süper Futbol Ligi'nde kalmayı başaran İstanbulspor, 2004-2005 sezonu hazırlıklarına sabah yaptığı antrenmanla başladı. Sarı-siyahlılar, Ataköy Tesisleri'nde biraraya gelerek, yeni teknik direktörleri Erol Tok yönetiminde sezon öncesi ilk çalışmalarını yaptı. 
     Futbolcuları ilk mesaisinde, Tasarruf Mevduatı Sigorta Fonu'nda TMSF Daire Başkanı olan Kulüp Başkanı Mehmet Akif Yaşın ve bazı yönetim kurulu üyeleri de yalnız bırakmadı. Tesislere gelen başkan Yaşın ve yöneticiler, antrenmanı izledi. 
     
     KONDİSYON ÇALIŞTILAR 
     Teknik Direktör Erol Tok, ilk çalışmada sarı-siyahlı futbolculara kondisyon ağırlıklı çalışmalar yaptırdı. 
     Altyapıdan gelen oyunculardan takviyeli takımın antrenmanında 26 futbolcu yer alırken, Güven takımdan ayrı çalıştı. Hasta olan Balili ise tedavi olup, antrenmanı kenardan izledi. 
     Çalışmalarını günde çift antrenmanla sürdürecek İstanbulspor, 6 Temmuz'da Riva'da kampa girecek. 16 Temmuz'da Kızılcahamam'a giderek burada bir hafta süreyle kamp yapacak sarı-siyahlılar, ardından İstanbul'a dönecek. 
     
     ''TOPLUMUN BU TAKIMA SAHİP ÇIKMASINI İSTİYORUZ'' 
     Kulüp Başkanı Yaşın, TMSF olarak hukuki nedenlerden dolayı yönetimi devraldıklarını belirterek, toplumun İstanbulspor'a sahip çıkması gerektiğini kaydetti. 
     Takımın lige en iyi şekilde hazırlanması için gerekli hazırlıkları tamamladıklarını anlatan Yaşın, şunları söyledi 
     ''Bu takım geçmişte zor günler geçirdi. Büyük emeklerle kurulan bu ekibin çileli günler yaşaması çok üzücü. Bu aynı zamanda Türk futboluna toplumun ne kadar sahip çıktığının bir göstergesi. TMSF olarak bazı hukuki sebeplerden dolayı buradayız ama biz toplumdan bu takıma sahip çıkmasını istiyoruz.'' 
     
     ''TRANSFERDE KARAR HOCAMIZIN'' 
     Yönetim kurulu olarak, takımın bütün sorumluluğunun Teknik Direktör Erol Tok'da olduğu konusunda fikir birliği içerisinde bulunduklarını kaydeden Yaşın, transfer konusunda da Tok'un taleplerine göre davranacaklarını kaydetti. 
     Yaşın, teknik direktörlerinin istemesi halinde, bonservisi elinde olmasa da herhangi bir futbolcuyu transfer etmek için girişimlerde bulunabileceklerini ve bu güce sahip olduklarını ifade etti. 
     Fenerbahçe ve Trabzonspor da dahil olmak üzere birçok kulübün kendilerinden bazı futbolcular için ciddi teklifler sunduğunu kaydeden Yaşın, teklifleri değerlendireceklerini belirtti. 
     Teknik Direktör Tok'un, takımda eksikler olduğunu bildirip, transfer istediğini kaydeden Yaşın, çalışmalarını en kısa zamanda sonuçlandırmaya çalışacaklarını anlattı. 
     Bu arada, takımın menajerliği eski futbolcu Ergün Yücel yapacak. 
     
</TEXT>
</DOC>
