<DOC>
<DOCNO> 261297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/siyaset/siy04.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümeyye sansürü 
</HEADLINE>
<TEXT>


Erdoğan'ın kızı Sümeyye'nin piknik fotoğraflarını yayımlayan ABD'deki 'Jöntürk' isimli sitenin yayınlarının kesildiği iddia edildi 

ŞÜKRAN PAKKAN 


Başbakan Erdoğan'ın küçük kızı Sümeyye'nin katıldığı harem-selamlık piknik fotoğraflarını yayımlamasıyla gündeme gelen ABD'deki 'Jöntürk' isimli haber sitesine sansür geldi. Jöntürk'ün iddiasına göre, yayınlarını geçen hafta iki gün boyunca kesen ABD'li hosting internet hizmet sağlayıcısı firması, bunu Ankara'dan önemli bir kişinin telefonu üzerine yaptı. "jonturk.com" adresinden yayın yapan siteyi, ABD'deki bir grup Türk ve Alman gazeteci kurdu. Jöntürk'ün 14 bin kayıtlı üyesi var. 

Ankara'dan telefon 
Sitenin daha önce yayımladığı ABD'de halka açık bir parkın ortasında ayrı yerlerde namaz kılan öğrencileri gösteren fotoğraflar basında da yer almıştı. Sitenin yayını, geçtiğimiz pazar Hugehost isimli hosting firması tarafından sözleşme ilkelerine uyulmadığı gerekçesiyle haber verilmeden kesildi. 14 bin üyesini de kaybeden site, yeni bir hosting firmasıyla anlaşarak, salı günü yeniden yayına başladı. Sitenin kurucusu Fatih M. Yılmaz, "Görüştüğümüz Hugehost firma yetkilisi, isim vermedi, ancak Ankara'dan bir telefon aldıklarını ve konudan rahatsız olduklarından bize hizmet veremeyeceklerini söyledi" dedi. 

Esra'dan türbe ziyareti 

Erdoğan'ın 11 Temmuz'da evlenen kızı Esra ve damadı Berat Albayrak, Bilecik'te Şeyh Edebali ile Dursun Fakıh türbelerini ziyaret etti. Çifte Erdoğan'ın annesi Tenzile Erdoğan'la dünürü Sadık Albayrak da eşlik etti. 


</TEXT>
</DOC>
