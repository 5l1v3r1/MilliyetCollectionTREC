<DOC>
<DOCNO> 293102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy19.html </URL>
<DATE> 2004/11/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
CMUK değişiyor... "Gizli İzleme" tartışma yarattı .. 
</HEADLINE>
<TEXT>

     Ceza Muhakemeleri Usulü Kanunu CMUK Tasarısı'nın görüşen TBMM Adalet Komisyonu'nda, ''gizli soruşturmacı'' görevlendirilmesine ilişkin düzenleme benimsenirken, ''gizli izleme'' konusunda yapılmak istenen düzenleme ise tartışma yarattı. 
     TBMM Adalet Komisyonu, tasarı üzerinde daha önce uzlaşma sağlanamayan maddeleri ele aldı. 
     Tasarıda ''gizli görevli'' olarak düzenlenen madde ''gizli soruşturmacı'' olarak değiştirildi. Buna göre, uyuşturucu imal ve ticareti, suç işlemek amacıyla örgüt kurma, silahlı örgüt ve bu örgütlere silah sağlama, silah kaçakçılığı ile tarihi eser kaçakçılığına ilişkin suçlarda, gizli soruşturmacı görevlendirilebilecek. Soruşturma konusu suçun işlendiği hususunda kuvvetli şüphe sebeplerinin bulunması ve başka surette delil elde edilmemesi halinde hakim veya gecikmesinde sakınca bulunan hallerde savcı kararıyla gizli soruşturmacı görevlendirilecek. Bir kamu görevlisi olan gizli soruşturmacının kimliği değiştirilebilecek. Bu kimlikle hukuki işlemler yapılabilecek. Kimliğin oluşturulması ve devam ettirilmesi için zorunlu olması halinde gerekli belgeler hazırlanıp, değiştirilip kullanılabilecek. 
     Gizli soruşturmacı görevlendirilmesine ilişkin karar ve diğer belgeler, ilgili Cumhuriyet başsavcılığında korunacak. Bu görevlinin kimliği, görevinin sona ermesinden sonra da gizli tutulacak. Gizli soruşturmacı, görevini yerine getirirken suç işleyemeyecek ve görevlendirildiği örgütün işlemekte olduğu suçlardan sorumlu tutulamayacak. 
     
     ''GİZLİ İZLEME'' TARTIŞMASI 
     Gizli soruşturmacıyla ilgili maddenin kabul edilmesinin ardından AK Parti Ordu Milletvekili Enver Yılmaz, ''gizli izleme'' konusunda yeni bir madde oluşturulması için önerge verdi. 
     Uyuşturucu imal ve ticareti, silahlı örgüt ve örgüte silah sağlama, silah kaçakçılığı ile tarihi eser kaçakçılığı suçlarının örgüt faaliyetleri kapsamında işlenmesi hususunda kuvvetli şüphe sebepleri bulunması ve başka surette delil elde edilmemesi halinde şüpheli veya sanığın kamuya açık yerlerdeki her türlü faaliyetleri ile işyeri, mesken ve konutunda teknik araçlarla izleme yapılması, ses ve görüntü kaydı alınabilmesine imkan tanıyan düzenleme, tartışma yarattı. 
     CHP Niğde Milletvekili Orhan Eraslan düzenlemeyi savunurken, diğer CHP'li üyeler ise karşı çıktı. 
     AK Parti Adıyaman Milletvekili Hüsrev Kutlu, ''Kanunsuzluğun, kanun altına alınmasına taraftar değilim'' diyerek önergeye karşı çıktı. AK Parti Yozgat Milletvekili Bekir Bozdağ ile Gaziantep Milletvekili Mahmut Durdu da düzenlemeye karşı olduklarını ifade etti. 
     Türkiye Barolar Birliği temsilcisi avukat Aydın Erdoğan, düzenlemenin yasalaşması halinde ''kimsenin evinde huzur içinde oturamayacağını'' ifade etti. 
     CHP Afyon Milletvekili Halil Ünlütepe, hukuk devleti adına gizliliğin savunulduğunu ve AB sürecinde geçmişe göre daha geri düzenlemeler yapılmak istendiğini belirterek, önergenin geri çekilmesini istedi. 
     Emniyet Genel Müdürlüğü adına toplantıya katılan Selim Aksın, devletin suçla etkin mücadelesi için dünyaca kabul edilen düzenlemelerin Türkiye'de de yapılması gereğine işaret ederek, ''gizli izleme yapılırken özgürlülüklere müdahalenin kanunla engellediğini, ayrıca, düzenlemeye hakim güvencesi getirildiğini'' söyledi. 
     
     ÇİÇEK ''ZARURİDİR'' 
     Adalet Bakanı Cemil Çiçek, Avrupa'da her ülkenin şartlarına uygun düzenlemeler yaptığını belirterek, gizli izlemeye ''eyvah Türkiye hukuk devletinden saptı'' endişesiyle bakılmasının yanlış olduğunu ifade etti. 
     Türkiye'nin DGM'leri kaldırdığını, ancak kısa bir süre önce ziyaret ettiği İngiltere'de, DGM benzeri mahkemelerin getirilmek istendiğine tanık olduğunu söyleyen Çiçek, düzenlemenin gerekli olduğunu ancak, suç türleri açısından yeterli olmadığını belirtti ve bazı suçların bu kapsama alınmasını istedi. 
     AB'deki düzenlemelerin sık sık gündeme getirildiğini kaydeden Çiçek, ''Türkiye'nin adaylığı söz konusu olurken AB üyesi ülkelerin nasıl cevap verdiğini görüyoruz. Nihayetinde belli bir yere kadar AB'yi önemseriz. Ama bu toplum için düzenleme yapıyoruz'' dedi. 
     Kültür Üniversitesi öğretim üyesi Prof. Dr. Bahri Öztürk, düzenlemeye ihtiyaç olduğunu başta Almanya olmak üzere başka ülkelerde de benzeri düzenlemelerin bulunduğunu kaydetti. 
     Komisyon Başkanı Köksal Toptan, ''yaşı ilerlemiş biri olarak konuşacağını'' belirterek, ''Türkiye'de anarşinin hüküm sürdüğü yıllarda görev yaptım. İnşallah Türkiye bir daha o dönemleri yaşamaz. Toplum, kendini yok etmek isteyenlere karşı o fırsatı veremez. Önerge masumdur'' dedi. 
     Gizli izlemenin evinde oturan, maç izleyen kişilere karşı uygulanmayacağına işaret eden Toptan, ''Uyuşturucu kaçakçısıyla nasıl mücadele edeceksiniz Bizi bekleyen en büyük tehlike, Türkiye'nin kaotik bir ortama sürüklenmesidir. 2. Dünya Savaşı'nda Naziler Paris'e yaklaşırken Fransız aydınları meydanlarda, 'savaş istemiyoruz' diyorlardı. Bu noktaya gelmeyelim'' diye konuştu. 
     Adalet Bakanı Çiçek, ''Alman Ceza Usul Yasası'nda ne varsa onu buraya getirelim'' derken, önergeye karşı çıkan CHP'li Ünlütepe, ''2 günden beri burada zabıta ve emniyetin istediği düzenlemeler yapılıyor'' diyerek, salonu terk etti. 
     CHP Antalya Milletvekili Feridun Fikret Baloğlu, ''gizli'' kelimesinin rahatsız edici olduğunu belirterek, ''Geçmişte bunun örneklerini yaşadık. Gizli görevlilerin denetim ve kontrolünün yapılamadığını, Türkiye ve emniyetin yapısını bilenler çok iyi bilir'' dedi. 
     Olağanüstü dönemlerde uygulanacak bir düzenlemenin getirilmeye çalışıldığını ileri süren Baloğlu, Türkiye'de terörün önemli ölçüde etkisiz kılındığı bir dönemde buna neden ihtiyaç duyulduğunu sordu. Baloğlu, ''Yurtseverliğimi ve hukuka bakış açımı tartışmayın, ama buna karşıyım'' diye konuştu. 
     CHP Tekirdağ Milletvekili Mehmet Nuri Saygun, ''polis devleti''ne doğru bir yapılanmaya gidilmek istendiğini savunarak, ''Böyle katı önlemler yarar getirecekse idamı niye kaldırdık Bu uygulama, tüm Türkiye'yi geniş bir tutukevi haline getirir'' dedi. 
     Adalet Bakanı Cemil Çiçek, milletvekillerinin görüşlerini açıklamasının ardından, düzenlemede zaruret olduğunu belirterek, ''Bu madde, devlete oksijen kadar lüzumludur, hukuk ne kadar gerekliyse...'' dedi. 
     Önerge üzerinde uzlaşma sağlanamaması üzerine Komisyon Başkanı Toptan, toplantıya ara verdi. 
     Komisyon, CMUK Tasarısı'nı görüşmeye öğleden sonra devam edecek. 
     
</TEXT>
</DOC>
