<DOC>
<DOCNO> 287563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur54.html </URL>
<DATE> 2004/11/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
TV'deki itirafçı, sahte kapkaççı çıktı .. 
</HEADLINE>
<TEXT>

     Özel bir TV kanalında dün kapkaççı olduğunu belirterek çeşitli olayları anlattıktan sonra gözaltına alınan Ayhan Çakıcı'nın, dengesinin yerinde olmadığı belirtildi. 
     Özel bir TV kanalındaki programdan çıkarken Asayiş Şube Müdürlüğü Yankesicilik ve Dolandırıcılık Büro Amirliği ekiplerince gözaltına alınan Çakıcı 34 , buradaki sorgulaması sırasında kapkaççı olduğunu söylemesi için bir muhabirin kendisine 1 milyar lira teklif ettiğini öne sürdü. 
     Bunun üzerine ifadesine başvurulan muhabir, böyle bir teklifin söz konusu olmadığını bildirdi. 
     Akli dengesi bozuk olduğu belirtilen Çakıcı'nın, çok eski tarihlerde ''hırsızlık'' ve ''ruhsatsız tabanca bulundurmak'' suçlarından sabıkalı olduğu, ancak kapkaçtan dolayı herhangi bir kaydının bulunmadığı anlaşıldı. 
     Polisteki işlemleri tamamlanan Çakıcı, daha sonra Küçükçekmece Adliyesi'ne sevk edildi. 
     
</TEXT>
</DOC>
