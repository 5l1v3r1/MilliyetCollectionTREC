<DOC>
<DOCNO> 271923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/civaoglu.html </URL>
<DATE> 2004/09/15/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Telafer'de çuval 
</HEADLINE>
<TEXT>


Gerçek şu ki... "1- Telafer'de, Türkiye ile ABD Kuzey Irak Kürtleri bloku karşı karşıya..." İncirlik'ten kalkan ABD uçakları - halı - vuruşuyla, Telafer'in 400 bini bulan Türkmen nüfusunu süpürürcesine bombalıyor. Barzani'nin güçlerinden Kürt bir komutan ve içinde Barzani güçlerinin de bulunduğu Irak birlikleri tarafından kıyılıyor, göçe zorlanıyor. 
Türkiye buna seyirci kalamaz. Peki müdahale edebilir mi 
Kritik kavşaktayız. Dışişleri Bakanı Gül'ün, ABD için "Böyle devam ederse işbirliği biter, bunu açıkça bildirdik" söylemi, - iki ülke arasında diyalog tonuna aykırı - dozajda değil, en düşük profilde olsaydı bile ne değişirdi Telafer'de olanlar Türkiye ile "ABD Barzani - Talabani blokunu" karşı karşıya gelmeye zorluyor. 
"2- Telafer, - göstermelik - gevşeme bir yana - kuşatma altında... Nüfus sayımı öncesi, Türkmenler kıyılarak, susuz, elektriksiz, can güvenliğinden yoksun bırakılarak ve göçe zorlanarak Kürtleştiriliyor." Plan, "daha sonra Kürt blokuna katmak" olabilir. 
"3- Telafer, düşürülerek, Türkiye'nin ikinci sınır kapısı açmak projesi ve Türkiye'den Araplara doğrudan uzanacak koridor" olasılığı da önlenmek isteniyor. 
Telafer, bu koridorun güvenlik supabıdır. Koridor boyunca, Barzani'ye bağlı tek tük yerleşim yerleri küçük nüfusludur. Etkili değillerdir. Koridor coğrafyasının egemen nüfusu ve gücü Türkmenlerdir. Türkiye'nin Kuzey Irak'taki varlığı da buralarda hissedilir düzeydedir. Bu nedenlerle Kürt coğrafyasına açılan Habur sınır kapısına alternatif ikinci sınır kapısı, Telafer'in Türkmen kalması halinde güvenli bir geçiş koridoru oluşturacaktır. 
Ama... 
Bu olasılık gerçekleşirse, Kuzey Irak Kürt yönetimi önemli gelir kaynağından yoksun kalır. Türkiye'den Irak'a iletişimi de denetleyemez. 
Telafer'deki kıyım, bu ikinci sınır kapısı ve ikinci geçiş koriodoru seçeneklerini yok etmeye dönüktür. 
"4- İkinci koridor, Kuzey Irak Kürt coğrafyasını boydan boya kesecektir." Kuzey Irak coğrafyasında bir kısım Kürtler, koridorun altında kalarak büyük kesimden ayrı düşebilir. 
İleride olası Kürt devletinin coğrafyası küçülür. 
"5- Bu koridor, Suriye, Irak Kürtleri coğrafyasını da boydan boya kesecektir." 

Kerkük provası 
ASAM Avrasya Stratejik Araştırma Merkezi Kurucusu Profesör Ümit Özdağ'dan vahim bir öngörü... 
"6- Telafer'de yapılanlar, ileride azımsanmaz bir olasılıkla Kerkük'te yapılacak olanların provasıdır..." 
Gerçekten... 
Türkiye'nin burnunun dibinde Telafer'de yapılanlara ve Türkmen nüfusun kıyımına, göçe zorlanmasına Türkiye tepkisiz kalmış olursa... 
"Çok daha içerilerde bulunan ve Kürt nüfusu da olan Kerkük için de ileride parmağını bile oynatmayacağı" yorumları yapılmaz mı 
Telafer'de Türkiye'nin ve TSK'nın sabrı ve kararlılığı test edilmekte. 

Çuvalla başlamıştı 
Prof. Özdağ'ın stratejik değerlendirmesi şöyle "TSK, PKK ile savaşımı sürecinde, bölgenin saygı duyulan en büyük silahlı gücü haline geldi. 
Türkiye ulusal ağırlığının silahlı ifadesi olan gerçekten caydırıcı TSK'nın imajı yıpratılmak isteniyor." 
Bu kuşku, ulusal gurura duyarlığı yansıtmakta. 
Süleymaniye'de, özel kuvvetlerin bürolarının ABD silahlı birimleri tarafından basılması, subaylarımızın, astsubaylarımızın başlarına çuval geçirilerek günlerce tutsak tutulmalarıyla başlayan bir süreç mi yoksa 
....... 
Sonuç... Bu iyiye gidiş değil. 
ABD'den bazı "gevşeme" işaretleri var ama sistematik plan içinde, bazen bir iki geri taktik adım, sadece "göz boyama" olur. 
Türkiye, "ZİNAYA HAPİS" gibi ıvır zıvır tartışmalarla zaman yitirirken ulusal yararları gölgelendi. 
..... 
"Doğru zamanda, doğru kişi ve doğru söylem..." Deniz Baykal'ın hakkı teslim edilmelidir. Bu üç doğruya kulak vererek Recep Tayyip Erdoğan da bir son adımı atmadan önce gene "sağduyu yol haritasına" bakmak esnekliğini göstermiştir. "Zinaya hapis cezası"nı tartışmak ayıbı ve patinajı noktalanmış bulunuyor. 



</TEXT>
</DOC>
