<DOC>
<DOCNO> 255743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur40.html </URL>
<DATE> 2004/07/15/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Çakıcı'nın yakalanmının ardından... 
</HEADLINE>
<TEXT>

     Türk güvenlik güçlerinin verdiği istihbarat üzerine dün Avusturya'da yakalanan Alaaddin Çakıcı'nın İtalya'daki sevgilisi Aslı Fatoş Ural'ın yanına gitmek isterken yakalandığı öğrenildi. 
     Türkiye'den kaçtıktan sonra 4,5 ay kadar Fransa'nın başkenti Paris ile Strasbourg kentleri yakınında yaşamını sürdürdüğü belirlenen Çakıcı'nın, kısa süre önce Viyana'ya geldiği ve burada yaşayan Karadenizli işadamı dostlarının yardımıyla İtalya'daki sevgilisi Aslı Fatoş Ural'ın yanına geçmek istediği haber verildi. 
     Güvenlik güçleri ve istihbarat birimleri, 1998 Temmuz'unda da Aslı Fatoş Ural'ı takip ederek Çakıcı'yı Fransa'nın Nice kentinde yakalamıştı. 
     Sanatçı Selçuk Ural'ın kızı Aslı Fatoş Ural'ın 1998 yılında Nice'te yakalanıp serbest bırakılmasının ardından İtalya'da yaşamaya başladığı belirtiliyor. 
     
     ORT GERÇEK, RESİM VE SERİ NUMARASI DEĞİŞTİRİLDİ 
     Çakıcı'nın Türkiye'den yurtdışına kaçarken kullandığı yeşil pasaportun 30.06.1948 Bor doğumlu, İzmir nüfusuna kayıtlı Faik Meral adına düzenlenmiş gerçek bir pasaport olduğu, Çakıcı'nın kullanabilmesi için fotoğrafının değiştirildiği ve seri numarasında tahrifat yapıldığı belirlendi. 
     Avusturya Federal Kriminal Dairesince Türkiye'den verilen bilgiler ışığında yapılan incelemede pasaportun gerçek olduğu ve seri numarasının tahrif edildiği bildirildi. 
     
     ÇİFT ARABALI ŞAŞIRTMA 
     Avusturya'nın güneyindeki Graz kentinden bugün akşam saatlerinde Viyana Şehir Mahkemesi tutukevine nakledilen Çakıcı'nın ilk sorgusunda, Türkiye'den kaçtıktan sonra Fransa'da uzun süre yaşadığını, zaman zaman İsviçre, İtalya ve Avusturya'ya gidip geldiğini söylediği öğrenildi. 
     Çakıcı'nın iki gün önce Fransa'dan Avusturya'ya Fransız plakalı BMW marka bir otomobille geldiği, Viyana'da Karadenizli dostuna ait Viyana plakalı bir otomobille gezdiği, dün İtalya'ya giderken de biri Fransa biri de Viyana plakalı iki otomobille yola çıktığı, ancak operasyonda görev alan Türk güvenlik görevlilerinin şaşırtmayı fark etmesi üzerine Avusturya polisinin, Çakıcı'yı Viyana plakalı otomobilde yakaladığı belirtildi. 
     
</TEXT>
</DOC>
