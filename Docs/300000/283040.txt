<DOC>
<DOCNO> 283040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/axspo01.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş zinciri kırdı 1-4 
</HEADLINE>
<TEXT>


Ankaragücü deplasmanında eksik kadrosuyla farklı skor yakaladı, Fenerbahçe derbisi öncesi moral aldı. Beşiktaş'ın gollerini Carew, Mustafa Doğan, İbrahim Akın ve Juanfran attı 


90 dakika 

CEMAL ERSEN 

Ankaragücü ligin başındaki performansından giderek uzaklaşırken, ortaya koyduğu futbol tatmin edici değildi. Beşiktaş sınavı başkent ekibi için yeni bir başlangıç ve diriliş olabilirdi. Beşiktaş açısından ise ilk bakışta kolay kazanılması gereken bir maçtı. Diyarbakırspor maçından sonra yeşermeye başlayan umutların taze tutulması açısından kayıpsız geçilmesi gereken virajdı. Okan ve İbrahim Toraman'ın cezaları, Cordoba, Sergen, Tümer ve Pancu'nun sakatlıkları, Bosque'yi tedirgin ediyordu, ama galibiyet, "olmazsa olmazıydı" İspanyol hocanın... 
Tabii, bunlar evdeki hesaplardı... 

Garip penaltılar 
19 Mayıs stadında ev sahibi taraftarları ayağa kaldıran ilk pozisyon 5. dakikada golle sonuçlandı. Ceza alanı içinde bir anda kendini topla başbaşa bulan Guel, İbrahim Üzülmez'in müdahalesinin tartışılacağı bir pozisyonda kendisini yerde buldu. Atışı Faruk Namdar kullandı, Ankaragücü'nü öne geçirdi. 15. dakikada, penaltıya sebep olan İbrahim Üzülmez, takımı adına yaptırdığı "öteki penaltı ile" kendini affettirdi. Bu pozisyonda da hakem Oktay Demiray'ın kararı "bize net bir penaltı" dedirttiremedi. 18. dakikada Yılmaz'ın müthiş frikiklerinden biri geldi. Top saniyenin bilmem kaçta biri sürede önce Yılmaz'ın ayağında, sonra kaleci Ramazan'ın parmaklarının ucunda göründü. 33. dakikada Beşiktaş kalesini bu kez yoklayan Guel, gole engel olan yine Ramazandı. 35. Dakikada İbrahim Akın, Carew'in önüne ısmarlama bir top bıraktı. Ancak Norveçli golcü yeni bir vuruş tekniği geliştirerek inanılmazı yaptı 39. Dakikada Ahmet Hassan'ın sağdan ortaladığı top İbrahim Akın'ın "kullanmayı tercih etmediği" ayağına gelince ortaya kötü vuruş çıktı. Hakem Demiray'ın uzatmaları "bitireyim mi acaba" diye düşündüğü bir anda Ahmet Hassan'ın köşe atışı, Mustafa Doğan'ın kafa vuruşu, Xavier'in "beyhude çırpınışı" meşin yuvarlağın "garip şekilde" Ankaragücü ağlarına gitmesine yol açtı. 

Klas vuruşlar 
Oyunun ikinci yarısında tempo ve hareket vardı. Del Bosque'nin Ali Güneş ve Kaan Dobra'yı oyuna alıp kanatlara işlerlik kazandırma düşüncesi ilerleyen dakikalarda Beşiktaş forvetine canlılık getirdi. 63. Dakikada Emre Aşık'ın Carew'e aktardığı pas, bu oyuncunun maç içinde yaptığı tek olumlu hareketle buluşunca İbrahim Akın'a klas bir vuruşla topu ağlara göndermek kaldı. 66. Dakikada Ali Güneş'in, 71. dakikada Baidoo'nun takımları adına direklerde patlayan şutları tribünleri ayağa kaldıran pozisyonlardı. 86. Dakikada Ankaragücü savunmasının ofsayt diye durakladığı pozisyonda Juanfran onlara uymadı, kalecinin üzerinden güzel bir vuruşla topu filelere gönderdi. İspanyol oyuncunun gol sonrası vatandaşı tarafından oyundan alınıp menajer Tayfur'un son 4 dakikada sahaya sürülmesi, Beşiktaş cephesinde galibiyetin perçinleşmesinden sonra yaşanan güzel jestlerdi. 

Bosque Şans yardım etti 

Futbolculara sitem 
BEŞİKTAŞ Teknik Direktörü Vicente del Bosque, farklı Ankaragücü galibiyetinin ardından oyuncularına biraz sitem etti. Sonuçtan memnun olduğunu, ancak futbol için aynı şeyi söyleyemeyeceğini ifade eden İspanyol çalıştırıcı, "Şu bir gerçek ki, çok iyi oynamadık. Ancak diğer maçlarda olmayan şansımızı burada yakaladık. Özellikle, Mustafa'nın ilk yarının son dakikada kazandığı golde" diye konuştu. 

Kapsal'ın isyanı 
HAKEM ve penaltılar konusunda yine yorum yapmaktan kaçınan Beşiktaş çalıştırıcısı, Ankaragücü'nün de çok iyi oynadığını ifade etti. Başkent ekibinin Teknik Direktörü Reha Kapsal ise, Beşiktaş'ın beş pozisyonundan dördünün gol olduğunu ifade ederek, hakemden yakındı. Kapsal, hakem Oktay Demiray'ın ilk yarıyı 45 saniye fazla oynattığını, bunun sonucunda da ikinci golü yediklerini savundu. 

Maçın hakemi 
Hata üstüne hata 
OKTAY Demiray ilk yarıda verdiği penaltılarla çok tartışıldı. İbrahim Üzülmez'in önünde koşan Guel'in takılarak düşmesine çaldığı düdük doğru değildi. Belki de bu kararın etkisinde kalmış olacak ki, bu kez Ayhan'ın dokunmadığı İbrahim Üzülmez'in kendisini artistik yere bırakışına yine ucuz bir düdük çaldı. Ancak Emre'nin, ceza alanındaki hava topunda Umut'un altına girişi tartışılırdı. Ayrıca ilk yarıda devrenin uzatmasını 2 dakika olarak işaret etmesine, bu sürenin dolmasına rağmen Beşiktaş'a korneri attırdı ve gol geldi. Juanfran da attığı gol öncesi ofsayttı. 

Kartal'ın Pençe'si kendini yaraladı 

Ankara 19 Mayıs Stadı'nda Beşiktaş taraftarı birbirine girdi. İstanbullu "Kartallar" ile Ankaralı "Pençeler" arasındaki tartışmada polise de küfür edildi, 20'ye yakın gözaltı oldu 

TOLGA ŞARDAN 

'Yönetim uyuma...' 
BEŞİKTAŞ taraftarı kendi içinde kapıştı. Karşılaşmanın 58. dakikasında, İstanbul'dan gelen "Kartallar" grubuyla, Ankara'daki "Pençeler" grubu birbirine girdi. Bu sırada olaya müdahale etmek isteyen güvenlik güçlerine küfürle karşılık verilince, ortam daha da gerildi. Siyah - Beyazlı seyirciler, emniyetin müdahalesi karşısında, "Yönetim uyuma, taraftara sahip çık" tezahüratları yaptı. 

Kameralar ele verdi 
ANKARA 19 Mayıs Stadı'nın tribünlerinde bulunan kameralar tarafından an an tespit edilen olay görüntüleri, polis tarafından analiz edildi. Karşılaşmanın ardından olaylara karışan Siyah - Beyazlı taraftarlar, 5149 sayılı spor müsabakalarında şiddet ve düzensizliğin önlenmesine dair kanuna dayanılarak gözaltına alındı. 20'ye yakın seyirci hakkında işlem yapıldığı öğrenildi. 

İbrahim'den itiraf 

'Penaltı değildi' 
DANİMARKA milli maçında yaptırdığı penaltı eleştiri toplayan İbrahim Üzülmez, dün de Başkent'teki karşılaşmaya damga vurdu. Çalınan iki penaltının da baş aktörü olan İbrahim, "İkisi de penaltı değildi. Ben zaten inkar etmedim ki. Ancak ilk pozisyonda dokunmama düdük çalan hakemin düşmeme de penaltı vermesi doğal" diye konuştu. 

Sert tepki 
HAKEMİN ilk pozisyonun etkisinde kaldığını belirten İbrahim, "Ben dürüstçe söylüyorum. Ama bazıları benimle uğraşıyor" dedi. Kendisini eleştiren TV yorumcularına da çatan tecrübeli oyuncu, "Sezon başından beri hakkımda yorumlar yapılıyor. Ancak camiamız nasıl bunlara sesini çıkarmıyor, anlamıyorum" değerlendirmesini yaptı. 

Maçtan notlar 
Carew'in iddiası 
KARTAL'IN dün geceki ilk golüne imza atan John Carew, bu hafta Fenerbahçe maçıyla lige damgalarını vuracaklarını iddia etti. Norveçli golcü, "Geçen hafta Galatasaraylılar, sıralamayı değiştireceğini söylemişlerdi. Biz de Fenerbahçe maçında puan cetvelini değiştireceğiz" diye konuştu. 

Aydın'dan sitem 
ANKARAGÜCÜ Başkanı Cemal Aydın, taraftarlara göndermede bulundu. Aydın, "Ankara seyircisi, gerek Gençlerbirliği, gerekse Ankaragücü maçlarına böyle bir katkıda bulunacaklarsa fazla birşey istemesinler. Vermeden almak Allah'a mahsustur" dedi. 

Tayfur 229 gün sonra 
YILDIRIM Demirören döneminde menajerlik görevini alan Kaptan Tayfur Havutçu, 229 gün sonra 18 kişilik kadroda kendine yer buldu. 86. dakikada Juanfran'ın yerine oyuna giren futbolcuyu, yönetim ayakta alkışladı. 

'Böyle olsun' 
SİYAH - Beyazlılar'ın Asbaşkanı ve Futbol Şube Sorumlusu Kıvanç Oktay, yine hakemden şikayet etti. İki pozisyonun penaltı olmadığını, Juanfran'ın özür dilemek için gittiği sırada kart gördüğünü belirten Oktay, "Buna rağmen kazanmak güzel. İyi oynayıp kaybettiğimiz maçlar vardı. Böyle olacağına kötü oynayıp kazanalım" dedi. 

Gençler mağlup 
BEŞİKTAŞ PAF Takımı, Ankaragücü'ne 1-0 yenildi. Yönetimin tam kadro izlediği karşılaşmada genç Kartal, Başkent'ten puansız ayrılarak idarecilerini üzdü. 

Ateş yakıldı 
BEŞİKTAŞ'TAKİ "Anadolu Ateşi" dün Ankara'da yakıldı. Büyükhanlı Oteli'nde bir araya gelen 22 Siyah - Beyazlı dernek, kulübün son durumunu masaya yatırdı. 14 derneğin son anda temsilci göndermediği toplantıya yönetici Hakan Kalkavan'ın katılmaktan vazgeçmesi kınandı. Zirvede "etik değerlerdeki erozyon" üzerinde de duruldu. 

Büyükanıt'ı ziyaret 
ANKARA'DA bir dizi görüşmelerde bulunan Beşiktaş Yönetimi, dün de Kara Kuvvetleri Komutanlığı'nı ziyaret etti. Burada Orgeneral Yaşar Büyükanıt ve diğer rütbeliler ile görüşmeler yapıldı. Siyah - Beyazlılar, akşam da yönetim kurulu üyesi ve Ziraat Bankası Genel Müdürü Can Akın Çağlar'ın iftarına katıldı. 

'Kazanmayı biliyoruz' 
DEL Bosque'den aldığı formanın hakkını veren Emre Aşık, iyi oynamadıklarını belirtti, "Ancak kazanmayı biliyoruz" dedi. İlk yarı zorlandıklarını da itiraf eden Siyah - Beyazlı futbolcu, "İyi sonuçları kalan maçlarımıza yansıtmak istiyoruz" dedi. 


</TEXT>
</DOC>
