<DOC>
<DOCNO> 251530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko10.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'e 53 milyar dolar gitti 
</HEADLINE>
<TEXT>


Yabancı yatırımcıların gözdesi olan Çin, OECD'nin raporuna göre 2003 yılında 53 milyar dolar yabancı yatırım çekerek ABD'yi geride bıraktı 


Dünya'da en fazla yabancı yatırım çeken ülkeler sıralamasında Çin, ABD'yi geride bırakarak birinci sıraya yerleşti. Ekonomik İşbirliği ve Kalkınma Teşkilatı'nın OECD yayımladığı raporda, 2003 yılında Çin'e yapılan doğrudan yabancı yatırımların 53 milyar dolara ulaştığı belirtildi. Raporda, Çin'e yapılan doğrudan yabancı yatırımların 2003 yılında bir önceki yıla göre 2 milyar dolar gibi küçük bir düşüş göstermesine rağmen, aynı dönemde ABD'ye giren yabancı sermaye miktarında dramatik bir düşüş yaşandığı ve böylece Çin'in en fazla yabancı sermaye çeken ülke olarak ilk sıraya geçtiği kaydedildi. 
OECD raporunda, 2001 yılında 167 milyar, 2002 yılında 72 milyar dolar yabancı sermaye çeken ABD'nin 2003 yılında ise ancak 40 milyar dolara ulaşabildiği vurgulandı. 

Türkiye'ye gelen yok 
Bu yılın tamamında 2 milyar 400 milyon dolar olarak öngörülen Türkiye'de ise yılın ilk dört ayında yalnızca 461 milyon dolarlık doğrudan yabancı sermaye girişi yaşandı. Aynı dönemde Türk yatırımcılar yurt dışına 143 milyon dolar sermaye çıkardı. Böylece sermaye hareketleri yoluyla net olarak sadece 181 milyon dolarlık bir giriş oldu. 
Türkiye'ye 1992 başından bu yana toplam 13 milyar 844 milyon dolarlık doğrudan yabancı sermaye girişi kaydedildi. Çıkan sermaye ile birlikte değerlendirildiğinde ise Türkiye'ye net olarak 8 milyar 429 milyon dolarlık sermaye girişi olduğu hesaplanıyor. 


</TEXT>
</DOC>
