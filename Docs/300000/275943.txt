<DOC>
<DOCNO> 275943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy11.html </URL>
<DATE> 2004/09/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Arınç En önemli gündem deprem olmalıdır 
</HEADLINE>
<TEXT>

     TBMM Başkanı Bülent Arınç, deprem konusunda acil önlemler alınması gerektiğini belirterek, ''Geç kalmadan üzerimizdeki ataleti, vurdumduymazlığı, tembelliği ve ihmalkarlığı atmamız gerekiyor'' dedi. 
     Arınç, Bayındırlık ve İskan Bakanlığı tarafından Grand Cevahir Oteli'nde düzenlenen ''Deprem Şurası-2004''ün açılışında yaptığı konuşmada, 1999'da Türkiye tarihindeki en büyük depremlerden birinin yaşandığını belirterek, deprem şurasının toplanmasının bu nedenle büyük önem taşıdığını vurguladı. Türkiye nüfusunun yüzde 98'inin deprem riski altında yaşadığını belirten Bülent Arınç, ''Deprem Şurası'nın ilkini düzenlemenin gecikmiş ama faydalı bir adım olduğuna dikkat çekmek istiyorum. Deprem konusunda durumumuz acil önlemler almamızı gerektiriyor'' diye konuştu. 
     Arınç, Türkiye coğrafyasının yüzde 93'ünün aktif deprem kuşağında bulunduğunu, nüfusun yüzde 98'inin de risk altında olduğunu hatırlatarak, doğal afetler içinde depremin yüzde 90 ile en çok can kaybına neden olduğunu söyledi. 
     GSMH'nin yüzde 7'sinin deprem sonucu meydana gelen ekonomik kayıplara gittiğini ifade eden Arınç, son yüzyılda Türkiye'de 100 bine yakın insanın depremlerde hayatını kaybettiğini, ekonomik kayıp oranının ise ürkütücü olduğunu belirtti. 
     Arınç, yakın bir zamanda İstanbul'da büyük bir depremin olabileceğinin konuşulduğunu dile getirerek, İstanbul'daki yapıların yarısının, neredeyse 600 bin yapının incelenmesi gerektiğini kaydetti. 
     
     ÜRKÜTÜCÜ RAKAMLAR 
     Boğaziçi Üniversitesi'nin yaptığı araştırmalara göre, olası bir depremde İstanbul'da 110 bin evin ya yıkılacağını ya da ağır hasar göreceğini öğrendiklerini anlatan Arınç, şöyle devam etti 
     ''Acaba bu ürkütücü rakamlara rağmen gerekenleri yapıyor muyuz Deprem Şurası'nın ilkini düzenlediğimize göre henüz gerekenleri yapmıyoruz. 37 üniversitemizin hiç birinde depreme dayanıklı bina tasarımının mecburi ders olarak okutulmaması konusu bence çok önemli. Üniversitelerimizin, hele hele İstanbul'daki üniversitelerimizin deprem konusunda en önde gelen merkezler olması gerekirdi. Aslında suçlu veya hatalı aramak niyetinde değilim, ancak deprem konusundaki ihmalkarlığımızın çok büyük olduğu bir gerçek. Depreme karşı önlem almak için yine 1999'daki gibi bir facia mı yaşamamız gerekiyor Acaba ülkemizdeki sorunlar faciaları yaşamadan önce tespit edilip önlenemez mi '' 
     
     DESTEK SÖZÜ 
     TBMM Başkanı Arınç, Meclis Başkanı olarak deprem konusunda alınacak her türlü önleme ve yapılacak yasal düzenlemelere destek vereceğini ifade ederek, her türlü önlemin acilen bekletilmeden kararlılıkla alınması gerektiğini söyledi. 
     Arınç, TBMM'de bu konuda bir dizi çalışma yapmaya karar verdiğini de dile getirdi. 
     TBMM'nin 20 ve 21. dönemlerinde doğal afetler ve depremi önleme konusunda 2 ayrı Meclis Araştırma Komisyonu kurduğunu ve bu konuda hazırlanan 2 ayrı raporun yetkili birimlere iletildiğini ifade eden Arınç, şura çalışmalarında da bu raporların dikkate alınmasını istedi. 
     Bülent Arınç, Japonya ve ABD'de büyük depremlerde bile insan ölümlerinin çok az olduğunu hatırlatarak, Türkiye'de küçük bir depremde bile büyük can kayıpları yaşandığını, bunun kabul edilemeyeceğini söyledi. 
     
     ÖNCEDEN ÖNLEM ALMANIN ÖNEMİ 
     Arınç, depreme karşı yapılacak çalışmaların süratle kanunlaşmasını sağlayacaklarını da belirterek, şunları kaydetti 
     ''Depremlerde can kaybını en aza indirmenin yolu önceden önlem almaktır. Geç kalmadan üzerimizdeki ataleti, vurdumduymazlığı, tembelliği ve ihmalkarlığı atmamız gerekiyor. Özellikle İstanbul'da valiliğin, belediye başkanlarının, üniversitelerin birinci gündemi, en önemli gündemi deprem olmalıdır. Deprem konusunda alınacak önlemlerin ciddiyetle takip edilmesi gerekiyor. Televizyonların ve medyamızın bilgilendirme amaçlı yayınlarını da önemsiyorum. Ama bu yayınlar sırasında maalesef üzülerek söylüyorum ki, bilgilendirme yapılırken en az onun kadar da insanlar paniğe, endişeye, korkuya düşürülüyor. Gerçeklerin bilimsel olarak takip edilmesi ve deprem konusunda yazılı ve görsel medyamızın katkıda bulunması önemli. Ancak birtakım kişilerin televizyon kanallarındaki reyting kavgasıyla az sonra az sonra diyerek sanki depremin haber verilişini bir haber reytingi olarak düşünmelerinden üzüntü ve esef duyuyorum.'' Arınç, bu konuda Meclis'in üzerine düşeni yapacağını da sözlerine ekledi. 
     
</TEXT>
</DOC>
