<DOC>
<DOCNO> 280779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur19.html </URL>
<DATE> 2005/03/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Şimdi de kaçak viski .. 'Bana bir şey olmaz' dedi, kör oldu, sonra öldü 
</HEADLINE>
<TEXT>

     Hasan KIRMIZITAŞ GAZİANTEP, DHA 

      GAZİANTEP'te sahte olduğu sanılan kaçak viskiden içtikten sonra ölen 49 yaşındaki Ali Mercan'dan sonra, arkadaşı eski bisiklet sporu antrenörü 57 yaşındaki Hanifi Bıçakçı da önce gözlerini, sonra da yaşamını yitirdi. Sahte rakıdan ölümlerin ortaya çıkması üzerine ailesinin sürekli, içki içmemesi için baskı yaptığı Hanifi Bıçakçı'nın, "Bana bir şey olmaz'' diyerek alkollü içki içmeye devam ettiği ileri sürüldü. 
     Geçen perşembe günü öğle saatlerinde Fidanlık Mahallesi Recep Koç Parkı'na giden 4 çocuk babası Hanifi Bıçakçı ve Ali Mercan ile kimliği belirlenemeyen üçüncü arkadaşları içki içti. Suriye'den kaçak yollarla Türkiye'ye sokulan kaçak viski içtikleri öne sürülen Ali Mercan, aynı gün evinde fenalaştı. Cengiz Gökçek Devlet Hastanesi'nde yapılan ilk tedavinin ardından alkol zehirlenmesi' teşhisiyle Gaziantep Üniversitesi Tıp Fakültesi'nde sevk edilen Mercan kurtarılamadı. Cumhuriyet Savcısı, Mercan'ın alkole bağlı zehirlenme sonucunda geldiği hastanede yaşamını kaybettiğini açıkladı. 
     
     ÖNCE KÖR OLDU 
     Mercan ile birlikte kaçak viski içen arkadaşı Hanifi Bıçakçı'da da, aynı gün baş dönmesi ve halsizlik gibi rahatsızlıklar görüldü. Ailesinin tüm baskılarına rağmen hastaneye gitme teklifini kabul etmeyen Hanifi Bıçakçı, "Bu rahatsızlıkları atlatırsam bir daha içki içmeyeceğim. Bu son'' dedi. Cumartesi günü kusmayla birlikte fenalaşan Bıçakçı'nın gözleri görmemeye başladı. Ailesi tarafından Cengiz Gökçek Devlet Hastanesi'ne götürülen Bıçakçı'nın kör olduğu anlaşıldı. Bir gün süren yaşam mücadelesine yenik düşen eski bisiklet sporu antrenörü Bıçakçı, dün akşam saatlerinde hayatını kaybetti. Bıçakçı'nın da arkadaşı gibi alkol zehirlenmesi sonucunda öldüğü belirtilirken, cesedi otopsi için Adli Tıp Kurumu'na gönderildi. 
     
     BANA BİR ŞEY OLMAZ 
     Bıçakçı'nın ölümü üzerine şoke olan oğlu Mustafa Bıçakçı, babasının Suriye'den Türkiye'ye kaçak yollarla sokulan viskiden satın alarak arkadaşlarıyla birlikte içtiğini söyledi. Babasının rahatsızlanmasına karşın hastaneye gitmemekte ısrar ettiğini belirten Bıçakçı şöyle dedi 
     "Babam, 45 yaşında sporu bırakınca kendini alkole verdi. Sürekli içki içiyordu. Sahte rakıdan ölümler yaşanmaya başlayınca kendisini ailece çok uyardık. Bize, Bana bir şey olmaz, merak etmeyin' diyerek tepki gösterdi. Olay günü akşam geldiğinde baş dönmesi ve mide bulantısı gibi rahatsızlıkları oldu. Hastaneye götürmeye çalıştık kabul etmedi. Kaçak viski içtiğini, bu olayı atlattıktan sonra bir daha içki içmeyeceğinin sözünü verdi. Ama, cumartesi günü rahatsızlanınca hastaneye götürdük. Gözleri kör oldu, ertesi gün de öldü. Acımız büyük, göz göre göre öldü.'' Öte yandan Mercan ve Bıçakçı ile birlikte kaçak viski içen üçüncü arkadaşlarının kimliğinin saptanması için çalışmalar sürdürülüyor. 
     
     SURİYE'DEN GİRİŞ 
     Geçen hafta polis ve jandarmanın İstanbul, Antalya, Kilis ve Hatay'da yaptığı eş zamanlı operasyonlarda sahte rakının yanı sıra, cin ve votka da elde edilmişti. Batı illerindeki sahte içkilerin Kilis'ten gönderildiği belirlenirken, bu kente de Suriye'den getirildiği, bu komşu ülkede bir Türk'ün fabrika kurduğu ortaya çıkmıştı. 
     
</TEXT>
</DOC>
