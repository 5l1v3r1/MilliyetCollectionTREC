<DOC>
<DOCNO> 299683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/dunya/adun.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD üssü vuruldu 
</HEADLINE>
<TEXT>


Musul'da Türklerin de çalıştığı ABD üssüne El Kaide bağlantılı Ensar El Sünne Ordusu'nca roketli saldırı düzenlendi. 24 kişi öldü, 60'tan fazla kişi yaralandı. Ölenler arasında Türk olup olmadığı bilinmiyor 

DIŞ HABERLER SERVİSİ 


El Kaide bağlantılı Ensar El Sünne Ordusu adlı grubun, Irak'ın Musul kentinde Türk işçilerinin hizmet verdiği ABD ordusuna ait Merez Üssü'ne düzenlediği saldırıda, 24 kişi öldü, 60'tan fazla kişi yaralandı. 
CNN televizyonu, öğle yemeği saatinde yemek salonlarından birinde meydana gelen saldırıda ölenler arasında ABD askerleri, Irak Ulusal Muhafızları ve Iraklı siviller olduğunu belirtti. 
ABD Savunma Bakanlığı Pentagon , kayıpların sayısı hakkında açıklama yapmadı. Fox televizyonu da, yemek salonuna 3 roketin isabet ettiğini kaydetti. 

İşçiler Adanalı 
Eski adı Gezlani Üssü olan Merez'de yemek, temizlik, ulaşım gibi birçok hizmeti, çoğunluğu Adana'dan giden Türk işçileri sağlıyordu. Gazetemizin baskıyı girdiği saatlerde, ölenler arasında Türk olup olmadığı henüz belirlenemişti. Musul'da görev yapan ABD Olympia Görev Gücü'nün komutanı Tuğgeneral Carter Ham, saldırıda ölenler arasında askeri personel ve müteahhitlerin yanı sıra, yabancı müteahhitler ve Irak ordusundan kişilerin bulunduğunu söyledi. 

Örgüt İntihar saldırısı 
Örgütün internette yayımlanan bildirisinde, "Ensar El Sünne Ordusu'na mensup bir mücahit, k fir işgal güçlerinin Gezlani Kampı'ndaki bir restoranına intihar saldırısı düzenledi" denildi. 
Daha önce üs yemekhanelerinde çalışan 200 kişiden 150'sinin Türk olduğu belirtilmişti. Musul'daki ABD tesislerinde yaklaşık 2 bin Türk çalışıyor. 
ABD yönetimi de, saldırının ardından, "Irak'taki şiddet, süreci rayından çıkaramayacak" açıklamasında bulundu. 
Beyaz Saray Sözcüsü Scott McClellan, saldırıyla ilgili ayrıntı vermezken, "Olayın açıklamasının Irak'takiler tarafından yapılmasının daha uygun olduğunu" belirterek, "Demokratik ve özgür bir Irak inşa etmek için Iraklılara yardım ediyoruz, özgürlük düşmanları bu geçişi rayından çıkarma peşinde" dedi. 

ABD 22 kişi öldü 
Washington ve Bağdat'ta Amerikalı askeri yetkililerin dün gece yaptıkları açıklamalarda ise, saldırıda 19 Amerikan askerinin öldüğünü, ölen diğer 3 askerin ülkesinin ise henüz belirlenemediğini söyledi. 


</TEXT>
</DOC>
