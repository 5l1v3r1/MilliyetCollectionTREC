<DOC>
<DOCNO> 282938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonsiy06.html </URL>
<DATE> 2004/10/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Kazan "Türkiye'de işsizlik, açlıktan oluşan bir tablo var" 
</HEADLINE>
<TEXT>

     Saadet Partisi Genel Başkan Yardımcısı Şevket Kazan, ''Türkiye'de işsizlik, açlık ve aşağılanmışlıktan oluşan bir tablonun'' bulunduğunu ileri sürdü. 
     Saadet Partisi İzmir İl Teşkilatı Divan Toplantısı'nda konuşan Kazan, son günlerde hükümet ve medyanın tüm gündeminin Avrupa Birliği üzerine odaklandığını, ancak halkın gündeminin çok farklı olduğunu savundu. 
     AK Parti hükümetinin işsizliği çözme vaadiyle iktidara geldiğini, ancak işsiz sayısının 11 milyona vardığını, 5.5 milyon işçinin asgari ücretle çalıştığını öne süren Kazan, 26 milyon insanın açlık sınırının altında yaşadığını iddia etti. 
     Hükümetin bunları görmezden gelmesi nedeniyle ''Avrupa kapılarında aşağılandığını'' ileri süren Kazan, ''Çeşitli illerde yaptığımız taramalarda halkın ümitsizliğini gördük. Herkeste hayal kırıklığı var. Türkiye'de şu an işsizlik, açlık ve aşağılanmışlıktan oluşan bir tablo var. Bu tablo, AK Parti iktidarının karnesidir'' dedi. 
     
</TEXT>
</DOC>
