<DOC>
<DOCNO> 275039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun17.html </URL>
<DATE> 2004/09/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak'ta tankerlere saldırı 10 ölü, 26 yaralı 
</HEADLINE>
<TEXT>

     Irak'ın Latifiye bölgesinde dün akaryakıt taşıyan bir tanker konvoyunun saldırıya uğradığı, 10 kişinin öldüğü, 26 kişinin yaralandığı bildirildi. 
     AFP'nin haberine göre, konvoya saldırının ardından Bağdat'ın güneyindeki Hille ve İskenderiye kentlerinin hastaneleri, kendilerine toplam 10 cenazenin ulaştığını ve 26 yaralının tedavi altına alındığını belirttiler. 
     İskenderiye kentinden bir polis yetkilisi de silahlı saldırganların Ulusal Muhafızların eskort yaptığı tanker konvoyundan beş tankeri ateşe verdiklerini bildirdi. 
     Çatışmada Ulusal Muhafızların üç aracının da tahrip olduğu kaydedildi. 
     Silahlı saldırganlarla Ulusal Muhafız güçleri arasında büyük bir çatışma çıktığını belirten güvenlik güçleri, her iki taraftan ölen ve yaralananların yanı sıra kurbanlar arasında tankerlerin sürücülerinin de bulunduğunu bildirdiler. 
     Saldırıda ölen tanker sürücülerinin kimlik ve uyrukları açıklanmadı. 
     
</TEXT>
</DOC>
