<DOC>
<DOCNO> 278939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur13.html </URL>
<DATE> 2004/10/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çocuğunu çalıştıran 84 aileye ceza kesildi... 
</HEADLINE>
<TEXT>

     Aileden Sorumlu Devlet Bakanı Güldal Akşit, çocuğunu sokakta çalıştırmakta ısrar eden 637 aile hakkında suç duyurusunda bulunulduğunu bunlardan 84'ünün ceza aldığını bildirdi. 
     Güldal Akşit, AKP Adana Milletvekili Atilla Başoğlu'nun sokak çocuklarına ilişkin soru önergesine verdiği yanıtta, SHÇEK Genel Müdürlüğü'nün 1997 yılı itibariyle toplam 38 çocuk ve gençlik merkezi ile çalışmalarını sürdürdüğünü ifade ederken, bu merkezler aracılığıyla soküakta yaşayan ve çalışan çocuklar ile ailelerine yönelik eğitim, danışma, ve rehabilitasyon hizmetlerinin verildiğini belirtti. Akşit, 2003 yılı Aralık ayı sonu itibariyle, merkezler aracılığıyla 
     ulaşılan çocuk sayısının 33 bin 247 olduğuna işaret ederken, bu sayının verilen hizmetlere göre dağılımını ise şöyle sıraladı "-Hiç okula gitmemiş olup okula başlatılan çocuk sayısı 1359, -Sosyal yardımla desteklenerek okula devam etmesi sağlanan çocuk sayısı 5 bin 943, -Aile yanına dönmesi sağlanan çocuk sayısı 7 bin 433, -İşe yerleştirilen çocuk sayısı 369, -Sosyal yardım alan çocuk sayısı 3 bin 843, -Korunma altına alınan çocuk sayısı 198, -Madde bağımlısı olan ve madde bağımlılığı tedavi ünitelerine yönlendirilen çocuk sayısı 3 bin 606, -Çeşitli mesleki çalışma ve sosyal hizmet müdahelelerine rağmen çocuğunu sokakta çalıştırmakta ısrar eden ve bu nedenle suç duyurusunda bulunulan aile sayısı 637, -Ceza alan aile sayısı 84, -Ayni nakdi yardımdan yararlanan sayısı 938." 
     
     CEZA 350 MİLYON LİRA 
     Uyarılara karşın çocuklarını çalıştıran aileler sanık sandalyesine oturtuluyor, "Ailenin terbiye hakkını veya itaat ettirmek yetkisini suiistimal ederek, çocuğun sağlığını tehlikeye maruz bırakmak" suçundan altı aya kadar hapis istemiyle yargılanan ailelerden suçlu bulunanların cezaları 350 milyon lira para cezasına çevriliyor. 
     Güldal Akşit, ulaşılan bu çocuklar arasında sokakta yaşayan ve çalışan çocuklar ile birlikte sokakta yaşama veya çalışma riski taşıyan çocukların da bulunduğuna işaret etti. 
     Akşit, risk altında bulunan çocukların, kardeşleri sokakta yaşayan ve çalışan veya yapılan saha çalışmaları, MEB ile kurulan bağlantı esnasında elde edilen bilgilerle, göç etmiş, çok çocuklu ve ekonomik yoksunluk içerisinde olduğu tespit edilen ailelerin çocukları olduğunu söyledi. 
     
</TEXT>
</DOC>
