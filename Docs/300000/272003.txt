<DOC>
<DOCNO> 272003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko22.html </URL>
<DATE> 2004/09/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
FIAT'ın Pick-Up modeli Strada Türkiye'de... 
</HEADLINE>
<TEXT>

     Fiat'ın, Türkiye'deki hafif ticari araç kategorisindeki ürün gamını tamamlayan modeli Strada, 16.6 milyar liradan başlayan fiyatlarla satışa sunuldu. 
     Fiat'ın Türkiye'de satılan ilk Pick-up modeli olan Strada bir basın toplantısı ile tanıtıldı. TOFAŞ Ceo'su Diego Avesani, Fiat'ın yenilikçi ve teknolojik ürünleri Türk pazarına sunma stratejisine sunmaya devam ettiğini söyledi. 
     Fiat'ın Brezilya'daki fabrikası Fiasa'da üretilen Strada'nın önce Güney Amerika, sonra da Avrupa pazarlarında büyük başarı elde ettiğini ifade eden Avesani, 2002 yılında tanıtımı yapılan Fiat Strada'nın Latin Amerika ve Avrupa'da yılda 30 bin adedi aşan bir satış rakamına ulaştığını belirtti. 
     Strada'nın modern bir stili yansıttığını kaydeden Avesani, önden çekişli Strada'nın hem günlük iş ortamında, hem de iş dışı zamanlarda kullanılabileceğini anlattı. 
     Düşük yakıt tüketimi avantajı sunan Strada'nın, halen Türkiye'de satılmakta olan Ducato, Doblo ve Palio Van ile birlikte pazardaki yerini alacağını söyleyen Avesani, ''Bu araçla Türkiye pazarında hafif ticari araçlar kategorisindeki ürün gamımımızı tamamlamış oluyoruz'' dedi. 
     Soruları da yanıtlayan Avesani, ''TOFAŞ'ın Bursa'da yeni model üretimi gündeme gelmişti, son gelişmeler nedir '' sorusuna şu yanıtı verdi 
     ''Biz daima yapacağımız şeylere söz veriyoruz. Söz verdiğimiz zaman çalışma devam etti. Ciddi şekilde çalıştık, beyan ettiğimiz şeyleri gerçekleştirdik. Önemli olan beyan vermek değil, çalışıp bunu gerçekleştirmek. Proje belli bir seviyeye geldiği zaman beyan vereceğiz, TOFAŞ'ın geleceği çok önemlidir.'' 
     
     ''MARKAMIZ HER GEÇEN GÜN PİYASADA AĞIRLIK KAZANIYOR'' 
     TOFAŞ Ticari Grup Direktörü Müfit Ataseven de Strada'nın Türkiye'de büyük bir boşluğu dolduracağını belirtti. Bir taraftan otomobil gamlarını geliştirirken, diğer taraftan ticari araç gamını da aynı şekilde geliştirdiklerini anlatan Ataseven, yeni araçta satış sonrası serviste hiçbir sıkıntı duyulmayacağını söyledi. 
     Türkiye'nin ticari araç pazarında Avrupa'da 4. büyük haline geldiğine işaret eden Ataseven, ''Strada ile yılda başlangıçta 2 bin adet pazarlamayı düşünüyoruz. Bunun çok daha üstüne çıkabiliriz'' dedi. 
     Bu araca küçük esnafın büyük ilgi göstereceğini belirten Ataseven, aracın benzinli versiyonunun fiyatının 16 milyar 600 milyon liradan, uzun kabinli modelinin 17 milyar 400 milyon liradan, dizel modelinin de 19 milyar 900 milyon başlangıç fiyatıyla piyasaya sunulduğunu bildirdi. 
     Müfit Ataseven, ''Markamız her geçen gün piyasada çok daha ağırlık kazanıyor'' dedi. 
     Ataseven, ÖTV teşviğindeki indirimin araç satışlarını nasıl etkilediği sorusu üzerine, yılın başındaki hızın, yılın son döneminde azalmış görüldüğünü belirterek, ''Pazarda önemli canlılık var ama hız önemli şekilde kesilmiş vaziyette'' dedi. 
     Bunun önümüzdeki yıllara da etkisinin olacağını anlatan Ataseven, şunları söyledi 
     ''Biz hep değişen koşullara adapte olmaya çalışıyoruz. ÖTV'deki değişiklik küçük ticari araçta da aynı sonucu doğurmuştur. Bu yıl sonu itibariyle otomobil ve hafif ticari araçta 700 bin civarında bir rakamdan bahsediyoruz, önümüzdeki yıl bunun bir çıta altında olacaktır diye düşünüyoruz. 
     Pazar üzerinde alınan her türlü karar, özellikle vergi ve faiz konusundaki alınan kararlar talebi doğrudan etkilemektedir. Faiz, kullanım maliyetini arttıracak her türlü kararda etkileme yapmaktadır. Çünkü müşterimizin bugün, yüzde 70-80'i kredi ile araç almakta, burada alınan kararlar talebi de aynı şekilde etkilemektedir.'' Ataseven, bir başka soru üzerine de ''Araç muayene istasyonları, bizim de dikkatle izlediğimiz konu, bu konunun takipçisi olarak bakmaktayız'' dedi. 
     TOFAŞ Hafif Ticari Araçlar Ürün Müdürü Feridun Atagan da önümüzdeki aylarda gelecek talebe göre, İtalya'da yeni çıkan Strada Malibu versiyonunu Türkiye'ye getirebileceklerini bildirdi. 
     
</TEXT>
</DOC>
