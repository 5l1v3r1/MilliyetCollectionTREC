<DOC>
<DOCNO> 250133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/siyaset/siy05.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD'liler sarhoştu' iddiası araştırılıyor 
</HEADLINE>
<TEXT>


ANKARA Milliyet 


Ankara, Irak'ta Türk TIR şoförü Faysal Demir'i öldüren ABD askerlerinin sarhoş olduğu iddialarının peşine düştü. 
Irak'ın Ramadi bölgesinde 18 Haziran'da ABD askerleri tarafından açılan ateş sonucu Demir hayatını kaybetmiş, olaydan yaralı kurtulan işadamı Ali Muşluoğlu ise, "Bizi vuran ABD'li askerler sarhoştu" iddiasını gündeme getirmişti. Muşluoğlu'nun iddialarının üzerine giden Türkiye'nin Bağdat Büyükelçiliği'nin de, askerlerin sarhoş olduğu duyumlarına ulaştığı ve Bağdat'taki ABD yetkililerinden bilgi istediği öğrenildi. İddiaların ABD tarafından araştırıldığını belirten üst düzey bir Türk yetkilisi, "İnceleme bittiğinde Türkiye'nin tazminat, özür gibi istemleri de olacaktır" dedi. 
Ankara'daki ABD yetkilileri de basında çıkan iddialar üzerine kendilerinin de Bağdat'tan detaylı bilgi istediklerini ancak inceleme sonucunun henüz Ankara'ya ulaşmadığını belirttiler. 


</TEXT>
</DOC>
