<DOC>
<DOCNO> 261357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun19.html </URL>
<DATE> 2004/08/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Allavi, sınırlı af yasasını imzaladı... 
</HEADLINE>
<TEXT>

     Irak Başbakanı İyad Allavi, uzun zamandan beri beklenen sınırlı af yasasını imzaladığını bildirdi. 
     Allavi, yaptığı açıklamada, bu yasanın, patlayıcı ve silahlara sahip olmak ya da saldırılarda yer almaya niyetlenmek gibi hafif suç işlemiş ve tutuklanmamış Iraklılar için geçerli olduğunu belirtti. 
     Başbakan Allavi, af yasasının, Saddam Hüseyin rejiminin devrilmesinden hemen sonraki tarih olan 1 Mayıs 2003'ten itibaren işlenen suçları kapsadığını kaydetti. 
     Allavi ayrıca, ülkedeki ayaklanmaları bastırmak için olağanüstü hal yasasına gerek olmadığını kaydetti. 
     Söz konusu yasa, cinayet, tecavüz, yağmalama ve hükümet binalarına zarar veren olaylara karışan kişileri kapsamıyor. 
     Bu arada, Allavi, Iraklı radikal Şii lideri Mukteda Sadr'a, Ocak ayında yapılması öngörülen genel seçimlere katılma çağrısında bulundu. 
     Irak Başbakanı, ''Mukteda Sadr'ı gelecek yıl düzenlenecek seçimlere katılmaya çağırıyorum'' dedi. 
     
</TEXT>
</DOC>
