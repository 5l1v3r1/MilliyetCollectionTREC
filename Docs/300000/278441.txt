<DOC>
<DOCNO> 278441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo19.html </URL>
<DATE> 2004/10/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
F.Bahçeli Selçuk Takımda yedek kalmak bile benim için gurur verici 
</HEADLINE>
<TEXT>

     Fenerbahçeli futbolcu Selçuk Şahin, Fenerbahçe kadrosunda yedek kalmanın bile kendisi için gurur verici olduğunu söyledi. 
     Bu sezon resmi maçlarda sadece 1 dakika oynama fırsatı bulabilen sarı-lacivertli oyuncu, kulübün resmi sitesine yaptığı açıklamada, ''Ben görevimi yapıyorum. Fenerbahçe'de yedek kalmak da oynamak kadar gurur vericidir'' dedi. 
     Kendisi ile ilgili olarak yapılan haberlerden hiç etkilenmediğini ifade eden Selçuk, şöyle konuştu 
     ''Eskiden olsaydı, bu haberlerden etkilenmemek mümkün değildi. Ancak teknik direktörümüz Christoph Daum göreve geldiğinden beri takımdaki herkes bu tür yanlış etkilerden kurtuldu. Çünkü takımın bir görev anlayışı ve görevlerin yerine getirilmesi anlamında yeni bir yapılanması var. Hocam benden ne istiyorsa yapmaya çalışıyorum. Önemli olan benim her zaman takıma girecek derecede hazır olabilmem. Eğer ben hazır durumdaysam ve hocamın dediklerini yerine getiriyorsam ondan sonrası çok önemli değil. Hocam beni oynatır veya oynatmaz. Buna herhangi bir oyuncunun müdahale etme şansı olmadığı gibi benim de yok. Ama bundan rahatsız olmak da yok. Çünkü Fenerbahçe'de oynuyorsunuz. Her iki şekilde de Fenerbahçe'de olmaktan gurur duyuyorum.'' Selçuk, Fenerbahçe'nin çok büyük bir takım olduğuna dikkati çekerek, ''Geçen dönem uzun süre oynadım. Bu sene de görev alırsam oynarım. Önümüzdeki maç trafiğini hepimizden çok hocamız düşünüyor ve elindeki takımı da en iyi şekilde kullanmak zorunda'' şeklinde konuştu. 
     Sahada yalnızca 11 kişinin görev alabildiğini anlatan genç oyuncu, ''Bu sistemin içinde bütün oyuncuların yedek kalma ihtimali var. Kazansak da, kaybetsek de takım olarak ortadayız. Bu bilinç artık bütün oyunculara yayıldı'' dedi. 
     
</TEXT>
</DOC>
