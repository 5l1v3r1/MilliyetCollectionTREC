<DOC>
<DOCNO> 295355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas18.html </URL>
<DATE> 2004/12/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yerli malı Perulu Pepino 
</HEADLINE>
<TEXT>

     Vehbi SARIHAN DHA 

MANİSA'nın Sarıgöl İlçesi'nde çiftçilik yapan 52 yaşındaki Ali Şılak, tropikal bir meyve olan Peru kökenli Pepino kavununu bahçesinde yetiştirdi. 
     Kızılçukur Köyü'nde çiftçilik yapan Şılak'ın, Sarıgöl pazarında tanesi bir milyon liradan satışa sunduğu pepino kavunları büyük ilgi gördü. Ürünle ilgili meraklılara bilgi veren Ali Şılak, "Organik tarımla uğraşıyorum. Tropikal iklim şartlarına uygum gösteren patlıcangiller familyasından olan pepinoyu bir arkadaşım getirdi. İki yıldır tarlamda yetiştiriyorum. Yaptığım araştırmada şeker oranı çok düşük olan pepinonun C vitamini ve kanamalı hastalar için çok önemli olan K vitamini yönünden çok zengin olduğunu öğrendim'' dedi. 
     Salatası yapılan, tatlıların yanında ve dondurmaların üzerine garnitür olarak konulan pepinonun tropikal iklim şartları istediğini, Sarıgöl'ün iklimine de uyum sağladığını anlatan Şılak, "Ancak ürünü soğuklar başlamadan toplayıp, kapalı alanda tutulup olgunlaşmasını beklemek gerekiyor'' diye konuştu. 
     
</TEXT>
</DOC>
