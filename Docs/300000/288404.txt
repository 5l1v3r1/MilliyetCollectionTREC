<DOC>
<DOCNO> 288404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur09.html </URL>
<DATE> 2004/11/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Diyanet-Sen'den "Olacak o kadar"a kınama... 
</HEADLINE>
<TEXT>

     Diyanet-Sen, ''Olacak o kadar'' programında ''muskacı hoca'' tiplemesine yer verilmesini hocaların kişilik haklarına saldırı olduğu gerekçesiyle kınadı. 
     Diyanet-Sen'den yapılan yazılı açıklamada, iki ayrı tv kanalında Kasım ayı içinde yayınlanan ''Olacak o kadar'' programında Müslümanlara ve muskacı hoca tiplemesiyle de hocaların kişilik haklarına ve manevi şahsiyetlerine eleştiri sınırları dışında saldırıda bulunulduğu ifade edildi. 
     Bu saldırıların dini duyguların yoğun olduğu Ramazan ayında yapılmasının daha fazla üzüntü ve rahatsızlık doğurduğu belirtilen açıklamada şu görüşlere yer verildi 
     ''Bu tür programlar gerek televizyonlara gerekse oyunculara bu zamana kadar hiçbir prim sağlamamıştır. Bilakis toplum nazarında onları küçültmüştür. Tiplemesi yapılacak o kadar olay varken oyuncu Levent Kırca'nın Müslümanların ve hocaların saygınlığı ile alay etmesini oyunculuğu ve sanatı ile bağdaştıramıyoruz. Programı yayınlayan TGRT ve Star televizyonunu, program yapımcılarını ve oyuncuları kınıyoruz. Diyanet-Sen olarak, Star ve TGRT televizyonları ile Olacak O Kadar programının yapımcıları hakkında RTÜK'e yazılı şikayette bulunduk.'' 
     
</TEXT>
</DOC>
