<DOC>
<DOCNO> 265509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur05.html </URL>
<DATE> 2004/08/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Turist olimpiyatı değil tatili seçti... 
</HEADLINE>
<TEXT>

     Emin Demir AA 

Türkiye Otelciler Birliği TÜROB Başkanı Ahmet Barut, turistin olimpiyatları değil tatili tercih ettiğini söyledi. 
     Atina'daki olimpiyatlar öncesinde turizmcilerde, ''Turist, tatil yerine olimpiyatlara akın edecek'' endişesi bulunduğuna dikkati çeken Ahmet Barut, ''Olimpiyatlar turizmimizi etkilemedi. Atina bile olimpiyatlardan umduğunu bulamadı. Turist, olimpiyatlar yerine tatili seçti'' dedi. 
     AA muhabirine açıklamalarda bulunan Barut, olimpiyatların, Türk turizmine olumlu etki yaptığına işaret ederek, olimpiyat kaosundan korkan birçok turistin Yunanistan yerine başta Türkiye olmak üzere başka ülkelere tatile gittiğini belirtti. 
     Türkiye'de tatil yapan turistlerin, otellerde ve tatil köylerinde kurulan dev ekranlara rağmen olimpiyatları izlemediğini vurgulayan Barut, ''Tatildeki turistler, olimpiyatlarda kendi ülkesinin sevilen sporcusu varsa televizyonu izliyor. diğer zamanlarda izlemiyor. Diğer zamanlarda eğlencesine bakıyor'' diye konuştu. 
     
     TURİSTİN YÜZDE 85'İ YABANCI 
     Türkiye'de otellerde konaklayan turistlerin yüzde 85'inin yabancı olduğuna da değinen Ahmet Barut, şunları kaydetti 
     ''Otellerde konaklayanların yüzde 85'i yabancı, yüzde 15'i ise yerli turist. Otellerin ortalama doluluk oranları ise yüzde 95'tir. Temmuz ve Ağustos aylarında doluluk her zaman iyidir. Ancak yerli turist oranı çok düşük. Yüzde 15 oranındaki yerli turist oranını İspanya'daki gibi yüzde 30'lara çıkarabilirsek, o zaman dış turizme bağımlılık daha az olur. Fiyatlarımız daha istikrar kazanır. Yerli turist oranını artırmak için acenteler otellerle işbirliği yaparak kampanyalar düzenlemekte, taksitlendirme yapmaktadır. Tüketiciyi cezbetmek için bu tür atraksiyonlar yapmak gerekiyor. Çünkü biz zengin bir ülke değiliz. Yerli turistin de tatil yapması için onlara uygun kampanyaların düzenlenmesi gerekiyor. Temmuz ve Ağustos aylarındaki yerli turist yüzde 15 dolaylarında. Ancak diğer aylardaki oran yüzde 10'dan aşağıdadır.'' 
     
</TEXT>
</DOC>
