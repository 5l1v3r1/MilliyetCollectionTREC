<DOC>
<DOCNO> 278537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas09.html </URL>
<DATE> 2004/10/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Yaralı domuz, çobanının kaburgalarını kırdı 
</HEADLINE>
<TEXT>

     Murat KÖSE KASTAMONU, DHA 

KASTAMONU'nun Daday İlçesi'nde koyun otlatırkan yaralı bir domuzun saldırısına uğrayan 22 yaşındaki Satılmış Şekerci'nin iki kaburgası kırıldı, akciğerinin bir bölümü ezildi. 
     Daday İlçesi'ne bağlı Değirmencik Köyü'nde çobanlık yapan Satılmış Şekerci, önceki akşam saatlerinde ormanda otlattığı koyunlarıyla dönerken köye bir kilometre kala köpeklerin saldırıp yaraladığı bir domuzun saldırısına uğradı. 
     Domuzun darbesiyle yere yığılan Şekerci, büyük açılar çekmesine rağmen köye ulaştı ve olayı komşularına anlattı. Hemen Daday Sağlık Ocağı'na kaldırılan Şekerci'nin iki kaburgasının kırıldığı ve akciğerinde zedelenme olduğu belirlendi. 
     Bunun üzerine ambulansla Kastamonu Devlet Hastanesi'ne sevk edilen Şekerci, Opr. Dr. Nurcan Ayabakan tarafından acil ameliyata alınarak kurtarıldı. 
     Otlattığı hayvanları köye getirirken dere yatağında iki köpeğin saldırısından kaçan yaralı domuzla karşı karşıya geldiğini ifade eden Şekerci, "Bir anda domuzun üzerime doğru geldiğini gördüm ve kaçmak istedim. O sırada düştüm ve domuz kafa darbeleriyle vurup kaçtı. Yaşadığım dayanılmaz acılara rağmen köye kadar gelebildim'' dedi. 
     
</TEXT>
</DOC>
