<DOC>
<DOCNO> 297236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko16.html </URL>
<DATE> 2004/12/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
S.Arabistan, ham petrol üretimini kısmaya hazırlanıyor 
</HEADLINE>
<TEXT>

     Dünyanın en büyük petrol ihracatçısı Suudi Arabistan'ın, petrol üretimini, OPEC'in Kahire Zirvesi'nde alınan kararlar doğrultusunda gelecek ay yüzde 8 kısmaya hazırlandığı bildirildi. 
     Suudi Arabistan'ın en önemli petrol pazarlarından Güney Kore ve Japonya rafinerileri, Riyad'ın, Aralık'ta tamamını aldıkları kontratlarda Ocak ayında kesintiye gidileceği konusunda kendilerini bilgilendirdiğini doğruladı. 
     Rafineri yetkilileri, kesintinin yaklaşık yüzde 8 civarında olacağını bildirdi. 
     Suudi Arabistan'ın OPEC kararları doğrultusunda üretim kısmasının petrol fiyatları üzerinde çok fazla etkili olması beklenmiyor. 
     OPEC, Mısır'ın başkenti Kahire'de düzenlenen Aralık zirvesinde günlük yaklaşık 1 milyon varil seviyesinde bulunan kota dışı üretimi durdurma kararı almıştı. 
     Buna göre Suudi Arabistan'ın günlük 500 bin varil, Kuveyt, Birleşik Arap Emirlikleri ve Nijerya'nın da günlük 120 bin varil üretim düşüşü gerçekleştirmesi gerekiyor. İran, Endonezya ve Venezuella ise resmi kotaları kadar üretim yaptıkları için OPEC'in son kararından etkilenmeyecek. 
     
     FİYATLARDA HAFİF YÜKSELİŞ 

     Üretimin azaltılacağı haberleri, uluslararası borsalarda petrol fiyatlarının haftaya yükselişle girmelerine neden oldu. 
     New York Borsası'nda 36 sent yükselen ABD hafif petrolünün varili, 41.07 dolardan, Londra Borsası'nda 70 sent yükselen Brent petrolünün varili de 38.65 dolardan işlem görüyor. 

     
</TEXT>
</DOC>
