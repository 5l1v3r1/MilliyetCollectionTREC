<DOC>
<DOCNO> 252701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo20.html </URL>
<DATE> 2004/07/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Del Bosque Önemli bir Türk futbolcu da getirebiliriz... 
</HEADLINE>
<TEXT>

     Beşiktaş Teknik Direktörü Vicente Del Bosque, 4 yıl boyunca Real Madrid'de yaptıklarını, Beşiktaş'ta da gerçekleştirmek istediğini söyledi. 
     Del Bosque, Ümraniye BJK Nevzat Demir Tesisleri'nde düzenlediği basın toplantısında, şu an kendisi için en önemli düşüncenin Beşiktaş olduğunu belirterek, ''Benim için en önemli düşünce kulübümle olan işlerimi yerine getirmek. 4 yıl boyunca Real Madrid'de yaptıklarımı burada da yapmak istiyorum. Kendimi tamamen bu işe verdim'' dedi. 
     Yaklaşık 2 haftadır çalışmalara başladıklarını anlatan İspanyol çalıştırıcı, bu süre içinde takımı tanıdığını ve kadroyu biraz azaltmayı başardığını söyledi. 
     Del Bosque, takımdaki zayıflıkların ne olduğunu ilk günden beri bildiklerini anlatarak, şöyle konuştu 
     ''Yönetimdeki arkadaşlarımız şu anda zayıflıkları gidermek için çalışıyorlar. Okan, İbrahim Toraman, İbrahim Üzülmez ve Ali Güneş takımı bir hayli hareketlendirdi. Buna rağmen birkaç kişiye daha ihtiyacımız var, ki daha kaliteli bir takım olalım. 2 yabancı futbolcu almak istiyoruz. Belki önemli bir Türk futbolcusu da getirebiliriz. Kulüpler her zaman yaşayan bir ortamdır, büyümeye açık yerlerdir. Rekabete çok uygun bir takım haline gelmeyi kısa sürede başaracağız.'' Basın mensuplarının Valencialı Carew ile ilgili sorularına Del Bosque, ''Carew bizim için ismi geçen oyunculardan. Yöneticilerimiz çalışıyor. Bu konuların daha gizli olması gerektiğine inanıyorum. Yöneticiler çok aktif şekilde çalışıyor, kulübün de benim gibi niyeti, Avusturya kampında bu oyunculara kavuşmak. Maçların başlamasına 1 ay var. Bu oyuncular takıma ne kadar erken katılırsa o kadar iyi olur'' diye yanıt verdi. 
     Del Bosque, bir orta saha oyuncusu istediklerini, sol kanatta da alternatif bir oyuncuya ihtiyaç duyduklarını belirterek, ''Ben daha çok takımı dengeye getirmek istiyorum. Herhangi bir sakatlık sorununda bir bölgede boş kalmamak için değişiklik yapmamız gerekiyor. Bu kadar uzun bir sezonda zorda kalmamak için birkaç futbolcuyu düşünmemiz gerekiyor'' şeklinde konuştu. 
     
     ''KADROYU BİRAZ DAHA DÜŞÜRECEĞİZ'' 

     İspanyol çalıştırıcı, ilk aşamada 5 oyuncuyu kadrodan çıkardıklarını, kamp sonrası kadroyu biraz daha azaltacaklarını söyledi. 
     Tam olarak bir rakam vermek istemediğini anlatan Del Bosque, ''Çok fazla oyuncuyla takım sahibi olmak istemiyorum. Soyunma odasında fazla oyuncunun yer aldığı kulübün işi zor olur. Her şeyin temeli olarak sayıyı biraz daha düşüreceğiz. Bizim bunu yapmamızın sebebi profesyonel bir takım yaratmak istememiz'' dedi. 
     Del Bosque, genç futbolcuları daha çok futbol oynayabilmeleri ve kendilerini geliştirmeleri için kadrodan çıkardıklarını ifade etti. 
     İyi bir kadro yaratacakları konusunda yardımcılarıyla birlikte optimist düşündüğünü vurgulayan Del Bosque, şöyle devam etti 
     ''Bugüne kadar bir tek kulüpte çalıştım. Bu değişikliğe benim adapte olmam harika bir sonuç verdi. Sadece kulüp hakkında bahsetmiyorum. Bugüne kadar en çok vaktimin geçtiği Ümraniye'yi de bahsetmiyorum. Genel olarak şehir ve Türkler'den bahsediyorum. Ne ambians, ne de kişisel olarak burada fark göremiyorum. Adaptasyonumuz mükemmel oldu. Türkiye ve Türk futbolunun en iyi şekilde propagandasını yapmak istiyorum. Şimdi tek sorun yalnız olmam ve ailemden ayrı kalmam. Bunu da kısa sürede çözeceğiz.'' 
     
     SERGEN'E ÖVGÜ 

     Del Bosque, bir soru üzerine Sergen Yalçın'a övgüler yağdırıp, ''Sergen, Real Madrid'de oynayabilecek doğal beceriye sahip'' dedi. 
     Beşiktaş'ta yapmaya çalıştıklarının, iyi bir oyun organizasyonunu, doğal becerilerle birleştirmeye çalışmak olduğunu kaydeden İspanyol teknik adam, ''Real Madrid'de yaptığımızı burada da yapacağız'' diye konuştu. 
     Del Bosque, İlhan Mansız'la ilgilenip ilgilenmedikleri sorusuna, ''İlhan Mansız, kulübün daha önceden düşündüğü isimlerden birisiydi'' diye yanıt verirken, Pancu'nun durumunu da ''Pancu'nun antrenmanlara biraz geç katılması sorun oldu. Tahmin ediyorum ki Pancu'nun yüz ifadesi son günlerde değişti. Bugün çok neşeliydi. Bugün mutlu olduğunu ve takıma ait olduğunu hissettiğini düşünüyorum. Her futbolcumun da böyle olmasını istiyorum'' diye açıklık getirdi. 
     Real Madrid'de başkanlık seçimleri olduğunu hatırlatan Vicente Del Bosque, yıllarca bu kulüpte çalışmış biri olarak isminin geri dönmesi için geçmesinin normal olduğunu ifade ederek, ''Bütün bu dedikoduları gözardı etmenizi istiyorum. Benim tek düşüncem Beşiktaş ve başarısıdır'' diyerek sözlerini tamamladı. 
     
</TEXT>
</DOC>
