<DOC>
<DOCNO> 272582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/oztrak.html </URL>
<DATE> 2004/09/17/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dış çapaların gücü bize bağlı 
</HEADLINE>
<TEXT>


Türkiye, Uluslararası Para Fonu'yla yapılacak yeni bir anlaşmanın müzakerelerine başlıyor. AB ile müzakerelere başlama sürecinde ortaya çıkan ve müzakerelere başlanması halinde de uzunca bir süre devam edeceği anlaşılan dalgalı seyir, Türkiye'nin en azından bir üç yıl daha ilave bir güçlü dış çapaya ihtiyaç duyacağını gösteriyor. 
Bu gün bakıldığında derin bir kriz sonrasında yapılan önceki programın başlangıcına göre ekonomimiz çok daha iyi bir durumdadır. Enflasyon tek haneye inmiş, potansiyelinin çok altına gerileyen GSMH potansiyel seviyesini yakalamış, krizde ortaya çıkan bankacılık zararları nedeniyle GSMH'ye oran olarak yüzde yüze yaklaşan kamunun net borcu ise yüzde 70 lere gerilemiştir. Bankacılık, para otoritesinin bağımsızlığı, borç idaresi ve kamu mali yönetimi konularında önemli yapısal iyileşmeler sağlanmıştır. Ancak bu süreçte ekonomide bazı kırılganlık yaratan unsurlar azalarak da olsa devam ederken, yeni unsurlar da bu kırılganlığa katkıda bulunmaya başlamıştır. 
Her şeyden önce hem kamu borcu hem de dış borç bizim gibi bir ülke için halen daha çok yüksektir. Son bir buçuk yılda yaşanan hızlı büyüme süreci oldukça yüksek dış açıklara yol açarken, istihdam yerinde saymıştır. Dışarıda yaşanan konjonktürün etkilerini yeterince değerlendirememekten kaynaklanan bu durum tehlikeli bir kokteyl olan değerli yerli para ve kısa vadeli borçlanma ile finanse edilen yüksek cari açık olgusuyla karşı karşıya kalmamıza yol açmıştır. Yine son bir buçuk yılda hem kamu yatırımlarında hem de kamunun personel giderleri dışında kalan cari harcamalarında ciddi gerilemeler olmuştur. Bu da mali uyumun kalitesi ve sürdürülebilirliği konusunda endişe yaratmaktadır. İstihdam yaratacak doğrudan yabancı sermaye ise halen ülkemize gelmemektedir. 
Yeni program bu sorunlara çözüm üretmek durumundadır. Burada önemli olan, programın bu sorunları çözeceğine hem iç hem de dış kamuoyunu ikna edebilmesidir. Bu hem IMF'nin borç çevirme endişesi yaratmayacak büyüklükte bir kaynağı vermesine hem de ekonomi politikaları ve yapısal politikalarla ilgili çerçevenin saydam, somut ve güçlü olmasına bağlıdır. 
Ancak en az bunun kadar önemli olan bir diğer husus da müzakere sürecinde kamuoyuna verilecek izlenimdir. Öncelikle hükümet kanadı programın yüklerini IMF'nin bir dayatması olarak göstermek gibi bir kolaycılığı sürdürme hatasına düşmekten kaçınmalıdır. Program Türkiye'nin programı olmalıdır. IMF ise bu programı destekleyen ve hükümetin, vaat ettiklerimi yapmazsam beni uyar ve kamuoyuna duyur, dediği bir kurum pozisyonunda kalmalıdır. 
Bu yaklaşımın önemi biraz da IMF'nin içinde bulunduğu durumdan kaynaklanmaktadır. IMF Arjantin nedeniyle sıkıntıdadır. IMF'nin kaynaklarından en fazla yararlanan üç ülkeden biri olan Arjantin bu kuruma olan borçlarını ödemekte zorluk çıkarmaktadır. Bu durum IMF'nin gelişmiş ülkelerin vergi mükelleflerinin parasından oluşan kaynaklarını kullandırırken yeterli duyarlılığı göstermediği ve bu güne kadar parasını geri alabilmek için bu ülkeye oldukça esnek davrandığı endişesine yol açmaktadır. Nitekim IMF Arjantin'e karşı sertleşmeye başlamıştır. IMF için Arjantin sorunu giderek ağırlaşmaktadır. 
Bu durum kendisine en borçlu üç ülkeden bir diğeri olan Türkiye'yle ilişkilerinde kurumun esnek davranabileceği endişesini yaratmaktadır. Kırılganlıklar önemli olsa da şu anda Türkiye'nin ekonomik göstergeleri iyidir yeni bir sorun yaratmaktansa IMF, Türkiye'nin programını yeterli olmasa da destekleyebilir. İşte bu beklentinin piyasalarda hakim olması halinde bu program Türkiye'nin kırılganlığını azaltmak için ihtiyaç duyduğu uzun vadeli dış tasarrufları sağlamakta yetersiz kalacaktır. Bu ise ekonomide kırılganlıkları azaltmak bir yana daha da artıracaktır. 
Bunu önlemenin yolu hükümetin güçlü bir programa kararlılıkla sahip çıkması ve bunu kamuoyuna iyi anlatmasından geçmektedir. Dış çapalar önemlidir. Ancak kullanabileceğimiz iki dış çapanın da zayıf yanlarını güçlendirmek için her zamankinden daha fazla gayret göstermemiz ve kararlılık sergilememiz gerekiyor. 



</TEXT>
</DOC>
