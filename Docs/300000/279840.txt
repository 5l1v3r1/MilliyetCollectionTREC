<DOC>
<DOCNO> 279840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur48.html </URL>
<DATE> 2004/10/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kütükten "iskelet" çıktı .. 
</HEADLINE>
<TEXT>

     Tokat'ın Turhal İlçesi'nde yaşayan Gülüzar Altun, kestiği odunun altındaki kütüğün yarılması sonucu, bir iskeletin çıktığını öne sürüyor. 
     AA muhabirinin görüştüğü 49 yaşındaki Altun, Nurkavak Mahallesi'nde yalnız yaşadığını, bir süre önce Ray Mahallesi'nden bir ev satın aldığını belirterek, geçtiğimiz günlerde aldığı bu evin odunluğunda, kütük üzerinde odun keserken, kütüğün birden yarıldığını söyledi. 
     Kütüğün yarılmasıyla birlikte, içerisinden bir iskelet çıktığını öne süren Altun, ancak bu nesneyi hiçbir hayvana benzetemediğini kaydetti. 
     Hayvan iskeleti olduğunu iddia ettiği nesneyi görenlerin çok şaşırdığını, hatta bazı kişilerin bunu bir dinozor iskeletine benzettiğini ifade eden Altun, ancak iskeletin o kadar büyük olmadığını ifade etti. 
     Nesnenin incelenmesi için yetkililere başvuracağını belirten Altun, ''Evin odunluğu yaklaşık olarak 30 yıldır kullanılmıyormuş. Tahminime göre kütük buraya 30 veya 40 yıl önce başka bir yerden geldi. Ama ilginç olan tarafı ise iskeletin günümüzde yaşayan hiçbir hayvana benzememesidir'' dedi. 
     Nesneyi evinde sakladığını belirten Altun, durumu öğrenen meraklı vatandaşların onu görmek için evine geldiğini de sözlerine ekledi. 
     
</TEXT>
</DOC>
