<DOC>
<DOCNO> 255487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas08.html </URL>
<DATE> 2004/07/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gerçekleşti 3 çocuk ıssız bir adada 6 gün nasıl yaşar 
</HEADLINE>
<TEXT>

     Avustralya'nın kuzeydoğusunda tekneleri denizde alabora olan 3 çocuk, yüzerek çıktıkları ıssız adada 6 gün boyunca istiridye, hindistan cevizi ve meyve yiyerek yaşadı. 
     Çocukların teyzesi Wendy Phineasa, Ellis Tamwoy 15 , kız kardeşi Norita 10 ve erkek kardeşi Stephen'ın 12 , 6 Temmuz'da bir doğum günü partisi için aileleriyle birlikte Badu adasında tekneyle açıldıklarını, bundan sonra haber alınmayan ailenin kayıp olduğunun geçen hafta sonu duyurulduğunu belirtti. 
     Bölgeyi araştıran amcaları Frank Nona tarafından pazartesi günü kurtarılan çocuklar, denize açıldıkları gün rüzgarlı havada motoru bozulan teknenin alabora olduğunu söylediler. 
     Babaları Haley Tamwoy ve anneleri Lisa'nın, 3 yaşındaki erkek kardeşleri Clarence ile birlikte ters dönen tekneye tutunarak beklediğini ve kendilerine küçük bir adaya yüzmelerini söylediğini anlatan çocuklar, köpekbalıklarıyla dolu denizde birkaç saat yüzdükten sonra çıktıkları küçük kara parçasında geçen cuma gününe kadar kaldıklarını, daha sonra Matu adasına gitmeye karar verdiklerini belirttiler. 
     Pazartesi gününe kadar adada hindistan cevizi, meyve ve istiridye yiyerek hayatta kalmayı başaran çocukların hemşire olan bir diğer teyzesi Vickie Tamwoy, Avustralya radyosuna yaptığı açıklamada, ''Küçük sandal batarken anneleri onlara, 'Hadi çocuklar, şu kayalık bölgeye yüzün. Hiç değilse ailemizden hayatta kalabilecekler olsun' demiş'' diye konuştu. 
     Bölgede geniş çaplı araştırma yapan Avustralya Deniz Güvenlik Dairesi, ailenin diğer fertlerinin ölmüş olabileceği ihtimali üzerinde dururken, yerli halkın arama kurtarma çalışmalarını sürdürdüğü belirtildi. 
     
</TEXT>
</DOC>
