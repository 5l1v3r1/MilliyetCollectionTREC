<DOC>
<DOCNO> 276106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo04.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim olmak yok 
</HEADLINE>
<TEXT>


Trabzon Teknik Direktörü Ziya Doğan, ilk maçı kazanmalarına rağmen, turu kaybedeceklermiş gibi bir havanın estirildiğini söyledi, "Oysa en az rakibimiz kadar iddialıyız" ifadesini kullandı 


"Bir gol bulmalıyız" 
BORDO - Mavili takımın teknik patronu Ziya Doğan, Athletic Bilbao maçıyla ilgili "Bir gol bulursak turu geçmek için avantajlı duruma geçeriz" yorumunu yaptı. Doğan, "Trabzonspor hangi kulvarda, kiminle oynarsa oynasın amacı kazanmaktır. İspanya'ya 3 - 2'lik galibiyetin avantajıyla geldik. Bu avantajımızı sonuna kadar kullanmayı amaçlıyoruz" diye konuştu. Tecrübeli çalıştırıcı, "Bizim derdimiz, Trabzonspor'un Avrupa sahnesinde de yerini almasını sağlamak" ifadesini de kullandı. 

Başkan da umutlu 
ZİYA Doğan, ilk maçı kazanmalarına rağmen sanki turu kaybedeceklermiş gibi bir havanın da estirildiğini belirtti, "Böyle bir şey yok. Asla teslim olmayız" vurgulamasını yaptı. Trabzon'un hocası, "Trabzonspor, mağlup duruma düşebilir. Ama pes etmez. Bu maçta en az rakibimiz kadar iddialıyız" dedi. Başkan Atay Aktuğ "Avrupa'da da kendimizi ispatlamak istiyoruz. Bugüne kadar 4 İspanyol takımıyla eşleştik. Hepsinde elendik. Şimdi bir İspanyol takımını eleme şansını yakaladık, iyi kullanmalıyız" diye konuştu. 

Hava silahı Tolga 

Urzaiz'i tutacak 
ZİYA Doğan, uzun süredir yedek beklettiği stoper Tolga Seyhan'a bu maçta görev verecek. Doğan'ın, Tolga'ya hava hakimiyeti iyi olan Urzaiz'i engelleme görevi vereceği öğrenildi. Bordo - Mavili çalıştırıcının, diğer savunma oyuncuları Erdinç, Celalettin ve Emrah'ı da, "Özellikle duran toplarda rakibinizi asla kaçırmayın. En önemli kozları karşısında dikkatli olmalısınız" diye uyardı. 

Petkoviç iyileşti 
PETKOVİÇ'İN ishal olduğu için üç gündür tedavi gördüğü, ancak hazır hale geldiği ve bugünkü sınavda yer alacağı açıklandı. Bu arada Ziya Doğan'ın, iki golcü Fatih ve Gökdeniz'e de, "İyi pas yapmalısınız. Duvar paslarıyla birlikte rakibin savunma dengesini bozmalısınız. Bilbao, çok az pozisyon veriyor. Mutlaka sonuca gitmelisiniz" dediği ifade edildi. 

'Erkek gibiler' 

İSPANYOL basınının Bask bölgesi baskılarında Trabzonspor için geniş yer verildi. El Mundo Deportivo gazetesi, "Türk tehlikesi" başlığı altında Gökdeniz ve Fatih'i ön plana çıkarttı ve iki milli yıldızın Trabzonspor'un "en önemli silahları" olduğunu vurguladı. El Mundo da, Athletic Bilbao'nun golcü yıldızı Urzaiz'in "Trabzonspor'da isim yapmış oyuncular değil, erkek gibi futbolcular var. Fatih ve Gökdeniz başta olmak üzere 4-5 iyi futbolcuları var. Onların sahada rahat olmamaları için çalışacağız. Biz çok hızlı bir defansa sahibiz" yorumuna yer verdi. 

Aklı karışmazsa 

Ercan GÜVEN 

Trabzon'daki maçı 3 - 0'dan, olabilecek en riskli galibiyet haline getirip 3 -2 kazanan Trabzonspor'un, bugün Bilbao'da tek planı var o da gol yememek. Kontratakla gol gelirse baklava börek... Lakin Real Madrid'e kök söktürmüş Bilbao'yu ve gol adamı Urzaiz'i durdurmak ne kadar kolay olacak orası meçhul. 
Maçın ilk çeyreğine kötü başlayıp son çeyreğini kötü bitirmeyi adet edinmiş Trabzonspor, bu alışkanlığını Bilbao'da da sürdürürse, sonucu tahmin etmek bile üzücü olabilir. Ziya Doğan, uzun boylu savunmacı Tolga'yı merkezde görevlendirerek ilk hamlesini yapacak bu maçta. Dinamo Kiev maçını deplasmanda alan Yattara ise antrenman eksikliği açıklamasıyla, acil durumlar için kulübede tutulacak. Gökdeniz ve Fatih Tekke'nin klaslarını tüm Türkiye gibi Atletico Bilbao da biliyor ve yapılan açıklamalarda "Sadece gol atmamız yetmez, bu ikiliyi durdurmamız gerekir" deniyor. Aklı karışık olmayan ve blokları birbirine yakın, tempolu bir Trabzonspor'un altından kalkacağı bir deplasman bu. Şurası açık ki, Trabzonspor gereken morale de sahip değil. Ziya Doğan'ın yoğunlaştırılmış terapileri bakalım ne kadar etkili olacak. 


</TEXT>
</DOC>
