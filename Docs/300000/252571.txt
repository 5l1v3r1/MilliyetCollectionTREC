<DOC>
<DOCNO> 252571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/guncel/axgun01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre karşı omuz omuza 
</HEADLINE>
<TEXT>


Van Valisi'ne suikast girişimi, Doğu ve Güneydoğu halkını teröre karşı kenetledi. DEHAP ve 24 sivil toplum kuruluşu saldırıyı kınarken, Diyarbakır ve Batman'da 'teröre hayır' mitingleri düzenlendi 

DOĞAN HABER AJANSI, ANKARA Milliyet - FOTOĞRAF ARİF ARSLAN, MUZAFFER DURU, HAMDULLAH ZENGİN Diyarbakır, Batman DHA 

Van Valisi Hikmet Tan'a yönelik bombalı suikast girişimi, Doğu ve Güneydoğu Anadolu Bölgeleri'nde yaşayan vatandaşların terör karşısında kenetlenmesine neden oldu. Saldırı, sivil toplum kuruluşlarından aralarında DEHAP'ın da bulunduğu partilere, valilikler ve belediye başkanlıklarından cezaevinden çıkan eski DEP'lilere kadar tüm kuruluşlarca kınandı. Vatandaşlar Diyarbakır ve Batman'da omuz omuza yapılan mitinglerde teröre lanet yağdırdı. 
Van Valiliği bahçesindeki Atatürk Anıtı önünde, 24 sivil toplum örgütü temsilcisinin katılımıyla Tan'a yapılan saldırı kınandı. Van Sanayici ve İşadamları Derneği Başkanı Mehmet Çaldağ, "Menfur olayı kınıyoruz. Saldırıyı yapanları ve yaptıranları lanetliyor, ilgili kurum ve kişileri teröre karşı işbirliğine çağırıyoruz" dedi. 
İnsan Hakları Derneği Van Şubesi de, saldırının, insanlığa karşı işlenmiş bir suç olduğunu ve şiddetin her türlüsüne karşı olduklarını açıkladı. Van Belediye Başkanı Burhan Yenigün de "Bu tür saldırıları, lanetliyoruz" diye konuştu. 

DEP'lilerden tepki 
DEP'liler Leyla Zana, Hatip Dicle, Selim Sadak ve Orhan Doğan da, Emniyet Genel Müdür Yardımcısı Ramazan Er'in saldırıyı PKK KONGRA - GEL'in yapmış olabileceğini söylemesinin hemen ardından "Saldırı kimden olursa olsun kınıyoruz" açıklamasını yaptı. DEP'liler, Tan için "valimiz" ifadesini kullanırken, DEHAP Genel Merkezi'nden yapılan açıklamada da "Saldırı üzüntüyle karşılanmıştır. Her türlü şiddet eylemini olduğu gibi bu eylemi de kınıyoruz" denildi. DEHAP Genel Başkanvekili Veli Büyükşahin de, "Türkiye'deki şiddet ortamının bir daha yaşanmamasını istiyoruz. Şiddet kimden gelirse gelsin tasvip etmek mümkün değil" şeklinde konuştu. 

"Ayrım yapan kalleştir" 
Terör olayları Diyarbakır'ın Çınar ve Eğil ile Batman'ın Hasankeyf ve Gercüş ilçelerinde de mitinglerle kınandı. Çınar'daki miting sırasında Diyarbakır - Mardin karayolu trafiğe kapatıldı. "Kürt - Türk kardeştir, ayrım yapan kalleştir", "Teröre hayır, huzura evet", yazılı pankartlar açan grup PKK ve Abdullah Öcalan aleyhine slogan attı. 
Eğil'deki mitinge de 200 kişi katıldı. Hasankeyf ve Gercüş'te cuma namazı sonrası "huzur yürüyüşleri" yapıldı. Gercüş'te yaklaşık 750 kişi adına açıklama yapan Köy Korucuları Derneği Başkanı Faysal Alpaslan, "Gizli servislerin kuklası olmuş uzaktan kumandalı örgütleri ve onu kullananlar şunu iyi bilsin ki terör insanlık suçudur" dedi. Hasankeyf'te Atatürkçü Düşünce Derneği ADD düzenlediği yürüyüşe katılan yaklaşık 250 kişi terörü kınadı. 

Emniyet PKK eylemi 

ANKARA Milliyet 
PKK KONGRA - GEL Başkanı Zübeyir Aydar, yaptığı açıklamada Van Valisi Hikmet Tan'a yönelik bombalı saldırıyla ilgileri olmadığını savundu. Emniyet Genel Müdürlüğü Sözcüsü Ramazan Er ise saldırının PKK KONGRA - GEL tarafından gerçekleştirildiği yönünde değerlendirme yaptıklarını kaydetti. Dışişleri Bakanı Abdullah Gül de PKK'yı kastederek, "Örgüt içinde panik var. Bu, terör örgütünün nasıl bir sıkıntı içinde olduğunu gösteriyor" dedi. 


</TEXT>
</DOC>
