<DOC>
<DOCNO> 276298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur17.html </URL>
<DATE> 2004/09/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hatay Valisi "Denizde tehlike yok", Prof. Saruhan "1 yıl izlenmeli" 
</HEADLINE>
<TEXT>

     Hatay Valisi Abdulkadir Sarı, İskenderun Körfezi'nde batan toksik atık yüklü MV Ulla gemisinin neden olabileceği tehlikeyle ilgili yapılan araştırmalarda, bugüne kadar tehlikeli bir durumla karşılaşılmadığını belirtti. 
     Hatay Valisi Abdulkadir Sarı, AA muhabirine yaptığı açıklamada, körfezden çıkarılan balıkların satışıyla ilgili sorun yaşanmasının, vatandaşların psikolojik olarak bu olaydan etkilenmesinden kaynaklandığını, yapılan tüm kontrollerin, bu endişenin yersiz olduğunu gösterdiğini vurguladı. 
     Sarı, İl Tarım, Sağlık, Çevre ve Orman Müdürlükleri ile TÜBİTAK ve Atom Enerjisi Kurumu'nun aldığı numunelerin tolerans değerlerin altında çıktığını, ''bilimsel açıdan'' şu anda bir tehlikenin olmadığını belirlediklerini bildirdi. 
     Sarı, illerinde bulunan MKÜ Su Ürünleri Fakültesi'ne körfezde projeye dayalı kapsamlı bir araştırma yapması için her türlü desteği vereceklerini de söyledi. 
     
     ATIĞIN NE ZAMAN ETKİN HALE GELECEĞİ BELİRSİZ 
     Çukurova Üniversitesi Su Ürünleri Fakültesi Dekanı Prof. Dr. Ercan Saruhan da MV Ulla gemisindeki maddenin yavaş yavaş çözünmeye başlamış olabileceğini belirterek, ''Ancak ne zaman etkin hale gelecek bunu kestirmek mümkün değil. Bunu, yükün büyüklüğü, maddenin çözülme seçeneği ve akıntılar belirleyecek'' dedi. 
     ''Şu ana kadar körfezle ilgili olumsuz bilgiler gelmedi. Ancak, İskenderun Körfezi mutlaka bir yıl süreyle izlenmeye alınmalı''diyen Prof. Dr. Saruhan, şunları kaydetti 
     ''İzleme çalışması, örnekleri sadece yüzeyden almakla olmaz. Denizin dibi de incelenmeli. Ayrıca, denizdeki canlılar vücutlarında depolanabilecek toksik maddeye karşı takibe alınmalı. Gemi çıkartılmadığı sürece vatandaş endişe duymaya devam edecek. Akdeniz'in dibinde yabancı bir cismin bulunması denizin ekolojik yapısı bakımından sakıncalıdır. Bu tür batık gemilerin tek faydası, nesli tükenmeye yüz tutmuş balıklara, kendilerini korumalarını ve çoğalmalarını sağlamak için mekan görevi yapmalarıdır.'' 
     
     MAZOT PARASI 
     Bölgede, projeye dayalı kapsamlı araştırma yapma yolunda girişimde bulunan Mustafa Kemal Üniversitesi Su Ürünleri Fakültesi'nin ise bütçe sorunu nedeniyle projesi çalışmalarına henüz başlayamadığı belirtildi. 
     Fakülte Dekan Yardımcısı Yrd. Doç. Dr. Yalçın Tepe, gemi battıktan sonra kendi imkanları ile sudan örnekler aldıklarını, krom-6 değerlerinin tehlike sınırlarının altında 0.05 miligram çıktığını belirtti. 
     Tepe, ODTÜ'nün Mayıs-2000'de yaptığı araştırmayla kendi bulguları arasında önemli bir fark çıkmadığını, ancak bölgede projeye dayalı bir yıllık bir araştırma yapılması gerektiğini kaydetti. 
     Körfezde yapacakları çalışmaya bütçeleri elvermediği için henüz başlayamadıklarını vurgulayan Tepe, ''20 metrelik araştırma gemimizin her seferi 350-400 milyon lira mazot giderine neden oluyor. Bizim ise bu gideri karşılayacak bütçemiz yok. Sorunu Valiliğe bildirdik. Bize proje hazırlanması durumunda kaynak aktarılabileceğini söylediler. Hazırladığımız projeyi bugün-yarın sunacağız'' dedi. Balıkların sürekli hareket halinde olması nedeniyle ''tehlikeli bir durum olması durumunda'' sadece ilçedeki değil, geniş bir alanda balıkların insan sağlığını tehdit edebileceğini ifade eden Tepe, ''Bir yıllık projemizde su örneklerinin yanında çamur, balık ve jumbo karides örnekleri de düzenli olarak inceleme altına alınacak. Bu örnekler sadece geminin battığı noktayla sınırlı kalmayacak, Arsuz-Dörtyol arasında 5 noktadaki istasyondan alınacak.'' 
     
</TEXT>
</DOC>
