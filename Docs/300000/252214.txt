<DOC>
<DOCNO> 252214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy26.html </URL>
<DATE> 2004/07/01/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Belediye kanun tasarısının 14 maddesi kabul edildi. 
</HEADLINE>
<TEXT>

     TBMM Genel Kurulu'nda, Belediyeler Kanunu tasarısının ilk 14 maddesi kabul edildi. 
     Kabul edilen maddelere göre, nüfusu 5 bin ve üzerinde olan yerleşim birimlerinde belediye kurulabilecek. İl ve ilçe merkezlerinde belediye kurulmasını zorunlu kılan tasarı, bağlı olduğu il, ilçe belediyesi ile nüfusu 50 bin ve üzerinde olan bir belediyenin sınırına 5 kilometreden daha yakın duruma gelen belediye ve köylerin bu belediyeye katılmasını hüküm altına alıyor. 
     İçme ve kullanma suyu havzaları ile sit ve diğer koruma alanlarında ve meskun sahası kurulu bir belediyenin sınırlarına 5 kilometreden daha yakın olan yerleşim yerlerinde belediye kurulamayacak. 
     Köylerin veya çeşitli köy kısımlarının birleşerek belediye kurabilmeleri için meskun sahalarının, merkez kabul edilecek yerleşim yerinin meskun sahasına en fazla 5 kilometre mesafede bulunması ve nüfusları toplamının 5 bin ve üzerinde olması gerekecek. Belediye kurulması için, bir veya birden fazla köyün köy ihtiyar meclisinin kararı veya seçmenlerinin en az yarısından bir fazlasının en büyük mülki idare amirine yazılı başvurusu ya da valinin kendiliğinden harekete geçmesi gerekecek. Valinin bildirimi üzerine, yerel seçim kurulları 15 gün içinde köyde veya köy kısımlarında kayıtlı seçmenlerin oylarını alacak ve sonucu valiliğe bildirecek. Dosya valinin görüşüyle birlikte İçişleri Bakanlığı'na gönderilecek. Danıştay'ın görüşü alınarak müşterek kararname ile o yerde belediye kurulacak. 
     Yeni iskan nedeniyle oluşturulan ve nüfusu 5 bin ve üzerinde olan herhangi bir yerleşim yerinde İçişleri Bakanlığı'nın önerisi üzerine müşterek kararnameyle belediye kurulacak. 
     Yeni kurulan belediyenin sınırları altı ay içinde belirlenecek. Sınırlar, belediye meclisinin kararı ve kaymakamın görüşü üzerine valinin onayı ile kesinleşecek. Kesinleşen sınırlar zorunlu nedenler olmadıkça beş yıl süre ile değiştirilemeyecek. 
     Bir belde veya köyün veya bunların bazı kısımlarının meskun sahasının, komşu bir beldenin meskun sahası ile birleşmesi durumunda iltihak olunacak belde sakinlerinin oylarına başvurulmayacak ancak katılmak isteyenler oylama yapacak. 
     Belediye sınırları içinde mahalle kurulması, kaldırılması, bölünmesi, sınır tespiti ve değiştirilmesi, belediye meclisinin kararı ve valinin onayı ile gerçekleştirilebilecek. 
     Bir beldenin adı belediye meclisi üye tam sayısının en az dörtte üçünün kararı ve valinin görüşü üzerine İçişleri Bakanlığı'nın onayı ile değiştirilebilecek. 
     
     NÜFUSU 2 BİNİN ALTINA DÜŞEN BELEDİYELER 
     Nüfusu 2 binin altına düşen belediyeler, Danıştay'ın görüşü alınarak, İçişleri Bakanlığı'nın önerisi üzerine müşterek kararname ile köye dönüştürülecek. Tüzel kişiliği kaldırılan belediyelerin tasfiyesini il özel idaresi yapacak. Bu belediyelerin taşınır, taşınmaz malları ile hak, alacak ve borçları köy tüzel kişiliğine devredilecek. 
     
     HEMŞEHRİ HUKUKU 
     Tasarı ile ''hemşehri hukuku'' uygulaması getiriliyor. Herkes ikamet ettiği beldenin hemşehrisi sayılacak. Hemşehrilerin, belediye karar ve hizmetlerine katılma, belediye faaliyetleri hakkında bilgilenme ve belediye idaresinin yardımlarından yararlanma hakları olacak. Yardımlar, insan onurunu zedelemeyecek koşullarda yapılacak. 
     AK Parti milletvekillerinin verdiği bir önerge ile belediyenin görev ve sorumlulukları maddesine, büyükşehir belediyeleri ile nüfusu 50 bini geçen belediyelere, kadınlar ve çocuklar için sığınma evi açma zorunluluğu getirildi. 
     Ayrıca bir başka önerge ile organize sanayi bölgeleri kanun kapsamından çıkarıldı. 
     CHP milletvekillerinin kabul edilen önergesiyle de belediyelere kentsel ve coğrafi bilgi sistemi kurma zorunluluğu getirildi. 
     Yapılan görüşmelerin ardından bugünkü çalışma süresinin sonuna gelindiğini ifade eden TBMM Başkanvekili Nevzat Pakdil, 6 Temmuz Salı günü saat 15.00'de toplanmak üzere birleşimi kapattı. 
     
</TEXT>
</DOC>
