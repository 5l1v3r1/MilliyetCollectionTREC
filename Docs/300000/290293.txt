<DOC>
<DOCNO> 290293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas19.html </URL>
<DATE> 2004/11/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hollywood'un dış hasılatı ABD'yi geçti... 
</HEADLINE>
<TEXT>

     Son dönemde özellikle uluslararası sinemaseverleri hedefleyen filmlere imza atan Hollywood'un ürettiği bazı filmlerin ABD dışında elde ettiği gişe hasılatının, ABD içindeki hasılatının çok ötesinde bir başarıya ulaştığı kaydedildi. 
     Wall Street Journal gazetesinde çıkan habere göre, iç piyasadan çok dış piyasada ilgi görecek şekilde yapılan ''King Arthur'', ''Truva'' ve ''The Terminal'' gibi filmlerin, beklendiği şekilde yurtdışı gişe hasılatının ABD içi hasılattan çok yüksek olduğu kaydedildi. 
     Gösterime mayıs ayında giren Warner Bros. yapımı ''Truva'', ABD'de 133 milyon dolarlık bir gişe hasılatı yaparken, uluslararası sinemalarda 363 milyon dolarlık bir hasılat elde etti. Henüz piyasaya çıkmayan ''Truva'' filminin DVD'lerinin de uluslararası alanda ABD içindeki satış rakamlarının çok ötesinde olması bekleniyor. 
     Piyasa analizleri yapan Pricewaterhouse Coopers isimli kuruluşun tahminlerine göre, beş yıl içerisinde Avrupa, Ortadoğu ve Asya'daki sinema piyasasının hacminin, yüzde 4,7 oranında artarak 8,3 milyar dolara ulaşacağı kaydedilirken, bu rakamın ABD piyasası için tahmin edilen hacmin altında olmakla birlikte, Hollywood için ihmal edilemeyecek bir piyasa olduğu ifade edildi. 
     Uluslararası seyircinin ilgisini daha fazla çekebilmek için, bazı filmlerin değişik sahnelerinin birçok ülkede çekildiği belirtilirken, ''Ocean's Eleven'' isimli filmin Amsterdam, Paris ve Roma'da çekilmesi bu duruma örnek olarak gösteriliyor. Bu sayede, ABD'de 183,4 milyon dolarlık gişe hasılatı yapan filmin, uluslararası sinemalarda 267,3 milyon dolarlık bir hasılata ulaştığı belirtiliyor. 
     Yabancı sinamaseverlerin ilgisine yönelik özel çabaların, filmlerin iç piyasada aynı ornda ilgi görmesini engellediği de belirtilirken, ''King Arthur''un gerek konusunun, gerekse oyuncularının ABD'de çok bilinmiyor olmasının bu filmin ABD'de daha iyi bir gişe hasılatı yapmasının önündeki en büyük engeli teşkil ettiği ifade ediliyor. Film, ABD'de 51,8 milyonluk bir gişe hasılatı yaparken, ABD dışındaki hasılatı 149,8 milyon dolara ulaştı. 
     Bu arada Motion Picture Assosiation of America MPAA tarafından yapılan bir araştırma, Kuzey Amerika'da 1999 yılında 39 bin 759 olan sinema sayısının 39 bin 51'e gerilediğini, ABD dışında ise sinema salonu sayısının aynı dönemde yüzde 7,5 oranında bir artışla 81 bin 172'den 87 bin 241'e yükseldiğini ortaya koydu. 
     
</TEXT>
</DOC>
