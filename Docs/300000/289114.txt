<DOC>
<DOCNO> 289114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/guncel/gun06.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Velisiz çocuk İstanbul'a girmesin' 
</HEADLINE>
<TEXT>


CHP'li Arıtman, büyük kentlerdeki gasp ve hırsızlık olaylarının önlenmesi için otobüslerin aranmasını, reşit olmayanlar ve yeterli parası bulunmayanların geri gönderilmesini önerdi 

ANKARA ANKA 

TBMM Sokak Çocukları Araştırma Komisyonu üyesi CHP İzmir Milletvekili Canan Arıtman, özellikle Güneydoğu'dan 16 - 18 yaşlarındaki gençlerin 3 - 4 kişilik gruplar halinde büyük kentlere geldiğini ve hırsızlık, gasp çeteleri oluşturduklarını bildirdi. Arıtman, "Bu illerden gelen otobüs ve kamyonlar durdurulsun. Reşit olmayanlar, yanlarında yeteri kadar parası olmayanlar geri gönderilsin" önerisinde bulundu. Arıtman, "Bu belki çok kalıcı bir çözüm değil, ancak yine de bir önlemdir. Büyük kenlerde tehlike gittikçe büyüyor" dedi. Arıtman, Türkiye'de 15 yaşın altındaki çocukların yüzde 35'inin yoksul ailelerde olduğunu, bunun da suç oranını artırdığını savundu. Arıtman, küçük yaşlarda sokaklarda yaşayan veya aileleri tarafından sokaklarda çalıştırılan çocukların 18 yaşından itibaren suç makinesi haline geldiklerini anlattı. Güneydoğu'dan geldiğini gençlerin parklarda ve deniz kenarlarında uyuduklarını anlatan Arıtman, bu gençlerin geceleri gasp, hırsızlık ve soygun yaptıklarını ifade etti. 


</TEXT>
</DOC>
