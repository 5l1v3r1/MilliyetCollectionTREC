<DOC>
<DOCNO> 274369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur39.html </URL>
<DATE> 2004/09/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Trafik canavarları teşhir ediliyor... 
</HEADLINE>
<TEXT>

     Emniyet Genel Müdürlüğü, trafik kazalarında kusurlu bulunan kişi ve kuruluşları teşhir etmeyi sürdürüyor. 
     Emniyet Genel Müdürlüğü'nden yapılan açıklamaya göre, 15 Eylül günü Ferudun Koyuncu idaresindeki 42 KK 97 plakalı KONTUR Turizm'e ait yolcu otobüsünün, Karaman'da bir otomobile çarpması sonucu 4 kişi öldü, 1 kişi yaralandı. Kazada, otobüs şoförü Koyuncu, Trafik Kanunu'nun, ''Hız sınırını yüzde ondan yüzde otuza kadar aşmak'' maddesini ihlalden kusurlu bulundu. 
     Osmaniye'de, 15 Eylül'de meydana gelen kazada da Mustafa Meraller yönetimindeki Marsoy Turizm'e ait 34 GGR 34 plakalı otobüs, Çiftlik yolun kavşağında bisiklete çapması sonucu, 1 kişi öldü. Kazada, şoför Meraller, Trafik Kanunu'nun ''Trafik güvenliği ve düzeniyle ilgili olan diğer kural, yasak, zorunluluk veya yükümlülüklere uymamak ve hız sınırını yüzde elliden fazla aşmak'' maddelerini ihlalden suçlu bulundu. 
     Sivas-Yıldızeli yolunda ise 19 Eylül'de meydana gelen kazada, Vasfi Yıldız'ın kullandığı 34 YOZ 47 plakalı Sahil Gülü Turizm'e ait yolcu otobüsü, yolun karşısına geçmek isteyen bir kişiye çarparak ölümüne neden oldu. Kazada yolcu otobüsünün şoförünün, Trafik Kanunu'nun, ''Araçların hızını, kavşaklara yaklaşırken, dönemeçlere girerken, tepe üslerine, yaya geçitlerine, hemzemin geçitlerine, tünellere, dar köprü ve menfezlere yaklaşırken, yapım ve onarım alanlarına girerken azaltmamak'' maddesini ihlal etmekten kusurlu bulunduğu belirtildi. 
     
</TEXT>
</DOC>
