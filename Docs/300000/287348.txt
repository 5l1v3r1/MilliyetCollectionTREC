<DOC>
<DOCNO> 287348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/akyol.html </URL>
<DATE> 2004/11/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP muhalefeti 
</HEADLINE>
<TEXT>


DIŞİŞLERİ Bakanı Gül, Kemal Derviş'i kutluyor. Sebep, Derviş'in Avrupa Birliği sürecinde, özellikle sosyalist grup içinde yaptığı çalışmalar... 
Avrupa başkentlerinde bazı toplantılara katılarak Türkiye için görüşmeler yapmasını Gül Derviş'ten rica etmiş. 
Alman Dışişleri Bakanı Fischer'in gayri resmi olarak Türkiye konusunu görüşmek üzerine Berlin'de düzenlediği on kişilik çok üst düzey yemeğe Türkiye'den Kemal Derviş'i davet ettiğini biliyorum. 
Gül Derviş'ten övgüyle bahsediyor... Derviş de CNN Türk'teki sohbetimizde hükümetin AB için iyi çalıştığını, Gül'ün de Avrupa'da saygı uyandıran bir dışişleri bakanı olduğunu söyledi. 
İktidar - muhalefet ilişkileri ve AB süreci için bu ortak çalışma fevkalade sevindirici. 
Ama insan sormadan edemiyor CHP Derviş'ten bu kadar istifade edebiliyor mu 

EKONOMİK konularda CHP'nin görüşlerini artık Kemal Anadol'dan dinliyoruz. Anadol'a göre, hükümet içkiyi haram saydığı için Tekel'i özelleştirmek istiyor 
İktidar alternatifi olmak isteyen bir sosyal demokrat parti özelleştirmeyi bu kadar hafife alabilir mi İşletmecilik sorununu bu kadar 'ideoloji'ye indirgeyebilir mi 
Hükümet İslam Bankası'na bağlı "İslam Özel Sektörünü Geliştirme Kurumu"na ilişkin uluslararası anlaşmayı Meclis'ten geçiriyor amaç sermaye çekmek... Hükümet kadın zanlıların vücut muayenesini öncelikle kadın doktorun yapmasını öngören Ecevit hükümetinin CMUK tasarısını Meclis'e sevk ediyor, amaç AB süreci. 
Ve Kemal Anadol hemen rejim savaşı açıyor "Hükümet Türkiye'nin yönünü İran'a çeviriyor " 
Bunu söyleyebilmek için hükümetin AB politikasını görmemek lazım İslam Kalkınma Bankası'nı Ecevit hükümeti zamanında Maliye Bakanı Deniz Baykal'ın imzaladığını görmemek lazım. 
TC hükümetlerinin ve şimdiki hükümetlerin "İslam" kurumlarıyla ilgili bütün anlaşmalara "Anayasamız, kanunlarımız ve bağlı olduğumuz uluslararası anlaşmalar hükümleri mahfuzdur" diye çekince koyduğunu görmemek lazım. 
Dünyadaki sermaye hareketlerini ve "İslam sermayesi" denilen kurumların Batı'daki faaliyetlerini görmemek lazım. 
Bu kadar "görmemek" ancak, ideolojik "ak kara" gözlüğüyle mümkündür Soğuk Harp yıllarından kalan... 

DEĞİŞEN, çeşitlenen ve AB yolunda ilerleyen Türkiye'de "Şeriat " korkutmasına dayalı bir muhalefeti halk ciddiye almıyor. Onun için CHP "gürül gürül" büyüyemiyor 
CHP halkla arasındaki 'ideolojik' duvarın arkasında, halktan kopuk durmaya devam ediyor 
Sorun buradadır. 
Kemal Derviş "sosyal demokrasi ile Kemalizm sentezi" veya "sosyal liberal sentez" gibi terimlerle yeni açılımlar yapılmasını, CHP'nin değişik halk kesimlerine açılmasını önerince öyle bir tepki gördü ki, CHP yönetiminden ayrılmak zorunda kaldı. Ve ihraçlar... Ertuğrul Günay'lar, Ahmet Güryüz Ketenci'ler, ömrünü CHP'ye adamış isimler de CHP'den ihraç ediliyor 
Partinin mevcudunu böyle ihraçlarla küçültmek, yenilenmeye ise 'ideolojik itikat' halinde kapalı olmak... Netice ortada 
Halbuki Türkiye'nin açık fikirli, gelişen bir sosyal demokrat muhalefete ihtiyacı var. Hele de AB sürecinde.. 



</TEXT>
</DOC>
