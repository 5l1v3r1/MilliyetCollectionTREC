<DOC>
<DOCNO> 278411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy11.html </URL>
<DATE> 2004/10/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AB Genel Sekreteri Büyükelçi Türkiye'de refah arttıkça göç azalacak 
</HEADLINE>
<TEXT>

     Avrupa Birliği AB Genel Sekreteri Büyükelçi Murat Sungar, Avrupa'da bazı kesimlerde ''Türkiye AB'ye üye olunca milyonlarca kişi Avrupa'ya göç edecek'' düşüncesi bulunduğunu belirterek, ''Türkiye'de yaşam standartları arttıkça, göç oranı da düşecektir. Ayrıca Avrupa da, Türkiye'nin kaliteli işgücüne ihtiyaç duyacaktır'' dedi. 
     Boğaziçi Üniversitesi'nce düzenlenen ''AB-Türkiye İlişkilerinde Göç'' konulu konferans, üniversitenin Kültür Merkezi'nde başladı. 
     Konferansın açılışında konuşan Sungar, Türkiye'nin AB'ye katılımının her iki tarafa hem zorluk, hem de fırsatlar getireceğini anlatarak, Türkiye'nin AB'ye üye olabilmek için uyum çalışmalarını son yıllarda hızlandırdığını ve hem yasal, hem de ekonomik sistemini düzenlediğini vurguladı. 
     Avrupa'da bir grup Türkiye'nin AB'ye üyeliğine tam destek verirken, bir kesimin de ''Türkiye AB'ye üye olunca milyonlarca kişi Avrupa'ya göç edecek'' düşüncesine sahip bulunduğunu ifade eden Sungar, halen Avrupa'da 3 milyon Türk göçmen yaşadığını ve özellikle Almanya'dan her yıl 40 bin Türk göçmenin Türkiye'ye kesin dönüş yaptığını söyledi. 
     ''Yasal olmayan göç konusu hem Türkiye, hem de AB için tehlikedir'' diyen Sungar, bu sorunla mücadelede Türkiye ile AB ülkeleri arasında işbirliğinin önemine değindi. 
     Sungar, ''Türkiye'de yaşam standartları arttıkça göç oranı da düşecektir. Ayrıca Avrupa da, Türkiye'nin kaliteli işgücüne ihtiyaç duyacaktır. Türkiye'de genç, iyi eğitimli kalifiye işgücü var. Avrupa, Türkiye'nin bu işgücüne ihtiyaç duyabilir. Türkiye AB'ye üye olduğunda bu ülkelere yük değil, kolaylık sağlayacaktır'' dedi. 
     
     ''MÜZAKERELER 2005'TE BAŞLAMALI'' 
     Avrupa Parlamentosu Milletvekili Cem Özdemir de, AB Komisyonu'nun İlerleme Raporu ile Türkiye'nin yönünün AB tam üyeliği olduğunun görüldüğünü ifade ederek, ''Rapor, Türkiye'nin son dönemde sessiz bir devrim yaşadığını teyit ediyor. Müzakereler ne kadar erken başlarsa, her iki taraf için de o kadar iyi. Müzakereler 2005'te başlamalı'' diye konuştu. 
     Özdemir, ''AB Konseyi'nin Avrupa'daki ulusal hükümetlerin baskısı altında kalmadan Türkiye'ye ilişkin karar vermesi gerektiğini'' de belirterek, ''AB, Türk vatandaşlarının serbest dolaşımını geçici olarak kısıtlayabilir. Tamamen engellerse o zaman AB, AB olmaz. Türkiye'ye çifte standart olur'' dedi. 
     ''Türkiye'nin AB üyeliği sürecinde AB ülkelerine olacak muhtemel göçün boyutlarının'' ele alındığı konferans, yarın sona erecek. 
     
</TEXT>
</DOC>
