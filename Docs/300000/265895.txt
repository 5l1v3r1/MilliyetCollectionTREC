<DOC>
<DOCNO> 265895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yasam/yas06.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Riva'da taciz skandalı 
</HEADLINE>
<TEXT>


Riva tesislerinde geçen yıl kamp yapan Rus sporcuların bar sahibi sarhoş bir gencin tacizine uğradığı ortaya çıktı 

BİLAL MEŞE 

Futbol Federasyonu'nun Riva Tesisleri'nde 6 Ağustos 2003'te yaşanan bir taciz girişimi 1 yıl sonra ortaya çıktı. 2003 yılının ağustos ayında Türk ve Rus Bayan Genç Milli Futbol takımlarının yaptığı ortak kamp sırasında, Riva'da birahane sahibi olan bir gencin sarhoş olduktan sonra, gece 02.30'da camı kırarak tesislerin içine girdiği ve Rus futbolcuların kaldığı odanın kapısını zorladığı öğrenildi. 
Olayda Riva Tesisleri'nde 8 bekçi olmasına rağmen oyuncuların kaldığı koridorlara giren sarhoş gencin, bir odayı açmak isterken, 2 Rus futbolcu tarafından yakalandığı ve bağırış çağırışlar üzerine kaçtığı bildirildi. Sarhoş gencin, bu sırada sesleri duyan Rus kafilesi doktoruna kendisini tesis görevlisi olarak tanıttığı da belirtildi. Olaydan bir gün sonra Rus doktorun, bir birahanenin önünde gördüğü genci tanıdığı ve yetkililere haber verdiği belirtildi. Federasyon yetkililerinin de, jandarma kanalıyla tacizci genci karakola çektirdiği vurgulandı. Rus kafilesinde görevli yaşlı bir delegenin araya girip, "Büyük bir olay değil. Davacı olmayacağız" demesi üzerine tacizci gencin Beykoz Askerlik Şubesi'ne teslim edildiği bildirildi. 




</TEXT>
</DOC>
