<DOC>
<DOCNO> 272396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo26.html </URL>
<DATE> 2004/09/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Denizlispor'da Ömer Rıza ilk yarıyı kapattı... 
</HEADLINE>
<TEXT>

     Denizlispor'da golcü futbolcu Ömer Rıza ilk yarıyı kapattı. 
     İlk 3 haftada 9 puan alan, son 2 maçını ise kaybeden yeşil- siyahlılar, Diyarbakırspor maçının hazırlıklarını tamamladı ve özel uçakla Diyarbakır'a gitti. 
     Denizlispor Profesyonel Futbol Şubesi Başkanı Turgut Dalaman, rakiplerinden çekinmediklerini, sahaya galibiyet parolasıyla çıkacaklarını ve bunu gerçekleştirecek güçte olduklarını söyledi. 
     Geçen sezon deplasmanda iyi sonuçlar aldıklarını hatırlatan Dalaman, ''Aynı özelliğimizi sürdürmek, Diyarbakırspor'dan alacağımız 3 puanla yeni bir galibiyet serisi yakalamak istiyoruz. Dostça ve centilmence geçecek mücadelenin sonunda gülen taraf olacağımıza inanıyorum'' dedi. 
     Öte yandan, sezona iyi başlayan ve forma giydiği 3 maçta 3 gol atan Ömer Rıza'nın sakatlığı sürüyor. 
     Tedavi için Almanya'ya giden futbolcudan gelen haberlerin sevindirici olmadığını bildiren Dalaman, ''İlk bilgiler 6-8 haftada iyileşeceği şeklindeydi. Ancak çekilen MR'ı inceleyen doktorlar, durumun daha kötü olduğunu ve iyileşmesinin ilk yarı sonunu bulacağını ifade etmiş. Bizim ve futbolcumuz için üzücü bir durum'' diye konuştu. 
     
</TEXT>
</DOC>
