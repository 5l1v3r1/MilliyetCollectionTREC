<DOC>
<DOCNO> 290649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko09.html </URL>
<DATE> 2004/11/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
G-20'den ABD'ye ''Bütçe açıklarını kapatmaya çalış'' çağrısı... 
</HEADLINE>
<TEXT>

     Gelişmiş ve gelişmekte olan ülkelerin oluşturduğu G-20 Grubu, ABD'ye, doların önemli para birimleri karşısında değer kaybetmesinde önemli unsurlardan biri olarak görülen bütçe açıklarının kapatılması yönünde çalışması çağrısında bulundu. 
     Almanya'nın başkenti Berlin'de düzenlenen G-20 Maliye Bakanları ve Merkez Bankası Başkanlarının katıldığı yıllık toplantısı, kapanış bildirgesinin yayınlanması ile sona erdi. 
     Kapanış bildirgesinde, orta vadede ABD'de bütçenin sağlamlaştırılması, Avrupa'da ve Japonya'da ekonomik büyümeyi artıracak yapısal reformların devamı, Asya'da kambiyo kurlarında daha esnek bir yapı için mali sektör reformların önemli olduğu vurgulandı. 
     Küresel ekonominin gelecek yıl iyi bir yapıda olacağının görüldüğü ifade edilen bildirgede, petrol fiyatlarında oynaklık ve ABD bütçe ve ticaret açıklarında büyüme gibi dış dengesizlik ile jeopolitik endişelerin risk unsuru olduğu kaydedildi. 
     Bildirgede, son günlerde ABD Doları'nın önemli para birimleri karşısında değer kaybetmesinin önlenmesine ilişkin spesifik bir husus yer almadı. 

     
</TEXT>
</DOC>
