<DOC>
<DOCNO> 290776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/aspo.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fenerbahçe asla utanmasın' 
</HEADLINE>
<TEXT>


Teknik Direktör Le Guen, 6-2'lik Manchester United yenilgisini ölçü almadığını söyledi, "İngiltere'de her takım böle bir skorla karşı karşıya kalabilir. Rakibimizin gücünü biliyor ve salı gecesine ciddi hazırlanıyoruz" dedi 

MEHMET ÇİFTÇİ 


'Dönüm noktası olacak' 
FENERBAHÇE'NİN Şampiyonlar Ligi'nde salı gecesi evinde ağırlayacağı Olympique Lyon'un hocası Le Guen, karşılaşmanın her iki takım açısından da dönüm noktası olacağını söyledi. Milliyet'in sorularını yanıtlayan Fransız teknik adam, Sarı - Lacivertli ekip hakkında, "Çok güçlü bir takım. Bunu da aldığı sonuçlarla gösteriyor. İyi bir form yakaladılar, dikkatli olmalıyız. Ancak biz bir adım öndeyiz" açıklamasını yaptı. 

'Şansımıza güveniyoruz' 
GRUPTA Fenerbahçe ile ikincilik yarışı yapacaklarını belirten Le Guen, "Rakibimizin kadrosuna baktığımızda oyunun kaderini değiştirebilecek nitelikte çok fazla oyuncuları olduğunu görüyoruz" dedi. Bu maçtan puanla ayrılmak için ciddi bir hazırlık dönemi geçirdiklerini kaydeden Fransız hoca, "Şansımıza güveniyoruz. Eğer ikinci tura çıkamazsak, bunu büyük bir başarısızlık olarak değerlendiririz" diye konuştu. 

'Üç takım da iddialı' 
İŞLERİNİN kolay olmadığına da değinen Le Guen, Fenerbahçe'nin Manchester önünde aldığı ağır yenilgiyi ise şöyle değerlendirdi "Manchester gibi bir takıma hangi skorla olursa olsun kaybetmek utanılacak bir şey değil. Biz bu maçı bir ölçü kabul etmiyoruz. Puan cetveline bakıldığında üç takımın da birbirine yakın şansları bulunduğu görülüyor. Ancak bir üst tur için Fenerbahçe'ye iki maçta da net bir üstünlük sağlamamız şart." 

LYON'U TANIYALIM 

RESMİ ADI Olympique Lyonnais 
KURULUŞU 1950 
RENKLERİ Kırmızı - Lacivert 
BAŞKANI Jean Michel Aulas 
TEKNİK DİREKTÖR Paul Le Guen 
STADI Gerland - 42.000 
BAŞARILARI Lig şampiyonu 2002, 2003, 2004 , Kupa şampiyonu 1964, 1967, 1973 , Lig Kupası 2001 , Inter - Toto şampiyonu 1997 , Kupa Galipleri yarı finalisti 1964 , UEFA Kupası çeyrek finalisti 1967, 1999 

Tek korkuları Alex 

Takım kaptanı Cacapa, yıldız oyuncu ile Brezilya'da defalarca karşılaştığını söyledi, "Hayatımın en zor anlarını hep Alex karşısında yaşadım" diye konuştu 


'Büyük bir oyuncu' 
LYON'UN kaptanı Cacapa, Brezilya Ligi'nde Alex ile defalarca karşı karşıya geldiklerini söyledi. Tecrübeli oyuncu, "Futbol hayatımın en zor anlarını hep onun karşısında yaşadım. Çok büyük bir oyuncu. Teknik kapasitesi, yetenekleri üst düzeyde. Ayrıca kişilik olarak da inanılmaz bir insan. Tüm Brezilya hem Alex'in futbolunu, hem de insani yönünü konuşur" ifadelerini kullandı. 

'Puan çıkarmalıyız' 
CACAPA, Alex'i tutmakta zorlanacaklarını da kaydetti, "Onunla yeniden karşılaşmak beni hem heyecanlandırıyor, hem de endişelendiriyor. Alex'in performansı maçın sonucu etkileyecektir" dedi. Gruptaki şanslarının Fenerbahçe ile oynayacakları iki karşılaşma sonrası netleşeceğini kaydeden Brezilyalı oyuncu, "İstanbul'dan puan çıkaramazsak işimiz zorlaşır" yorumunu yaptı. 

Fener'in en büyük silahı 

FRANSIZ ekibinin bu sezon 10 milyon dolara renklerine bağladığı Brezilyalı Nilmar, Alex'in transferinden sonra, Fenerbahçe'yi daha yakından izlemeye başladığını söyledi. Genç yıldız, "Bence rakibimizin en büyük silahı Alex. Ayrıca Luciano ve Fabiano'yu da yakından tanıyorum. Belki ben de bir gün Fenerbahçe formasını giyebilirim. Neden olmasın ki" diye konuştu. 

Hooijdonk dileği 

Abidal temkinli 
SAKATLIĞI düzelen ve oynayabilecek form düzeyine ulaşan Abidal ise Fenerbahçe'yi ciddiye almaları gerektiğini, yoksa hayal kırıklığı yaşayabileceklerini söyledi. Lyon'un etkili silahı, "Ben tahmin yürütmeyi sevmem. Çünkü maçları önceden oynamanın bir anlamı yok. Ancak onlar İstanbul'da kazansın, biz de kendi sahamızda, ben razıyım" dedi. 

'Keşke sakatlansa' 
HOOIJDONK'TAN çekindiğini de belirten Abidal, "Bizim maça kadar sakatlanırsa iyi olur. Ya da antrenörü kenarda bırakırsa. Çünkü çok iyi bir oyuncu" yorumunu yaptı. Fenerbahçe'yi henüz kasetlerden izlemedikleri için tüm oyuncular hakkında bilgi sahibi olmadığını da kaydeden tecrübeli oyuncu, "Ancak bir de Alex gibi yıldızlarının bulunduğunu biliyorum" diye konuştu. 

Sol kanadı zayıf 

Revizyona gitti 
OLYMPİQUE Lyon, üç yıldır üst üste Fransa Ligi'ni zirvede bitiriyor. Bu sezon da şampiyonluğun en büyük favorisi olarak gösteriliyor. Şampiyonlar Ligi'nde final hedefi ile yola çıkan, kadrosunda önemli bir revizyona giden ve takımın yaş ortalamasını 25'e düşüren Lyon, sezon başında Brezilyalı yıldızı Elber'in sakatlanması üzerine Arsenal'den Fransız milli oyuncu Wiltord'u renklerine bağladı. 

Sonlarda açılıyor 
SATTIĞI oyunculardan 27 milyon Euro gelir sağlayan ancak transfer de 26 milyon Euro harcayan Fransız ekibi, savaşçı bir takım olarak tanınıyor. Oyun disiplininden hiç kopmayan, ofansif futbolu benimseyen, özellikle deplasmanlarda kontratağı çok iyi uygulayan Lyon attığı gollerin büyük bölümünü son 15 dakikada buluyor. Evinde 4-4-2, dış sahada ise iki ön liberolu 4-2-3-1 sistemini uyguluyor. 

Juninho'ya dikkat 
TAKIMIN en büyük yıldızı Brezilyalı Juninho. Hem teknik kapasitesi yüksek, hem de frikik atışlarında tam bir usta. Fransız spor yazarları, Olympique Lyon'un en zayıf bölgesini, 20 yaşındaki ümit milli oyuncu Berthod'un oynadığı defansın solu olarak gösteriyor. Otoriteler Fransız ekibinin pres karşısında ciddi pozisyon hataları yapmasını da bir diğer zayıf yanı olarak değerlendiriyorlar. 

Lyon'dan gol şov 

FRANSA Ligi'nin tek namağlup takımı Olympique Lyon dün gece de Caen'i 4 - 0 yendi ve maç fazlasıyla liderliğe yükseldi. Karşılaşmanın ilk yarısı 3 - 0 önde kapatan Lyon'un gollerini Diarra, Malouda, Essein ve penaltıdan Frau attı. 


</TEXT>
</DOC>
