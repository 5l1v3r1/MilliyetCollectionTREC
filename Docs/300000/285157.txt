<DOC>
<DOCNO> 285157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo26.html </URL>
<DATE> 2004/11/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Alex Konsantrasyon eksikliği yaşamıyorum... 
</HEADLINE>
<TEXT>

     Fenerbahçe'nin Brezilyalı futbolcusu Alex De Souza, sarı-lacivertli taraftarın bağlılığının ve tutkusunun, dünyanın hiçbir yerinde olmadığını söyledi. 
     Alex, Futbol Federasyonu'nun yayın hayatına başlayan TamSaha Dergisi'ne verdiği röportajda, futbol sevgisi bakımından Brezilya ile Türkiye arasında benzerlikler olduğunu ifade ederek, şöyle konuştu 
     ''Ama bana kalırsa buradaki tutku, oradan fazla. Brezilya'da da futbol sevdalısı insanlar var. Her hafta tribünleri dolduran binler var. Ama buradaki atmosfer farklı. Doğrusu Fenerbahçe taraftarının bağlılığının ve tutkusunun dünyanın hiçbir yerinde olmadığını düşünüyorum. Ben kulübüne bu kadar bağlı bir taraftar kitlesi görmedim. Bunu da dünyanın birçok yerinde, 10 yıldır top oynayan biri olarak söylüyorum.'' 
     
     ''BREZİLYA VE TÜRK FUTBOLU ARASINDA FARK VAR'' 

     Brezilya futbolunun çok daha fazla teknik yeterliliğe dayalı olduğunu kaydeden Alex, ''Orada futbolcular çok daha fazla yardımlaşmalı oynar ve kısa paslarla oyunu kurarlar. Oysa Türkiye'deki futbol sisteminde güç çok önemli. sadece bu da değil. Uzun paslar da oyun planının çok önemli bir parçası. Bu açıdan önemli bir fark var. Bu da doğal olarak beni etkiliyor'' diye konuştu. 
     
     ''UZUN SÜRE OYNAMAK İÇİN GELDİM'' 

     Avrupa'ya ikinci kez geldiğinin hatırlatılması üzerine Brezilyalı futbolcu, şunları söyledi 
     ''Aslında Parma'ya gittiğimde de kafa olarak hazırdım. Ama kulüp içi bir takım problemler nedeniyle oynama şansı yakalayamadım. Çok kısa bir süreydi. Ancak bu kez uzun süre oynamak için geldim. Kafa açısından bir değişiklik yok. O zaman da bugünkü kadar hazırdım, ama bir takım aksilikler nedeniyle uyumsuzluk yaşadım. Buraya Fenerbahçe için en iyisini yapmaya geldim. Bunu gerçekleştirmeye çalışıyorum.'' 
     
     ''KONSANTRASYON DÜŞÜKLÜĞÜ YAŞAMIYORUM'' 

     Alex, maç içinde iniş-çıkış yaşadığı ve konsantrasyonunun düştüğü anların olup olmadığı sorusuna, şöyle yanıt verdi 
     ''Maç içinde konsantrasyon düşüklüğü yaşadığımı düşünmüyorum. Oyun içinde bu yönde çok az düşüş yaşarım. Her oyuncunun iyi ve kötü günü vardır. Benim de kötü oynadığım maçlar olmuştur, olacaktır da. Ama ben her durumda konsantrasyonumu düşürmem. Dikkat ettiyseniz, attığım gollerin çok büyük bölümü maçların sonuna denk düşer. Bir çok oyuncunun Artık maçı döndüremeyiz. İş burada biter dediği noktada, ben yılmam ve oyuna asılırım. Nitekim bu sezon da hep böyle oldu. Gollerimin çoğu da bu dakikalarda geldi zaten. Bu da konsantrasyonumu ne kadar üst seviyede tuttuğumun bir göstergesi sayılır.'' 
     
</TEXT>
</DOC>
