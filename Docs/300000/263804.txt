<DOC>
<DOCNO> 263804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko18.html </URL>
<DATE> 2004/08/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rahmi Koç Eylül'de dünya turuna çıkıyor... 
</HEADLINE>
<TEXT>

     Koç Holding Şeref Başkanı Rahmi Koç, Eylül'de tekneyle dünya turuna çıkıyor. 
     Deniz tutkusuyla tanınan Koç, dünyayı tekneyle dolaşma hayalini 17 Eylül'de Kalamış Marina'da başlatacağı yolculuk ile gerçeğe dönüştürecek. Koç, yolculuk öncesi sevenlerine Kalamış Marina'da düzenlenecek kurufasulye partisi ile veda edecek. 
     Rahmi Koç'un ''Nazenin 4'' adlı teknesiyle yapılacak yolculuk, yaklaşık 2 yıl sürecek. Yolculuğu boyunca 3 ayda bir Türkiye'ye gelecek olan Koç, günlük de tutacak. 
     Rahmi Koç, Koç Topluluğu'nun aylık dergisi ''Bizden Haberler''de yer alan söyleşisinde, dünya turunu, macera ile disiplini buluşturan yolculuğu ve deniz tutkusunu anlattı. 
     Koç, koleje girdiği yıllarda başlayan deniz tutkusunu anlatırken, ''Önceleri yüzme, balık tutma, tekne sahibi olma, yelkencilik derken, daha sonra uzaklara gitmeye heveslendim. Bu heves, insanın içinde büyüyor ve insan niye dünyayı dolaşmayayım diye soruyor kendine. Önceleri hayal gibi bir arzuydu, daha sonra gitgide yüreğim kabardı ve daha da arzuladım'' dedi. 
     2 kez Atlantik'i geçtikten sonra bunun büyük bir mesele olmadığını gördüğünü dile getiren Koç, dünya turu yapan çok sayıda insanla tanıştığını, dünya turu yapıp kitap yazanların kitaplarını edindiğini ve böyle bir dünya turunun yapılabilir olduğuna inandığını bildirdi. 
     Koç, dünyayı denizden dolaşmanın çok büyük bir disiplin istediğini kaydederek, ''8 kişi 40 metrekarede aylarca birlikte yaşayacaksınız. Motor çalışacak, durdurulacak, 24 saat nöbet tutulacak. Yelken açılacak, yelken kapanacak. Bayrak inecek ve açılacak, yemek pişecek. Deniz bizim bugünkü gündelik hayatımızdan çok daha fazla disiplin ister'' görüşünü dile getirdi. 
     Yaklaşık 2 yılda yapılması planlanan yolculuğu boyunca 3 ayda bir Türkiye'ye geleceğini anlatan Koç, ülkeye geldikleri zaman teknenin olduğu yerde kalacağını ve bir ay sonra yoluna devam edeceklerini bildirdi. Koç, Aralık ayı boyunca İstanbul'da olacağını da vurguladı. 
     
     ''BAMBAŞKA BİR DÜNYA'' 
     Rotada kendisini en çok heyecanlandıran yerlerin Pasifik'teki adalar olduğunu belirten Koç, böyle bir deneyim ile yaşamı boyunca içinde taşıdığı bir arzuyu kazasız yerine getirmiş olacaklarını kaydetti. 
     Rahmi Koç, denizin insanı dinlendirdiğini ve vücuda güç verdiğini belirtirken, ''Deniz günün her saatinde değişiyor, bulutlar, hava, güneş değişiyor. Onun denizde verdiği akis var. Güneş batıyor, ay çıkıyor, yağmur yağıyor, fırtına geliyor ve her seferinde ışık değişiyor. Balıkları ve kuşları görüyorsunuz. Bambaşka bir dünya. Deniz deyip geçmemek lazım. Bakacaksınız bir gök, bir deniz, bir de siz varsınız'' dedi. 
     Yolculuğu boyunca günlük tutacağını belirten Koç, arkadaşlarının, dijital kamera karşısında yaşanılanları her gün anlatma ve sonra da onlara gönderme önerisini de yolculukta deneyeceklerini ifade etti. 
     Denizde en çok ailesini ve arkadaşlarını özleyeceğini belirten Koç, ''Memleketi özleyeceğim. Ben 15 günden fazla dışarıda kaldığım zaman Boğaz'ı, İstanbul'u, düdük, korna, kargaşa ne varsa hepsini özlüyorum'' dedi. 
     Rahmi Koç, söyleşisinde Koç Topluluğu çalışanlarına da, ''Şirketinizi iyi götürün. Gözümüz arkada kalmasın. Allah'a çok şükür işleri çok güzel götürüyorlar. Bana ihtiyaçları yok'' mesajı gönderdi. 
     
</TEXT>
</DOC>
