<DOC>
<DOCNO> 283216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur05.html </URL>
<DATE> 2004/10/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kayıp doktoru, sarkıntılık ettiği hemşirenin sevgilisi öldürmüş .. 
</HEADLINE>
<TEXT>

     
     Hatice ÇETİNKAYA- Göksel YAPAR ALANYA Antalya , DHA 
     

ANTALYA'nın Alanya İlçesi'nde 19 Ekim'den bu yana kayıp olan 56 yaşındaki Kardiyoloji Uzmanı Dr. Ömer Süha Ekmekçioğlu'nun cinayete kurban gittiği ortaya çıktı. Ekmekçioğlu'nun sarkıntılık ettiği bir hemşirenin sevgilisi tarafından kravatıyla öldürüldüğü ortaya çıktı. Katil zanlılarına tatbikat yaptırıldı. 
     19 Ekim Günü sabahı evinden işine gitmek için ayrılan Alanya Özel Hayat Hastanesi doktoru Ömer Süha Ekmekçioğlu'nun 34 FED 49 plakalı BMW marka otomobili bir gün sonra Gazipaşa'nın 10 kilometre uzağındaki Beyrebucak Köyü yakınlarında terk edilmiş olarak bulundu. Otomobilin benzinin bittiği görüldü. 100 metre ileride benzin istasyonu bulunması kafaları karıştırdı. Araştırmalarını derinleştiren polis maddi durumu oldukça iyi olan, Alanya Limanı'nda demirli yatı da bulunan Ekmekçioğlu'nun kredi kartı ve banka hesaplarından para çekilmediğini tespit etti. 
     Alanya Polisi, titiz çalışmaları sonucu Ekmekçioğlu'nun kıskançlık cinayetine kurban gittiğini ortaya çıkardı. Olayla ilgili 22 yaşındaki Serdal Balli ile suç ortakları olduğu öne sürülen arkadaşları 33 yaşındaki Ercan Çetin ve 20 yaşındaki Veysel Dal katil zanlısı olarak önceki gün gözaltına alındı. Zanlılar, ifadelerinde suçu itiraf etti. Zanlılardan Serdal Balli'nin, Özel Hayat Hastanesi'nde çalışan hemşire kız arkadaşına sarkıntılık yaptığı gerekçesiyle Ömer Süha Ekmekçioğlu'nu arkadaşları yardımıyla öldürdüğü iddia edildi. 
     
     BAYILTIP KRAVATIYLA BOĞMUŞLAR 
     Balli'nin, 19 Ekim Günü, 'konuşmak istiyorum' diyerek, beraberinde iki arkadaşı ile birlikte doktor Ekmekçioğlu'nun otomobiline bindiği ve Gazipaşa İlçesi'ne 20 kilometre uzaklıktaki Güney Köyü Nohutluk Mevkine götürdükleri belirlendi. Balli ve Çetin'in, çalıların arasına götürdükleri Ekmekçioğlu'nu başına taşla vurup bayılttıktan sonra, boynundaki kravatı ile boğarak öldürdükleri öğrenildi. Bu sırada Veysel Dal'ın gözcülük yaptığı ileri sürüldü. Polis zanlıların verdiği adres doğrultusunda dün çürümeye yüz tutan cesedi buldu. Ceset otopsi için Alanya Devlet Hastanesi Morgu'na kaldırıldı. 
     Serdal Balli, Ercan Çetin ve Veysel Dal'a akşam saatlerinde olay yerinde tatbikat yaptırıldı. Veysel Dal, Balli'nin ısrarıyla Ercan Çetin ile birlikte Ekmekçioğlu'nun aracına binip olay yerine geldiklerini, Çetin ve Balli'nin konuşmak üzere doktorla yanından uzaklaştıklarını söyledi. Dal, daha sonra Balli ve Çetin'in birlikte döndüğünü, doktorun nerde olduğunu sorduğunda cevap alamadığını anlattı. Ömer Süha Ekmekçioğlu'nun BMW marka otomobilini dönüşte kendisinin kullandığını belirten Veysel Dal, aracı benzini bitmesi üzerine terkettiklerini ifade etti. Zanlılar, tatbikatın ardından Alanya Emniyet Müdürlüğü'ne geri götürüldü. 
     Çapkın birisi olduğu belirtilen Ömer Süha Ekmekçioğlu'nun biri yabancı olmak üzere 5 evlilik yaptığı ve son eşiyle de ayrı yaşadığı belirlendi. 
     
</TEXT>
</DOC>
