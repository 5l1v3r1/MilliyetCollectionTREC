<DOC>
<DOCNO> 276841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/ekonomi/eko01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hizmet memnuniyetsizliği yüzünden görevden aldık' 
</HEADLINE>
<TEXT>


Yapı Kredi Bankası Yönetim Kurulu Başkanı Çekinmez, Genel Müdür Sığın'ın görevden alınmasının "Verilen hizmetin memnuniyetiyle ilgili" olduğunu söyledi 

KADİFE ŞAHİN 

Yapı Kredi Bankası Yönetim Kurulu Başkanı Mehmet Çekinmez, cuma günü yapılan yönetim kurulu toplantısında bankanın genel müdürü Naci Sığın'ın görevden alınmasına ilişkin "Karar, yönetim kurulunun takdiridir" açıklamasında bulundu. Naci Sığın'ın görevden alınmasına ilişkin yönetim kurulu kararının, toplantının geç bitmesi nedeniyle İMKB'ye mesai saatinin bitmesinden sonra bildirildiğini belirten Çekinmez, şöyle konuştu 
"Karar yönetim kurulunun takdiridir. Yönetim kurulu böyle uygun görmüştür. Görevlilerin faaliyetine ilişkin bir hizmet takdiridir. 
Verilen hizmetin memmnuniyetiyle ilgilidir. Borsaya yaptığımız açıklama yeterince kapsamlı ve manalıdır. Görevden alınmayla ilgili nedenler kendi içinde mevcuttur." 

'Gerginlik vardı' 
Yapı Kredi Bankası Genel Müdürü'nün yönetim kurulu kararıyla görevden alınmasının özel bir tarihe denk gelmesine bağlanmasının doğru olmadığını belirten Çekinmez, bankanın yeni yönetiminin belirlendiğini ve bu bilgilerin de İMKB'ye bildirildiğini söyledi. 
Genel Müdür Sığın'ın görevden alınmasına ilişkin gelişmeler hakkında bilgi veren banka içinden bazı kaynaklar, Sığın'ın uzun bir süredir yönetimin bazı üyeleriyle gerginlik içinde olduğunu belirttiler. Gerginliğin bankayla ilgili bazı kararların ve faaliyetlerin yönetim kuruluna bildirilmemesi noktasında tırmandığı kaydedildi. Yaşanan bu gelişmeler üzerine yönetim kurulunun geçen hafta çarşamba günü Sığın'ın istifasını istediğini belirten kaynaklar, Sığın'ın istifayı kabul etmemesi üzerine görevden alındığını anlattılar. Bankacılığa 1985'te İnterbank'ta başlayan Sığın, 1991'de Yapı Kredi Bankası'nın yönetimine girdi. Sığın 1999'dan bu yana bankanın genel müdürü olarak görev yapıyordu. 

Yeni genel müdür Yolalan, Sığın'ın sınıf arkadaşı Yapı Kredi Bankası Genel Müdür yardımcılarından Doç. Dr. Reha Yolalan'ın bankanın yeni genel müdürü olacağı bildirildi. 1961'de İstanbul'da doğan Yolalan, İTÜ İşletme Fakültesi Endüstri Mühendisliği bölümünü bitirdi. Ardından Boğaziçi Üniversitesi Endüstri Mühendiliği bölümünde yüksek lisans, Kanada'da Universite Laval - İdari Bilimler Fakültesi'nde de doktora yaptı. Reha Yolalan, 1991'de girdiği Yapı Kredi'de çeşitli görevler aldıktan sonra finansal analiz ve risk yönetiminden sorumlu genel müdür yardımcısı oldu. Yolalan, Boğaziçi Üniversitesi'nde Naci Sığın'la sınıf arkadaşıydı. 


</TEXT>
</DOC>
