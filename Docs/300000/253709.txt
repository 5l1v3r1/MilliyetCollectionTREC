<DOC>
<DOCNO> 253709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/ekonomi/eko04.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>


Yabancılar daha iyimser Raymond James Türkiye Başekonomisti Özgür Altuğ, "Yabancılar AB konusunda bizden iyimser ancak hükümetin IMF ile ne şekilde yola devam edeceğini merak ediyorlar" diyor 

SONGÜL HATISARU Finans atölyesi 

Ağustos ayı ortasında gündeme gelmesi beklenen AB beklentisi nedeniyle borsada yatırımcıların tatile çıktığı yaz döneminde bir hareketlilik yaşanıyor. Borsa endeksi 18.500'ler seviyesinde. Bundan sonraki ivme biraz da yabancıların tavrına bağlı olacak. Kıbrıs'ta çözüm çıkmaması arkasından nisan - mayıs döneminde yaşanan çalkantıda yabancıların da borsada para kaybettiğini biliyoruz. Bu nedenle yabancı yatırımcı AB beklentisine karşın son dönemde artık daha temkinli. Yabancıların bugünlerdeki stratejileri nedir Görüşünü aldığımız Raymond James Türkiye Başekonomisti Özgür Altuğ, yaptıkları çeşitli roadshow'larda yabancıları AB konusunda iyimser gördüğünü söylüyor. 
Raymond James yabancılarla işlem yapan önde gelen aracılardan. Raymond James'in yabancı işlemlerindeki payı yüzde 20'nin üzerinde. Altuğ, yabancıların Türkiye'ye ilgisinin devam ettiğini, yalnız ilgilendikleri enstrümanlarda bir miktar farklılaşma gözlendiğini söylüyor. 

Yabancılar AB'nin bize müzakare tarihi vereceğine inanıyor mu Yapılan son kamuoyu anketlerinde Türklerin yüzde 42'si Türkiye'nin AB'den bu yıl sonunda tam üyelik müzakerelerine başlamak için tarih alabileceğini düşünürken, görüştüğümüz yabancılar Türkiye'nin bu yıl sonunda AB'den tarih alacağı konusunda oldukça iyimser. 
Mayıs sonu itibariyle yabancıların İMKB'deki payı yüzde 55 seviyesinde. Oran yüksek olmasına rağmen olumlu beklentilerle daha da artması mümkün. Ancak izlenimlerimize göre bu payın daha üst düzeylere çıkması için sadece AB'den tarih alınması yeterli olacak gibi görünmüyor. 
Yabancılar AB ile beraber hükümetin IMF ile gelecekte ne şekilde devam edeceğinin de önemine dikkat çekiyorlar. Yerli yatırımcılar gibi yabancılarda da hükümetin Şubat 2005'te tamamlanacak olan mevcut stand - by anlaşması sonrasında nasıl bir yol izleyeceğini her ne kadar hükümetin önünde çok fazla seçenek olmasa da merak ediyor. 

Size en çok sorulan soru neydi Bize yöneltilen sorular arasında en sık tekrarlananı Türk hükümetinin yeni programla ilgili açıklamayı ne zaman yapacağına ve bunun da nasıl bir program olacağına ilişkin olanlardı. Hükümet yetkililerinin bu konuyla ilgili yaptığı çelişkili açıklamalar yabancıların da kafasını karıştırmışa benziyor. 
Dolayısıyla hem IMF hem de AB ile ilgili iyimser beklentiler sürerken, belirsizliklerin de devam etmesi uzun vade için yabancıları bir miktar rahatsız ediyor. Yatırımcıların büyük bir kısmı AB'nin önemine dikkat çekerken AB'den sağlanacak doğrudan yatırım vs gibi somut faydaların oldukça zaman alacağını, ekonomik dengelerdeki hassaslığın kısa vadede devam edeceğini, bu yüzden de IMF ile programın orta vadede önemini yitirmeyeceğine dikkat çekiyorlar. Aynı zamanda yabancılar Amerika'da FED'in faiz artırım sürecini devam ettireceğini ve bunun gelişmekte olan piyasalardan para çıkışını devam ettirebileceğini düşünerek sadece Türkiye'ye değil, diğer gelişmekte olan piyasalara yatırım yaparken temkinli olduklarını söylüyorlar. 

Tarih almamız bir rallinin yaşanması için yeterli olacak mı İyileşme kaydeden makroekonomik performansa ve AB beklentilerine karşın ülke riskinden ziyade yatırımcılar ülkenin dahil olduğu kategori riskinden korkuyorlar. 
Bu kapsamda yabancı yatırımcıların çoğu gelecek altı aylık dönemde Türkiye için olumlu bir görüş benimseseler de yukarı doğru yükselişin yurtdışındaki dinamikler ve uzun vade için devam eden hassas ekonomik dengeler sebebiyle sınırlı kalabileceği görüşündeler. Getiri hesapları içinde çok önemli bir rol oynayan dolar kurundaki dalgalanmalar da yabancı yatırımcıları Nisan ve Mayıs ayındaki hareketlerden sonra bir miktar tedirgin etmişe benziyor. 


</TEXT>
</DOC>
