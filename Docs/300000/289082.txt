<DOC>
<DOCNO> 289082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas11.html </URL>
<DATE> 2004/11/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mahkeme salonlarına TV kameraları alınsın mı 
</HEADLINE>
<TEXT>

     Mahkeme salonlarına kamera sokulması yasak olan İngiltere'de duruşmaların TV kameralarına açılması konusu hükümet tarafından tartışmaya açıldı. 
     Hükümetin bu konuda hazırladığı raporu tartışmaya açmasının ardından, ilk olarak gelecek hafta Londra'daki Kraliyet Temyiz mahkemesine deneme mahiyetinde kamera yerleştirileceği açıklandı. Hükümet yetkilileri, bu deneme süresi içinde Kraliyet Temyiz Mahkemesi'nde sadece ceza ve aile davalarının çekiminin yapılacağını açıkladı. 
     Adalet Bakanı Lord Falconer de, kameraların mahkeme salonlarına alınmasına temyiz davalarından başlama kararlarını, bu davalarda tanık dinlenmesinin söz konusu olmaması dolayısıyla aldıklarını belirtti. Lord Falconer, burada alınan sonuçlara göre mahkeme salonlarına TV kamerası yernleştirilmesi konusunu karara bağlayacaklarını açıkladı. 
     ABD'de ceza davalarının tümü mahkeme salonlarına yerleştirilen kameralarla çekiliyor, ''Mahkeme TV'' adı verilen ve kablodan yayın yapan TV istasyonu tarafından yayımlanıyor. 
     İngiltere'de, özellikle ceza davalarının TV kameralarına açılmasına karşı çıkılıyor. Adalet Bakanı Lord Falconer'in de aralarında bulunduğu ve ceza davalarının TV kameralarına açılmasına karşı çıkan grup, bu davaların kemaralardan uzak görülmesinin, yargıçları ve davanın önemli tanıklarını korumanın tek yolu olduğunu belirtiyor. Bu kesim, aksi takdirde tanıkların deşifre olma korkusuyla adalete yardımcı olmaktan kaçınabileceğini savunuyor. 
     
</TEXT>
</DOC>
