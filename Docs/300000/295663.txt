<DOC>
<DOCNO> 295663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur33.html </URL>
<DATE> 2004/12/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ankara'da Kızılay savaş alanına döndü 
</HEADLINE>
<TEXT>

     ''Ezilenlerin Sosyalist Platformu ESP '' üyeleri, öğle saatlerinde Kurtuluş Parkı girişinde yeni Ceza İnfaz Yasası'nı protesto etmek amacıyla toplandı. 
     ''Ceza İnfaz Yasası geri çekilsin, disiplin yönetmeliği iptal edilsin'' yazılı pankartın ardında toplanan ve ''İçeride, dışarıda hücreleri parçala'', ''Ceza İnfaz Yasası geri çekilsin'', ''Devrimci tutsaklar onurumuzdur'' şeklinde sloganlar atan grup, Yüksel Caddesi'ne yürümek istedi. 
     Eylemin yasal olmadığını belirten polis yetkilileri de grubun basın açıklaması yapma hakkını kullanabileceğini, bunun dışında başka bir harekete izin vermeyeceklerini belirtti. Polis, grubun seçeceği temsilcilerin TBMM'ye giderek dilekçe vermek istemesi üzerine, eylemcilerin Yüksel Caddesi'ne kadar yürümesine izin verdi. Maskelerle yüzünü kapatan ve çantalarında taş ve sopa taşıyan eylemciler de, polis eşliğinde Ziya Gökalp Caddesi'nden Kızılay'a doğru yürüyüşe geçti. 
     Yol boyunca slogan atan grup, Ziya Gökalp Caddesi'nden Mithatpaşa Caddesi'ne dönerek, Yüksel Caddesi girişine geldi. 
     Yüksel Caddesi'ne girmeyerek yanlarında getirdikleri molotofkokteyllerini Mithatpaşa Caddesi'nde trafik işlerken yola fırlatan eylemciler, polisin müdahalesi üzerine ara sokaklara dağıldı. Ahmetler Postanesi yönüne kaçan bir grup eylemci de, yol kenarından söktükleri kaldırım taşları ve banklarla barikat oluşturdu. 
     Polisin göz yaşartıcı gaz kullanarak gruba müdahale etmesinin ardından, polis-eylemci kovalamacası Başkent sokaklarında sürdü. Birkaç gruba ayrılan Çevik Kuvvet ekipleri, ara sokaklarda yakaladıkları eylemcileri gözaltına aldı. Polisin gözaltı araçlarına binmeleri isteğine direnen eylemciler, Çevik Kuvvet tarafından zorla araçlara bindirildi. 
     Polisin, şu ana kadar 30'un üzerinde kişiyi gözaltına aldığı öğrenildi. Gözaltına alınan kişiler, Ankara Emniyet Müdürlüğü'ne götürüldü. 

     
</TEXT>
</DOC>
