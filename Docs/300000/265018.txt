<DOC>
<DOCNO> 265018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko39.html </URL>
<DATE> 2004/08/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Unakıtan Temmuz ayı itibarıyla ithalat azalmıştır... 
</HEADLINE>
<TEXT>

     Maliye Bakanı Kemal Unakıtan, temmuz ayı itibariyle, ithalatın eskilere göre azaldığını bildirdi. 
     Unakıtan, Kütahya'da, işadamlarıyla bir araya geldiği yemekli toplantıda yaptığı konuşmada, Türkiye'nin, çok kötü ve karanlık günleri geride bıraktığını söyledi. 
     Ekonominin, uçurumun kenarına geldiği günlerin hep beraber yaşandığını dile getiren Unakıtan, ''Öyle sıkıntılı günler yaşadık ki, yarın ne olacağını bilemez durumdaydık. O günleri bir daha inşallah ne biz görürüz ne de çocuklarımız görür. Onlar geride kaldı'' dedi. 
     Toplantıyı izleyen gazetecilere, ''Şimdi size bugün taze taze haber veriyorum. Desem ki, ben bu haberi Ankara'daki ya da İstanbul'daki ekonomi muhabirlerine, hepsi üşüşürler. Sayın bakan ne diyecek diye '' diyen Unakıtan, şöyle konuştu ''Şimdi şanslı muhabirler sizlersiniz. Son rakamları alıyorum. Temmuz ayında ithalat eskilere göre azalmıştır. İthal rakamları düşmüştür. İhracatımız artmıştır. Turizm gelirlerimiz artmıştır. Dolayısıyla, cari açığa menfi etki eden talepler azalmıştır. Tüketici kredileri şimdi en düşük seviyesinde. Yılbaşından beri, tüketici kredileri temmuz ayında en düşük seviyesine düşmüştür. Bunu da ayrıca belirtmek istiyorum. 
     Ayrıca, ithalatımız korkulacak ithalat değildir. Nedir Hammadde yardımcı madde, veya makine teçhizatı alınmıştır. Makine teçhizatıyla ne yapar insan Gelince onları kuracak, üretime başlayacak. O üretimle Türkiye'nin milli geliri artacak, katma değeri artacak, ihracatı artacak, üretimi artacak. Yani Türkiye'nin gelişmesine sebep olacak olan ithalatı yapıyoruz.'' Unakıtan, bunun dışında, otomobil ithalatındaki artışın fazlalığının kendilerini biraz üzdüğünü ifade ederek, ''Ama, o da azaldı. Temmuz ayı rakamlarıyla, o da düştü. Bunu da burdan belirtmek istiyorum'' dedi. 
     Türkiye'nin ihracatının 60 milyar dolarlara çıktığını vurgulayan Unakıtan, eskiden bir yılda 5 milyar dolarlık ihracat yapıldığını, şimdi ise bir ayda 5 milyar doların üzerinde ihracat gerçekleştirildiğini anlattı. 
     Kemal Unakıtan, ihracatın temmuz ayında en yüksek rakam olarak karşılarına çıktığını ifade ederek, ''İnşallah, bu sürekli olarak devam edecek'' diye konuştu. 
     Maliye Bakanı Unakıtan, toplantının ardından Kütahya Valisi Osman Aydın ile Belediye Başkanı Mustafa İça'yı ziyaret etti. 

     
</TEXT>
</DOC>
