<DOC>
<DOCNO> 267189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur11.html </URL>
<DATE> 2004/08/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Gümrükten dakikada 2 gurbetçi aracı çıkış yaptı... 
</HEADLINE>
<TEXT>

     Son 24 saatte İpsala'dan 2 bin 570, Kapıkule'den 2 bin 134, Pazarkule'den 525, Dereköy'den 565 gurbetçi otomobille çıkış yaptı. 
     Alınan bilgiye göre, gurbetçilerin gümrük kapılarında beklememeleri için işlemlerin en kısa sürede yapıldığını belirten yetkililer, 4 gümrük kapısında, dakikada 2 gurbetçi aracının çıkış işleminin bitirildiğini bildirdiler. 
     Edirne Vali Vekili Cengizhan Aksoy, AA muhabirine yaptığı açıklamada, gümrüklerde bekleyen gurbetçilerin bir an önce çıkış yapmaları için Bulgar ve Yunan gümrükçülerle sürekli görüşme halinde olduklarını bildirdi. Görüşmelerde, Yunan gümrük görevlilerinin, Pazarkule'den 3'er araç yerine 5 araç almaya söz verdiğini, Bulgaristan'ın Kapitan Anderova Sınır Kapısı'nda peron sayısının 5'ten 8'e çıkarıldığını söyledi. 
     Kapıkule'de 8, Pazarkule'de 2, İpsala'da 7 ve Dereköy Sınır Kapısı'nda da 2 olmak üzere toplam 19 kilometre gurbetçi kuyruğu bulunduğunu belirten Aksoy, yoğunluğun önümüzdeki haftadan itibaren azalacağını kaydetti. 
     Gurbetçilerin çalıştıkları ülkelere dönüşlerinin aynı zamana denk gelmesinin yoğunluğa yol açtığını ifade eden Aksoy, şunları söyledi 
     ''Gümrüklerde bekleyen gurbetçilerin bir an önce çıkış yapmaları için Bulgar ve Yunan gümrükçülerle sürekli görüşme halindeyiz. Edirne gümrüklerine bağlı sınır kapılarına çıkış için gelen bazı gurbetçiler, vize ve trafik cezası ödemek zorunda kalıyorlar. Bu da gümrüklerde yığılmalara neden oluyor. Gurbetçilerimiz sınır kapılarında beklemeden geçmek istiyorlarsa, çıkış için tüm evraklarının hazır etsinler.'' Aksoy, İpsala Sınır Kapısı'ndaki kuyrukların azaltılması için Yunan gümrükçülerin daha hızlı çalışması için Dışişleri Bakanlığı ve ilçe kaymakamlığının temaslarının sürdürüldüğünü de bildirdi. 
     Edirne Gümrükleri ve Muhafaza Başmüdürü Halil İbrahim Ekinci, son 24 saatte İpsala'dan 2 bin 570, Kapıkule'den 2 bin 134, Pazarkule'den 525, Dereköy'den 565 gurbetçi otomobille çıkış yaptığını bildirdi. 
     Ekinci, haftasonu dahil olmak üzere yeterli sayıda gümrük personelinin görevde olduğunu, kendisinin de sınır kapılarına giderek çalışmaları takip ettiğini bildirdi. 
     
     ÇOCUKLAR PERİŞAN 
     Kapıkule Sınır Kapısı'ndan çıkış yapmak için 8 saattir kuyrukta bekleyen Abdullah-Meral Gözükara, 35 derece sıcağın altında 10 aylık kızları Pelin'in vücudunda pişikler oluştuğunu söyledi. 
     Almanya'ya giden Fatih ve Fatma Kunt çifti ise 18 aylık kızları Cennet'in yüzünün sivrisineklerin ısırması nedeniyle, yara içinde kaldığını belirttiler. 
     Kuyruklarda beklemekten yorgun düşen bazı gurbetçiler, gümrük sahasında çimlerin üzerine serdikleri battaniyelerin üzerinde uyuyarak yorgunluk attılar. 
     
</TEXT>
</DOC>
