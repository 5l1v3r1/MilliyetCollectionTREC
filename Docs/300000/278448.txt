<DOC>
<DOCNO> 278448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo26.html </URL>
<DATE> 2004/10/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Trabzon İbrahim Ege'yi affetti ama takımla idmana çıkartmayacak 
</HEADLINE>
<TEXT>

     Trabzonspor Basın Sözcüsü İbrahim Şahin, sezon öncesi Almanya kampında bir kadını taciz ettiği gerekçesiyle kadro dışı bırakılan İbrahim Ege'yi bir antrenör nezaretinde profesyonel takım haricinde antrenmanlara çıkarmayı düşündüklerini söyledi. 
     Şahin, AA muhabirine yaptığı açıklamada, İbrahim Ege'nin lisansının Trabzonspor'da olduğunu, bu nedenle bu futbolcuya kurallar gereği antrenman yaptırma yükümlülükleri bulunduğunu belirtti. 
     Bazı çevreler tarafından kendilerine İbrahim Ege'nin, söz konusu kadın tarafından affedildiği yönünde bilgiler geldiğini ifade eden Şahin, şunları söyledi 
     ''Yaşanan gelişme nedeniyle kadro dışı kalan İbrahim Ege'yi ailenin affettiği yönünde bilgiler geliyor. Bunun ne derece doğru olduğunu bilmiyoruz. Henüz aile ile görüşülmedi. Şu anda lisansı Trabzonspor'da olduğu için bu futbolcuya idman yaptırma yükümlülüğümüz var. İbrahim Ege'yi bir antrenör nezaretinde profesyonel takım haricinde bir takımda antrenmanlara çıkarmayı düşünüyoruz.'' İbrahim Ege'nin affedilmesine ilişkin henüz bir kararın alınmadığını dile getiren Şahin, ''İbrahim Ege'yi önce aile affetmeli ve şikayetinden vazgeçmelidir. Daha sonra bu futbolcu, camiada çeşitli çevrelerden özür dilemelidir. Pişman olduğunu, hata yaptığını belirten davranışlar içine girerse yönetim kurulu toplanarak bu konuda bir karar verebilir. Ancak şu ana kadar böyle bir karar verilmedi'' dedi. 
     İbrahim Ege'nin bugün Trabzon'a gelerek futbol şube sorumlularıyla görüştüğünü anlatan Şahin, şöyle devam etti 
     ''Kendisine durum anlatıldı. PAF takımı ile antrenmana çıkması bekleniyordu. Sanıyorum yapması gereken bazı işler vardı. PAF takımının sabahki idmanına çıkmadı ve Erzurum'a gitti.'' 
     
</TEXT>
</DOC>
