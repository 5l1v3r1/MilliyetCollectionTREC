<DOC>
<DOCNO> 266677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur43.html </URL>
<DATE> 2004/08/26/ </DATE>
<TIME> 22.28 </TIME>
<AUTHOR>  </AUTHOR>
<HEADLINE>
Orman yangınında ölen görevlilerin cenazeleri Antalya'ya getirildi 
</HEADLINE>
<TEXT>

     Antalya'nın Gündoğmuş İlçesi'ndeki orman yangınında şehit olan 6 orman görevlisinin cenazeleri helikopterle Antalya'ya getirildi. 
     Antalya Havalimanı'ndan, Orman Bölge Müdürlüğü'nün araçları ile alınan cenazeler, Akdeniz Üniversitesi Tıp Fakültesi Hastanesi morguna konuldu. 
     Cenazelerin, yarın sabah adli tıp doktoru ve Cumhuriyet savcısı tarafından kimlik tespiti yapılacak. Şehit orman görevlilerinin birer yakınları bu tespit çalışmasında bulunacak. Şehit orman görevlileri için yarın Muratpaşa Camii'nde öğle namazının ardından cenaze namazı kılınacak ve daha sonra Orman Bölge Müdürlüğü'nün bahçesinde tören düzenlenecek. 
     Törene, Çevre ve Orman Bakanı Osman Pepe'nin de katılması bekleniyor. 
     Gündoğmuş İlçesi'ne bağlı Ortakonuş Köyü Kızıldere mevkiindeki orman yangınını söndürmek isterken rüzgarın yön değiştirmesi sonucu alevlerin arasında kalarak şehit olan orman çalışanlarından Orman İşletme Şefi Orman Mühendisi Abdullah Aydın'ın cenazesinin Samsun'da, Orman Muhafaza Memuru Mehmet Ali Güzelce'nin Manavgat İlçesi'nin Beşkonak Beldesi'nde, Orman Muhafaza Memuru Mesut Aranlı'nın Kayseri'de, orman işçileri Feridun Kaya ve Hasan Dağhan'ın Antalya'nın Çığlık Köyü'nde, orman işçisi Mevlüt Kaplan'ın da Gündoğmuş İlçesi'nde toprağa verileceği bildirildi. 
     
</TEXT>
</DOC>
