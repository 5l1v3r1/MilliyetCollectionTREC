<DOC>
<DOCNO> 282051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/siyaset/siy03.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa Birliği bu yükü kaldıramaz' 
</HEADLINE>
<TEXT>


Fransa Maliye Bakanı Sarkozky, Erdoğan'la yaptığı görüşmede, "Müzakerelere başlarsınız. Ancak sonu ne olur bilemem" dedi 

UTKU ÇAKIRÖZER Paris 


Başbakan Recep Tayyip Erdoğan, Fransa'da Türkiye'nin AB üyeliğine karşı çıkanların bayraktarlığını yapan Maliye Bakanı Nicolas Sarkozky ile yaptığı görüşmede umduğunu bulamadı. 2007 seçimlerinde Jacques Chirac'tan boşalacak Cumhurbaşkanlığı koltuğunun en güçlü adaylarından olan Sarkozky, "Türkiye karşıtı değilim. Ama Avrupa bu yükü kaldırmaz. O nedenle görüşüm menfidir" dedi. 

Basın içeri alınmadı 
Erdoğan'ın kaldığı Raphael Oteli'nde yapılması gereken görüşme, Sarkozky'nin Türk ve Fransız basınının önüne çıkmak istememesi üzerine son dakikada Türkiye Büyükelçiliği'ne alındı. Türk ve Fransız basınının alınmadığı görüşmede Erdoğan, Türkiye'nin Fransa ile işbirliğinin ekonomik ve siyasi önemini vurgulayarak, Sarkozy'nin de Türkiye'nin AB ile entegrasyonuna destek olmasını istedi. 

Başlarsınız ama... 
Türkiye'nin önemini bildiğini ve hiçbir olumsuz düşüncesi olmadığını vurgulayan Sarkozy AB'nin genişlemesindeki sorunlara dikkat çekerek, "Böyle giderse Türkiye, Hırvatistan ve Balkan ülkeleriyle birlikte üye sayısı 30'un üstüne çıkacak. AB bu yükü kaldıramaz. Tüm kaygım bundan. Ve bu nedenle Türkiye'nin tam üyeliği için de menfi düşüncedeyim" diye konuştu. 
17 Aralık'taki AB zirvesinden Türkiye ile müzakerelerin gecikmeden açılması yönünde karar çıkmasını beklediklerini ifade eden Erdoğan'a bu konuda açıklama yapmaktan kaçınan Sarkozky, Fransa'nın kararını Chirac'ın vereceğini anımsatarak, "O da kararını verdi. Müzakereler başlayacaktır. Ancak sonu ne olur o konuda birşey söyleyemiyorum" şeklinde konuştu. 

'Temelde aynıyız' 

ErdoĞan, Fransa Uluslararası İlişkiler Enstitüsü'nün IFRI 25. kuruluş yıldönümü için tarihi Orsay Müzesi'nde düzenlenen akşam yemeğinde Fransa'nın en seçkin işadamları ve aydınlarına seslenerek şunları söyledi "İnsanın önüne hep sıfatlar ekliyoruz. Hristiyan, Müslüman, Yahudi, Fransız, Alman... Evet Türk'üz, Müslümanız, cesaretli bir ülkenin vatandaşları, zor bir coğrafyanın sahipleriyiz. Ama inanın temele indirgendiğinde sizlerle aynıyız. Aynı hedefe, aynı yöne koşuyoruz." 


</TEXT>
</DOC>
