<DOC>
<DOCNO> 298364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/guncel/axgun02.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alerji mi, korku mu 
</HEADLINE>
<TEXT>


Yılmaz'a konulan, "anaflaktik şok" teşhisi, diş hekimleri arasında tartışma yarattı. Yılmaz'ın dişçisi ise, "Kendisi güle oynaya ayrıldı" dedi 

AYŞEGÜL AYDOĞAN İstanbul 

Eski Başbakan Mesut Yılmaz'a, önceki gün dişini çektirdikten sonra, tansiyonunun ve nabzının düşmesi sonucu ölümden dönmesinden sonra konulan anestezi ilacına bağlı "anaflaktik şok" alerjik reaksiyon tanısı, diş hekimleri arasında tartışma yarattı. 

'Senkop' durumu 
Türk Diş Hekimleri Birliği Başkanı Celal Korkut Yıldırım, Yılmaz'ın tansiyonunun düşmesinin, yapılan iğnenin yol açtığı anaflaktik şoktan değil, "senkop" denilen durumdan kaynaklanmış olabileceğini savundu. Yıldırım, "Yorgunluk, stres, gerginlik, heyecan veya anestezi, diş hekimi korkusundan kaynaklanan bir tansiyon düşüklüğü olabilir. Biz bu durumu 'senkop' diye adlandırırız" dedi. 

'Saniyede çıkar' 
Diş Hekimi Taner Yücel de, "anaflaktik şokun" birkaç dakikada hatta saniyeler içinde ortaya çıktığını vurgulayarak, "Reaksiyonun Yılmaz'da bir süre sonra ortaya çıkması, anaflaktik şoku pek akla getirmiyor" yorumunu yaptı. 
İstanbul Diş Hekimleri Odası Başkanı Rıfat Yüzbaşıoğlu da, Yılmaz'ın rahatsızlığının ciddi bir alerjik reaksiyon olduğunu ancak anaflaktik şok olmayabileceğini söyledi. 
Yılmaz'ın diş hekimi Cenk Paydaş ise, Yılmaz'ın diş çekiminin ardından 'güle oynaya' ayrıldığını söyledi. Paydaş, "Mesut Bey'in büyük azıdişi kırılmıştı, o çekildi. Anestezik olarak 'ultrakain' kullanıldı. 10 dakikada bitti. Hatta 'bu kadar kısa süreceğini tahmin etmemiştim' dedi. Çıktıktan 1 saat sonra toksik alerjik reaksiyon gelişmiş" diye konuştu. 


</TEXT>
</DOC>
