<DOC>
<DOCNO> 270438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo03.html </URL>
<DATE> 2004/09/09/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Rehhagel Çok iyi bir oyun adil bir sonuçla bitti... 
</HEADLINE>
<TEXT>

     Yunanistan Milli Takım Teknik Direktörü Otto Rehagel, ''Çok iyi bir oyun adil bir sonuçla bitti'' dedi. 
     Otto Rehagel, maçın yüksek tempoda geçtiğini belirterek, ''Gol kaydedilmese bile yüksek düzeyde bir oyun oldu. Türk takımı her bakımdan çok iyi oynadı. Takımımız hücuma önem verse de gol kaydetmekte problemimiz var. Yine de iyi oynadığımız söylenebilir. Türkler son derece hareketliydi. Çok iyi bir oyun adil bir sonuçla bitti. Yendiğimiz zaman tabii ki daha mutlu oluyoruz. Ancak Ay-yıldızlılar çok iyi oyun çıkardılar. Bugün Arnavutluğa karşı yaptığımız yanlışları yapmadık. Bu da oldukça olumlu'' diye konuştu. 
     
     ERSUN YANAL 

     Milli Takımlar Teknik Direktörü Ersun Yanal ise gruptaki takımların eşit güçte olduğunu söyleyerek, ''Avrupa şampiyonu Yunanistan ile dünya üçüncüsü Türkiye karşı karşıya geldi. Her iki komşu tarihsel bağlarını futbol ile birleştirdi. Futbol adına sahada sıcak saatler vardı. Avrupa şampiyonu olan Yunanistan aynı tarzda oynayacaktı. Biz de onların oyuncularını kontrol altına almaya çalıştık. Sonuçta puanları paylaştık. Ancak en güzel olan dostluk. Bu grupta son ana kadar lider belli olmayacak anlaşılan'' dedi. 
     Ersun Yanal, Gürcistan maçında istenilen oyunu sahaya yansıtamadıklarını vurgulayarak şöyle konuştu 
     ''Gürcistan iyi bir takım, biz de pek iyi oynamadık. Yoğun eleştiriler sonrasında gerilimli olan oyuncular burada iyi oynadılar. Biraz daha iyi oynayabilseydik istediğimiz sonucu alabilirdik. Özellikle son dakikaya kadar karşı takımın kalesinde gol aradık. Lider oyuncu dersek eğer Emre, Nihat Fatih Okan sorumluluklarını iyi taşıdılar. Futbolda sonuçların birbirine yaklaştığını gördük. Bütün takımlar birbirini yenebiliyorlar. Dünya Şampiyonası'nda gördüğümüz tabloyla Avrupa Şampiyonası'nda gördüğümüz tablo pek farklı değil. Bu aldığımız puanla sonuna kadar mücadelede olduğumuzu gösterdik. 2-3 hafta içerisinde oyuncularımızın formu oturacak. Takımdaki istek arzu bizi umutlandırdı.'' 
     
</TEXT>
</DOC>
