<DOC>
<DOCNO> 263917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonyas01.html </URL>
<DATE> 2004/08/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Orhan Pamuk New York Times'ta ''Kafka ve Dostoyevski'nin izinde'' 
</HEADLINE>
<TEXT>

     Yazar Orhan Pamuk, ABD'nin prestijli gazetesi New York Times'ın hafta sonları yayınlanan kitap ekine kapak konusu oldu. 
     Gazetenin ekinde, yazarın ''Kar'' adlı romanının bir değerlendirmesi ve Pamuk'la yapılan söyleşiye yer verildi. 
     Pamuk'un, Türkiye'de bir rock yıldızı, bir guru ya da bir siyasi dehaya eşit bir konumda olduğu belirtilen yazıda, Türk halkının yazarın romanlarını kendi nabzını ölçer gibi okuduğu ifade edildi. 
     Yazıda, Avrupa'da da son derece saygı duyulan bir yazar olan Pamuk'un altıncı romanı ''Benim Adım Kırmızı''nın 2003 Impac Dublin Edebiyat Ödülü'nü aldığı belirtilirken, Pamuk'un bu ödülle, ödüller listesine bir yenisini daha eklediği kaydedildi. 
     Yazıda, Pamuk'un, Kuzey Amerika'da daha çok ''Batılılaşma'' yanlılarıyla İslamcılar arasındaki çatışmayı konu aldığı ''Kar'' romanıyla tanınacağı belirtildi. 
     Pamuk'un diğer romanlarında olduğu gibi, ''Kar''da da bölünmüş ve gizemli Türk ruhunun derinliklerine bir yolculuk olduğunun kaydedildiği yazıda, romanın yıllardır bir şeyler yazmayan Ka isimli bir şairin hikayesi olduğu kaydedildi. 
     Yazarın romanında, bir gazeteci olarak kişileştirdiği Ka aracılığıyla çatışan değişik fikirleri ortaya koyduğunun belirtildiği yazıda, inananların roman kahramanını ateist olmakla suçladığı, laik hükümetin ise Ka'ya, peşine düştüğü kızların intiharlarını yazmaması konusunda talepte bulunduğu ifade ediliyor. 
     
     ''DOSTOYEVSKİ, KAFKA VE BORGES'İN İZİNDE'' 

     Pamuk'un, İngilizce'ye Maureen Freely tarafından çevrilen ''Kar''ı, ''Erkek Labirent Romanı'' tarzında yazdığı kaydedilirken, bu tarzla De Quincey, Dostoyevski, Kafka, Borges, Garcia Marquez, DeLillo ve Auster'in izinde olduğu belirtiliyor. 
     Yazarın önceki romanlarında kadınlara merkezi bir önem verilmediğinin belirtildiği değerlendirmede, bu romanda ise İpek ve kız kardeşi Kadife gibi güçlü iki kadın karakterin, ayrıca başörtülü bir kızlar grubunun bulunduğu ifade edildi. 
     Orhan Pamuk'un romanlarındaki karakterlerin, ''düşünüyorum öyleyse varım'' yerine ''varım çünkü anlatıyorum'' dediğine dikkat çekilen değerlendirmede, ''Kar''ın, Pamuk'un ülkesini gerçekliğe en yakın şekilde anlattığı bir roman olduğu bildirildi. 
     
     ''BUSH, DOĞU İLE BATI ARASINDAKİ UÇURUMU DERİNLEŞTİRDİ'' 

     Bu arada, gazetenin kıdemli editörlerinden Alexander Star'ın yaptığı söyleşide Pamuk, ABD Başkanı George W. Bush'un, Irak savaşıyla Doğu ile Batı arasındaki uçurumu derinleştirdiğini söyledi. 
     Söyleşide Star, Bush'un İstanbul'daki NATO zirvesi sırasında Pamuk'un ''dünyadaki tüm insanların nasıl birbirine benzediğine'' dair ifadelerinden alıntılar yaptığını hatırlattı. Star'ın, Başkan Bush'un, Pamuk'un yazdıklarını doğru anlayıp anlamadığı konusunda ne düşündüğünü sorması üzerine, ünlü yazar şöyle dedi 
     ''Irak savaşıyla Bush'un Doğu ile Batı arasındaki uçurumu derinleştirdiğini düşünüyorum. Tüm İslam toplumunu gereksiz yere ABD'ye ve aslında Batı'ya karşı öfkelendirdi. Bu da pek çok insana gereksiz yere acı çektirecek çok büyük bir şiddet ve zulme yol açacak. Batı ile Doğu arasında gerilimi yükseltecek. Bunlar benim asla olmasını ummadığım şeyler. Ben kitaplarımda daima Doğu ile Batı arasında hep bir çeşit uyum aradım. Kısacası, benim kitaplarımda yıllarca yazdıklarım yanlış bir şekilde alıntılandı ve yapılanlara dair bir çeşit özür olarak kullanıldı. Yapılansa zalimce bir şeydi.'' Star'ın, romanında Türkiye'yi milliyetçilerle dincilerin aynı oranda kuşkulu olan fikirleriyle insanları özgür kılmaya çalıştığı gerçek üstü bir ülke olarak resmettiğini söylediği Pamuk'a, ''Sizin bildiğiniz Türkiye bu mu '' şeklindeki sorusu üzerine Pamuk, romanındaki esas gerilimin kendi karakterinin bilinçliliğiyle ülkenin şiirsel gerçekliği arasındaki uçurumdan kaynaklandığını kaydetti. 
     Star'ın, ''Kar'' romanındaki hikayeye atfen, bugünkü hükümetin dini okullardan mezun olanlara yardımcı olmaya çalışmasının meşru bir sebebi olup olmadığı konusundaki düşüncesini sorması üzerine Pamuk, şunları söyledi 
     ''Bakın ben bir yazarım. Ben bu konulara bir devlet adamının bakış açısıyla değil, ötekilerin acı ve ızdıraplarını anlamaya çalışan biri olarak odaklanırım. Bu sorunları çözmek için basit bir formül olduğuna inanmıyorum. Bu sorunlara basit bir çözüm olduğuna inananlar da birer aptaldır ve kısa süre içerisinde sorunun bir parçası olacaklardır. Hiç kimsenin haklı olmadığı ve doğru olanın ne olduğunu söylemeye kimsenin hakkı olmadığı böylesi şüpheli bir alana edebiyatın el atabileceğini düşünüyorum. Roman yazımını ilginç kılan da budur. Bir siyasi roman yazımını da ilginç kılan budur.'' 20 yıl önce yazmaya başladığında kendisinin siyasi bir kişilik olmadığını söyleyen Pamuk, bir önceki nesil yazarların siyasete çok fazla katıldıklarını belirtti. 
     Bu yazarların esas olarak Nobokov'un bahsettiği ''sosyal yorum'' yaptıklarını ifade eden Pamuk, kendisinin hala bu tarz siyasetin sadece yazarın sanatına zarar vereceğine inanmaya devam ettiğini söyledi. 
     İlerleyen yıllarda hem içerde, hem de dışarıda insanların kendisine siyasi sorular sorması ve siyasi yorumlar beklemesi üzerine bu konulara el attığını belirten Pamuk, ''Bunu yaptım, çünkü samimi olarak Türk devletinin demokrasiye, insan haklarına ve ülkeye zarar vermekte olduğunu hissettim. Bunu da kitaplarımın dışında yaptım'' dedi. 
     Kendisinin dilekçeler yazdığını, siyasi mitinglere katıldığını ve kitapları dışında yorumlarda bulunduğunu kaydeden Pamuk, ''10 yıl önce milliyetçilerin yanında çok daha fazla olan Türk devletine ve derin devletine karşı bir çeşit siyasi savaşa dahil olmaya başladım'' dedi. 
     ''Kar'' romanına İslamcılar ve diğer insanlardan kötümser bir tepki gelmediğini ifade eden Pamuk, aksine tüm ülkenin bu kitabı ciddi şekilde tartıştığını kaydetti. Yine de İslamcıların bir kısmının ve orduyu destekleyenlerin kendisine saldırdığını kaydeden Pamuk, ''Öte yandan, bana hiç bir şey olmadı ve hayattayım. Aslında kitap umduğum şekilde işe yaradı. Bazı İslamcılar çok basit fikirlerle kitabımı eleştirdi, ancak daha liberal İslamcılar en azından ordunun kendilerine yönelik baskıları ifade edildiği için memnun oldular'' dedi. 
     Romanın bir edebiyat tarzı olarak hala yaşadığını da kaydeden Pamuk, yeni roman örneklerinin, özellikle Çin, Hindistan ve Türkiye gibi orta sınıfın yükseldiği ve dolayısıyla bir kimlik bunalımı ile buna bağlı sorunların yaşandığı toplumlarda, yani Doğu-Batı modernleşmesi arasındaki gerilimin yükseldiği Doğu'dan geleceğini savundu. 
     
</TEXT>
</DOC>
