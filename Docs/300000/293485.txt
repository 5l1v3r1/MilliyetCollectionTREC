<DOC>
<DOCNO> 293485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo16.html </URL>
<DATE> 2004/11/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hidayet 18 sayı attı ama Magic yenildi 
</HEADLINE>
<TEXT>

     ABD Profesyonel Basketbol Ligi'ne NBA dün yapılan 3 maçla devam edildi. 
     Hidayet Türkoğlu'nun formasını giydiği Orlando Magic, sahasında Boston Celtics'e 117-101 yenildi. 
     Maça yedek başlayan ve 35 dakika sahada kalan Hidayet, 18 sayı, 4 ribaund, 5 asist ve 2 top çalma ile takımının en skorer oyuncusu oldu. 
     Magic'te Kelvin Cato 14 sayı, 12 ribaund ve 2 top çalma ile double-double yaptı. Steve Francis ise 14 sayı attığı maçta 3 ribaund ve 5 asistlik performans götermesine rağmen Magic'in ligdeki 5. yenilgiyi almasını önleyemedi. 
     Geçen yıl Orlando Magic'i çalıştıran Doc Rivers'ın takımı Boston Celtics'te ise Paul Pierce 24 sayı, 8 ribaund, 2 asist, Marcus Banks da 20 sayı, 3 ribaund ve 2 asistlik performansıyla takımlarının galibiyetine önemli katkı sağladılar. 
     Celtics'te 7 oyuncunun çift haneli rakamlara ulaşması, takımlarının Magic karşısındaki farklı galibiyetini getirdi. 
     
     CLIPPERS, CAVALIERS'İ 94-82 İLE GEÇTİ 

     Los Angeles Clippers sahasında oynadığı maçta Cleveland Cavaliers'ı 94-82 yenerek ligdeki 9. galibiyetini aldı. 
     Clippers'ta Elton Brand rakip potaya 30 sayı attığı maçta 5 ribaund, 6 asist ve 2 top çalma ile takımını sırtlayan isim oldu. 
     Boby Simmons 17 sayı, 10 ribaund ve 2 asist, Marco Jaric ise 16 sayı 3 ribaund, 11 asistle double-double yaparak galibiyete katkıda bulundu. 
     NBA tarihinde en genç yaşta 2 bin sayıya ulaşan Cavaliers'ın yıldız oyuncusu LeBron James, gösterdiği 22 sayı, 7 ribaund ve 5 asistlik performansıyla takımının en skorer ismi olurken yenilgiyi engelleyemedi. 
     Günün diğer maçında ise Denver Nuggets, New Orleans Hornets'ı 76-67 yenmeyi başardı. 
     
</TEXT>
</DOC>
