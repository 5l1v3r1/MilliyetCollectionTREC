<DOC>
<DOCNO> 275442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/dunya/dun01.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işçilerini Ulusal Muhafızlar kurtardı 
</HEADLINE>
<TEXT>



Irak'ın başkenti Bağdat'ın kuzeyindeki bir otoyolda, silahlı kişilerin 6 Türk'ü kaçırma girişimi, Irak Ulusal Muhafız Birliği devriyeleri tarafından engellendi. Amerikan ordusundan dün gece yapılan açıklamaya göre, ABD şirketi Kellogg Brown and Root'un bir taşeron şirketi için çalışan 6 Türk, Türkiye'ye dönüp dinlenmek için bir araç kiraladı. Bağdat'ın kuzeyindeki otoyolda devriye gezen muhafızlar, silahlı kişilerin Türkleri taşıyan araca saldırdığını gördü ve saldırganlara ateş açtı. Saldırganlar olay yerinden kaçarken, şoför de sorgulanmak üzere gözaltına alındı. Türkler, geçici bir süre için yakındaki Amerikan üssüne götürüldü. Saldırganların Türkleri taşıyan araca, Bağdat'ı ülkenin kuzeyine bağlayan otoyol üzerindeki Duceyl kasabası yakınlarında saldırdığı kaydedildi. 


</TEXT>
</DOC>
