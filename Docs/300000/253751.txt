<DOC>
<DOCNO> 253751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/spo01.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer düğümü 
</HEADLINE>
<TEXT>



Çıkmaza girdi 
BEŞİKTAŞ'TA yabancı transferi çıkmaza girdi. Daha önce Avusturya kampına yeni oyuncuların katılmasını şart koşan Teknik Direktör Del Bosque dün Kıvanç Oktay, Erhan Kamışlı ve Erdil Arpacı ile durum değerlendirmesi yaptı. İspanyol teknik adamın, "Nasıl olsa kampın ilk haftasına artık listemizdeki isimlerin yetişmesi imkansız. Olsa bile gerçek değerlerinin çok üstünde bir rakama gelirler. Bu nedenle acele etmeyelim" dedi. 

Başkan durmuyor 
BOSQUE, "Şimdi birçok oyuncu boşa çıkar, alternatiflerimiz çoğalır. Bu kez biz değil, onlar fiyat kırarlar" ifadelerini de kullandı. Yönetici Kıvanç Oktay, hocanın sözlerini telefonla başkan Yıldırım Demirören'e aktardı. Demirören ise "Camiaya söz verdik. Bir yabancının transferini hemen noktalayın" dedi. Bunun üzerine Carew ile görüşmelerin hızlandığı, Hasselbaink'e yeni teklif götürüldüğü öğrenildi. 

Tayfur'dan iyi haber 

İTALYA'DA ameliyat olduğu klinikte ikinci kez kontrolden geçen Tayfur'un sakatlığının hızla düzeldiği açıklandı. Tecrübeli oyuncunun bir kaç gün daha egzersizlere devam edeceği ve Beşiktaş'ın 17 Temmuz'da başlayacak Almanya kampına katılarak, işbaşı yapacağı belirtildi. 

İspanyolca dersleri 

TEKNİK Direktör Del Bosque'nin isteği doğrultusunda, kaleci antrenörleri, sağlık ekibi ve malzemeciler İspanyolca öğrenmeye başladılar. Ünlü hocanın, çok kullanılan kelimelerin Türkçe karşılıklarını tercümanı aracılığıyla bir kağıda yazarak ekibine ezberlettiği bildirildi. 


</TEXT>
</DOC>
