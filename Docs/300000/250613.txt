<DOC>
<DOCNO> 250613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur13.html </URL>
<DATE> 2004/06/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Siverek'te "Damda uyumayın" uyarısı yapılıyor... 
</HEADLINE>
<TEXT>

     Şanlıurfa'nın Siverek İlçesi'nde vatandaşlar, damdan düşme vakalarına karşı belediye hoparlörlerinden uyarılıyor. 
     Havaların ısınmaya başlamasıyla ilçede günde 3-4 kişinin damdan düşerek Siverek Devlet Hastanesi'ne kaldırılması İlçe Sağlık Grup Başkanlığı'nı harekete geçirdi. 
     Siverek Belediye Başkanlığı'na ilan gönderen Sağlık Grup Başkanı Dr. Nuri Konca, damdan düşme vakalarının arttığına dikkati çekerek vatandaşların anonsla uyarılmasını istedi. 
     Bunun üzerine, yetkililer, belediye hoparlörlerinden, ''Dikkat dikkat İlçe Sağlık Grup Başkanlığı, damdan düşme vakalarının önlenmesi için damda yatırılan çocukların dikkatle yatırılması veya mümkün olduğu kadar damda yatırılmamasını önlem olarak tavsiye etmektedir'' diye anons yapmaya başladı. 
     Sağlık Grup Başkanlığı yetkilileri, son günlerde, anonslar sayesinde damdan düşme vakalarında azalma olduğunu belirterek, uygulamanın bir süre daha sürdürüleceğini bildirdiler. 
     
</TEXT>
</DOC>
