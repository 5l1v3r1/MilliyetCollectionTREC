<DOC>
<DOCNO> 286581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yasam/axyas01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hemşiranım'ın etek öfkesi 
</HEADLINE>
<TEXT>


'Emret Bakanım' adlı komedi dizisinde etek boyları üzerine yapılan espri, hemşireleri kızdırdı. 'Ahlaksız değiliz' diye açıklama yapan hemşireler, imza kampanyası başlattı 

ŞERİF ÇIRAY Ankara 

Hemşireler, Haluk Bilginer ve Kenan Işık'ın başrollerini paylaştığı komedi dizisi "Emret Bakanım"daki "şevhet saçan hemşire" nitelemesine sert tepki gösterdi. 
Başbakan Recep Tayyip Erdoğan'ın da fırsat buldukça izlediği belirtilen dizinin 27 Ekim'de yayımlanan bölümünde, bakanı canlandıran Işık, müsteşarı rolündeki Bilginer'e, hemşirelerin etek boylarının kısa olmasının nedenini sordu. Bunun hastaların daha çabuk iyileşmesi için gerekli olduğunu söyleyen Bilginer, "Özellikle kalp hastalarının, hemşirelerin mini etek ve göğüs dekoltelerini görünce kalp atışları hızlanıyor. Kalpler, etrafa şehvet saçan hemşireler sayesinde hızla iyileşiyor" karşılığını verdi. 
Eski Devlet Bakanı Yılmaz Karakoyunlu'nun danışmanlığını yaptığı diziye karşı imza kampanyası başlatan hemşireler adına yapılan açıklamada "Biz yıllardır pantolon - forma giyiyoruz. Mizah adı altında, kimse hemşireleri aşağılayıp ahlaksız bir görünüm yükleyemez" denildi. 

Çirkin bir saldırı 
Bu sözleri "çirkin bir saldırı" olarak nitelendiren Sağlık ve Sosyal Hizmet Çalışanları Sendikası yöneticileri de, Ankara'daki hemşireler arasında başlatılan kampanyanın yurt geneline yayılacağını kaydettiler. Konuyu TBMM'ye de taşıyacaklarını vurgulayan sendika yönetimi, diziyi RTÜK'e şik yet etmeye hazırlanıyor. 


</TEXT>
</DOC>
