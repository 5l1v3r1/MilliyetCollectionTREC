<DOC>
<DOCNO> 268379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun12.html </URL>
<DATE> 2004/09/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Eski Başbakan Yardımcısı, eşcinsellikten aklandı 
</HEADLINE>
<TEXT>

     Malezya'da eşcinsellikle suçlanan eski Başbakan Yardımcısı Enver İbrahim aklandı. 
     Federal mahkeme, 6 yıl önce siyasi krize yol açarak, görevden alınan 57 yaşındaki Enver hakkındaki eşcinsellik suçlamasını kaldırdı. 
     Hakim Abdülhamid Muhammed, 1,5 saat boyunca okuduğu kararnamede, 6 yıldır cezaevinde bulunan Enver'in serbest bırakılacağını belirterek, Enver'in eşinin şoförü olan tanık Azizan Ebubekir'in eski Başbakan Yardımcısı ile cinsel ilişkiye girdiği tarihleri sürekli değiştirmesi üzerine bu kararın alındığını söyledi. 
     Kararın okunmasıyla Enver'in mahkeme binası önünde toplanan yüzlerce destekçisi sevince boğulurken, merkezi Cenevre'de bulunan Uluslararası Hukukçular Komisyonu başkan yardımcısı Param Cumaraswamy, ''Sonunda mahkemeler, eski Başbakan Mahathir döneminde asla bulamadıkları cesareti buldu'' dedi. 
     Enver İbrahim, Associated Press'e yaptığı açıklamada, kendisini demir parmaklıklar arkasına atmakla suçladığı eski Başbakan Mahathir Muhammed'e kin beslemediğini dile getirerek, ''Haklı çıkmış hissediyorum. Hepsi adaletle ilgili. Kimseye kin beslemiyorum'' diye konuştu. 
     Serbest bırakılır bırakılmaz, gözaltına alındığı dönemde polisin kötü muamelesi sonucu sırtındaki rahatsızlık nedeniyle ameliyat olmak için Almanya'ya gideceğini belirten Enver, Başbakan Abdullah Ahmet Bedevi'ye teşekkür etti ve yargılanmadan mahkumiyete izin veren ulusal güvenlik yasalarını kaldırması çağrısında bulundu. 
     Enver İbrahim, siyasette mücadelesini sürdüreceğini ifade ederek, ''Çekilme söz konusu değil. 5 yıl beklemeyeceğim. Hemen başlıyorum. Reforma kendilerini adamış muhalefet partileriyle birlikte mücadele ve reforma bağlı olduğumu söylemeliyim'' diye konuştu. 
     Eski Başbakan Yardımcısı, Ulusal Adalet Partisi'ni kuran eşi Azize İsmail'e de teşekkür etti. 
     Enver İbrahim, 2 Eylül 1998'de Asya ekonomik krizi üzerine siyasi görüş farklılıklarıyla bağlantılı güç mücadelesi sırasında görevden alınmış, 18 gün sonra ülkede Mahathir'in devrilmesi çağrısı yaptığı ve büyük protesto gösterileri düzenlediği gerekçesiyle tutuklanmıştı. 
     Daha sonra eşinin şoförünün iddiaları üzerine eşcinsellikle suçlanan Enver'e hapis cezası verilmişti. Enver'in cezasının 5 yıl daha uzatılması bekleniyordu. 
     
</TEXT>
</DOC>
