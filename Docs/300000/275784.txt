<DOC>
<DOCNO> 275784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/gun03.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesine 'Düğüne gidiyorum' demiş 
</HEADLINE>
<TEXT>


Baba Umaç, Çeçenistan'da öldürülen oğlu Hasan Umaç için, "Düğüne gidiyorum diyerek evden ayrılmıştı" dedi 

ANKARA Milliyet - MALATYA DHA 

Rus güvenlik güçlerince Çeçenistan'da öldürülen Hasan Umaç'ın 24 babası Halis Umaç, "Bize düğüne gideceğini, bir iki gün gelmeyeceğini söylemişti" dedi. 
Emniyet Genel Müdürlüğü'nden edinilen bilgiye göre, Malatya'nın Battalgazi ilçesi nüfusuna kayıtlı Umaç, pasaportun süresini geçen yıl uzattı. 2003'te Türkiye'den ayrılan Umaç'ın, bu yıl mayısta Ağrı'dan giriş yaptığı anlaşıldı. Daha önce El Kaide örgütü üyelerinin benimsediği Selefi görüşüne yakınlığı belirlenen Umaç, 10 gün önce de Ardahan'dan çıkış yaptı. Gerçek kimlik bilgilerini kullanan Umaç'ın, Irak'ın Felluce kentinde olabileceği değerlendirmesi yapıldı. Ancak emniyet arşivinde herhangi bir kaydı bulunmayan Umaç'un ölüm haberi Çeçenistan'dan geldi. 

Kastamonu'dan aradı 
Malatya Zafer Mahallesi Şahin Sokak'ta oturan inşaat işçisi Halis Umaç, 5 çocuğundan ikincisi olan Hasan Umaç'ın Gazi Üniversitesi Kastamonu Fen - Edebiyat Fakültesi'ni bitirdiğini anlattı. Umaç'ın 20 - 25 gün önce, Kastamonu'ya düğüne gideceğini söyleyerek evden ayrıldığını kaydeden Halis Umaç, "Kastamonu'dan da bizi arayarak düğünde olduğunu söyledi" diye konuştu. Oğlunun ölüm haberini televizyondan öğrenince dünyasının karardığını kaydeden Halis Umaç, "Böyle şeyler yapacağını tahmin etmiyordum. Cenazenin bir an önce Malatya'ya getirilmesini istiyorum" şeklinde konuştu. 





</TEXT>
</DOC>
