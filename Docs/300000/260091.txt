<DOC>
<DOCNO> 260091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/ekonomi/eko08.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı 6 milyar dolara yaklaştı 
</HEADLINE>
<TEXT>


ANKARA ANKA 

Türkiye'nin ihracatını sürükleyen sektörlerin başında gelen otomotiv sektörünün ihracatı, ilk yedi ayda yüzde 48 artarak 6 milyar dolara yaklaştı. 168 ülkeye yapılan ihracatta 929 milyon dolarla Almanya ilk sırada yer alıyor. 
Uludağ İhracatçı Birlikleri'nin UİB verilerine göre, taşıt araçları ve yan sanayi sektörünün ocak - temmuz dönemindeki toplam ihracatı 5 milyar 911 milyon dolar olarak gerçekleşti. İlk yedi aydaki otomobil ihracatı yüzde 93'lük hızlı bir artışla 2 milyar 209.5 milyon dolara ulaştı. 
Eşya taşımaya yönelik motorlu taşıt ihracatı yüzde 74.4 artarak 1 milyar 160.4 milyon dolara, gemi ve suda yüzen taşıt ihracatı yüzde 28.7 artarak 352.9 milyon dolara, otobüs, midibüs ve minibüs ihracatı yüzde 23.9 artarak 346.5 milyon dolara, traktör ihracatı yüzde 16.5 artarak 95.9 milyon dolara çıktı. Otomotiv yan sanayi ihracatı ise yüzde 23 artışla 1 milyar 669.7 milyon dolar oldu. 


</TEXT>
</DOC>
