<DOC>
<DOCNO> 287488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo11.html </URL>
<DATE> 2004/11/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ali Güneş Evlenmek istiyorum... 
</HEADLINE>
<TEXT>

     Beşiktaşlı futbolculardan Ronaldo Guiaro, Ali Güneş ve İbrahim Üzülmez, siyah-beyazlı kulübün aylık resmi yayın organı Beşiktaş Dergisi'nin kasım sayında yer alan röportajlarında özel hayatları ve Türk futbolu hakkında ilginç açıklamalarda bulundular. 
     Sakatlığı nedeniyle bir süredir takımdan ayrı kalan Ronaldo Guiaro, futbolu bıraktıktan sonra Türkiye'yi gezmeyi çok istediğini belirtti. Beşiktaş'taki 4. sezonunu geçiren Brezilyalı futbolcu, şimdiye dek sadece takımla birlikte maç yaptıkları şehirleri gördüğünü anlatarak, ''İstanbul dışında başka şehirleri gezme şansım olmadı. Ama futbolu bıraktıktan sonra vaktim olacak ve o zaman Türkiye'yi gezmeyi çok istiyorum'' dedi. 
     Hiçbir zaman kahvaltı yapmadığını, en büyük hobisinin internete girmek olduğunu anlatan Ronaldo, ''Futbol hayatın bittikten sonra nerede yaşamak ve ne yapmak istersin'' şeklindeki soruya şu yanıtı verdi 
     ''Bu soruyu yanıtlamak için henüz çok erken. Ne yapacağımı bilmiyorum. Büyük bir ihtimalle Brezilya'ya dönerim, ama hiç belli olmaz. Mesela Beşiktaş'ta futbolu bıraktığımda, benden antrenörlük gibi başka bir görevle kalmamı isterlerse kalırım.'' 
     
     ALİ GÜNEŞ ''MAALESEF EVLENECEĞİM BİRİSİNİ BULAMADIM'' 
     Siyah-beyazlı takımın sezon başında Fenerbahçe'den renklerine kattığı Ali Güneş ise evlenmek istediğini, ancak aradığı aşkı henüz bulamadığını belirtti. 
     Ali Güneş, şu anda kız arkadaşı olmadığını bildirerek, şöyle dedi 
     ''26 yaşına giriyorum. Maalesef evleneceğim birisini bulamadım. Ben de çok isterdim. Çünkü 2-3 sene birbirimizi tanıyalım derken 28-29 yaşında olacağım. Bu mesleği yapınca o insanı bulmak biraz daha zor oluyor. Çünkü gerçekten beni mi istiyor, seni seviyor mu, yoksa ismini mi istiyor gibi sorular aklınıza takılıyor. Emin olmak için biraz zamana ihtiyaç duyuyorum. Evleneceğim kişiyi gerçekten çok iyi tanımam gerek. Ben maalesef öyle birini daha bulamadım.'' 
     
     İBRAHİM ÜZÜLMEZ ''BU DURUM DEĞİŞMELİ'' 
     Beşiktaş'ın milli futbolcusu İbrahim Üzülmez ise son yıllarda Türkiye liginde kalitenin çok düştüğünü savundu. 
     İngiltere Premier Ligi'ni sürekli izlediğini anlatan İbrahim Üzülmez, iki ülke liglerini şöyle değerlendirdi 
     ''Hafta sonlarında devamlı maçları seyrediyorum. Özellikle de Arsenal'i. Bir de bizim ligimizdeki maçlara bakıyorum. Arada çok ciddi farklar var. Tabii bunda maddi durumunun etkisi var. Adamların bir futbolcusu 30 milyon pound. Bizim ligimizde kalite çok düştü. Çok para vermemek için futbolcu alırsan kalite düşer. Yöneticiler de futbolcuları bedava bonservislerle almaya alıştılar, bu durum değişmeli.'' 
     
</TEXT>
</DOC>
