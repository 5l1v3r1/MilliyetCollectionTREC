<DOC>
<DOCNO> 279956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yasam/ayas.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geleceği' bir Türk taşıyacak 
</HEADLINE>
<TEXT>


21. yüzyıl toplu taşımacılığına bir Türk imza attı. Merih Kunur'un 2025 için geliştirdiği 'raylı kent' projesi, İngiltere'de büyük yankı uyandırdı... 

Nevsal Elevli - LONDRA 

İngiltere'de yaşayan Türk otomobil tasarımcısı Merih Kunur 43 , 2025'in toplu taşımacılık projesini geliştirdi. 'Mobilcity' adlı sistem, 'raylar üzerinde hareket eden kent' anlayışına dayanıyor. 
Toplu taşımacılıkla ilgili projeler üzerinde çalışan Helen Hemley Araştırma Merkezi'nce Kunur'a ısmarlanan proje, büyük beğeni topladı. Yolcu otobüsü tasarımlarıyla da tanınan 'Capoco' firması da, merkezin sponsorluğunu üstlendi. 
Dünyanın önde gelen tasarım okullarından 'Royal College of Art'ın Kraliyet Sanat Koleji araç tasarımı bölümünde geçen yıl doktorasını tamamlayan Kunur, Milliyet'e projesini anlatırken, İstanbul'daki toplu ulaşımdan örnek verdi. 
Kunur, kurduğu 'Mobilcity' sistemiyle, örneğin Taksim'den 6 vagona alınan yolcuların, Erenköy ve Fenerbahçe'ye birer vagonla götürülebileceğini söyledi. Geçen yıl Türkiye'deki dolmuşlardan esinlenerek geliştirdiği 'tırtıl' projesiyle de dikkatleri toplayan Kunur'un 'mobilcity' projesi, bugün İstanbul Menkul Kıymetler Borsası'nda sergileniyor. 

İşte 'Mobil kent' projesi 

Yolcular, vagon benzeri alçak tabanlı modüller üzerinde taşınacak.Modüller 12, 18 ve 25 oturaklı olacak.6 modüllük ekspres tren, ara istasyonlarda ayrılacak. Her modül daha küçük istasyonlara yönelecek.Böylelikle sistem hem toplu taşıma, hem özel ulaşım özelliklerine sahip olacak. Yani istediğiniz yere özel bir modülle de gidebileceksiniz.Sistem elektrikle çalışacak ve çevre kirliliği yaratmayacak.Şoför olmayacak, uydu teknolojisiyle yönetilecek.Sistem için altyapı gerekmiyor, maliyet ucuz olacak. 

</TEXT>
</DOC>
