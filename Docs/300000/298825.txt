<DOC>
<DOCNO> 298825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/aspo.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıl sonu balosu 3-0 
</HEADLINE>
<TEXT>


Sarı-Lacivertliler, Konya önünde ilk dakikalarda tutuktu, devrenin sonuna doğru kendini buldu. Alex perdeyi açtı, Tuncay ve Nobre skoru artırdı, Lider bu galibiyetle puan farkını dörde çıkardı 


90 dakika 

MEHMET DEMİRKOL 

Ümit, altıncı sol kanat bindirmesini yapıyordu. Ortasını, Tuncay'ın önüne düşürdü. O düzeltip kale içine doldurdu. Savunmanın arasından geçip, bir de yerden seken topu Özden ilk hamlede tutamayınca, birden Alex belirdi. Kalecinin elinden en fazla 20 santim açılan topu tipledi, 37'de Fenerbahçe'yi 1-0 öne geçirdi. "Ona sadece dokunmak kalmıştı" diyerek bu pozisyonu yorumlamak mümkün. Ama bir takım arkadaşının, "Nabzı henüz 100'ü geçmedi" diyerek koşmayı çok sevmeme huyunun altını çizdiği bu adamın orada bitebilmesini iyi analiz etmek lazım. Türkiye yıllardır onun kadar verimli enerji harcayan harcamayan bir sporcu herhalde görmemiştir. Bu kadar koşmayı sevmeyen bir oyuncunun, bu kadar hep gerekli yerde olabilmesini başka nasıl açıklayabiliriz 
Alex bundan önce Fenerbahçe'nin ceza sahası içinde kaleyi yokladığı yegane pozisyonda da son vuruşu yapandı. 27'de sağ kanatta dördüncü bindirmesini yapan Serkan'ın akıllı pasında topu direğin üzerinden dışarı atmıştı. 
Fenerbahçe bunun dışında Selçuk'un 8 ve 31. dakikalardaki iki uzak şutu dışında pozisyon bulamadı. Çünkü Konyaspor, Alex, Tuncay gibi oyuncuların rahat top almasına engel oluyordu. Nobre'nin yüzünü de kaleye döndürmüyordu. Ama Selçuk'u serbest bıraktılar, o da sezonun en iyi oyunlarından birini oynayarak Ümit ve Serkan'ın kanat bindirmelerine meydan verdiler. 
Konuk ekip kaptığı toplarda Okan ve Zafer Demir ile direkt kaleye yönleniyor, uzun koşularla ceza sahasına inmeye çalışıyordu. Bunu birkaç defa yaptılar, ama hep son pas hatalarıyla tehlike yaratmaktan uzak kaldılar. 

Öngörülü kutlama 
Brezilyalı dinamo, Zafer Demir'i ilk yarıdaki son yakalayışında bir penaltıya sebebiyet verdi. 45 1'de büyük maçların büyük kaçıranı Zafer Biryol, topu, çizgiyi biraz erken terk eden Rüştü'ye kaptırdı. Maç öncesi fırlatılan ve neredeyse tüm sahayı kaplayan konfetilerin en yoğun olduğu yerde Rüştü devleşti. Böylece neden atıldığı belli olmayan konfetiler için bir kutlama sebebi bulundu öngörülü kutlama... 
Kutlamalar aynı noktadan 47. dakikada devam etti. Ümit'in ortası, Özden'in yine topu kaçırışı ve Tuncay'ın şutuyla ev sahibi 2-0'ı buldu. Ama Konya bu skora rağmen ileri çıkmakta çekingen davranınca, Fenerbahçe göbekten direkt kontralar bulmakta zorlandı. Konya ise kaleye hiç gidemedi. Ürettikleri tek şans, 64'te Cem Karaca'nın 25 metrelik şutuydu. Risk almadılar. Susiç'in tek hamlesi, Tayfun'u savunmadan hücuma çekmek oldu. Maç bu mantıkla, Fenerbahçe'nin kanat bindirmeleriyle giderken, 90'da tribünlerin uzun süredir gol için teşvik ettiği Nobre, mutlak bir golü kaçırmasının ardından Özden tarafından düşürüldü. Konya kalecisi kırmızı kartla soyunma odasına giderken, "Lorke" Nobre de seyircisini kırmayarak skoru 3-0'a getirdi. 

'Hagi'ye sözüm yok' 

'Sınırları zorladık' 
FENERBAHÇE Teknik Direktörü Daum, Rüştü'nün kurtardığı penaltı atışının Konyaspor maçının dönüm noktası olduğunu söyledi. Alman hoca, "Tahmin ediyorum ki, herkes birçok kulvarda mücadele eden oyuncularımızın artık iyice sınırlarını zorladıklarının farkında" dedi. Daum, Uşakspor maçı sonrası transfer konusunda Yönetim Kurulu ile bir görüşme yapacağını da belirtti. 

'Baskı yapmayacağım' 
ALMAN çalıştırıcı, "Bir zorlamam olmayacak ama ikinci yarıda zorlu maçlarda yaşayabileceğimiz güçlükleri anlatacağım" ifadelerini kullandı. Daum, Hagi'nin, "Denizlispor, Fenerbahçe'den daha iyi takım" sözleri için de "Kendisine söyleyecek bir şey bulamıyorum. Futbolun içinde dostane bir ortam yaratmak için hepimiz sorumluluklarımızı yerine getirmeliyiz" yorumunu yaptı. 

Maçın hakemi 
Tatlı gergindi 
SERDAR Tatlı için kolay bir maçtı. Çünkü iki takım oyuncuları da iyi niyetli ve fair - play çerçevesinde mücadele ettiler. Tatlı böyle bir ortamda ilk yarıda Zafer Demir'in, Aurelio'yla mücadelesinde yere düşmesine verdiği penaltıda hata yaptı. Tatlı bir anlamda yardımcısının da kurbanı oldu. Fenerbahçe lehine çaldığı penaltı ve kırmızı kart doğruydu. 

Maçtan notlar 
paf'lar galip 
DEREAĞZI Tesisleri'nde oynanan PAF maçını Fenerbahçe 4-1 kazandı. Konyaspor önünde üç puanı getiren golleri Emrah, Ilgar, Güven, Mithat pen. attı. 

'Mucize beklemiyorduk' 
KONYASPOR Teknik Direktörü Susiç, Türkiye'nin en iyi takıma karşı oynadıklarını söyledi. Tecrübeli çalıştırıcı, "Mucize beklemiyorduk. Penaltı kaçırdık, hatalı goller yedik. Bu şartlarda daha iyi sonuç olmazdı" dedi. 


</TEXT>
</DOC>
