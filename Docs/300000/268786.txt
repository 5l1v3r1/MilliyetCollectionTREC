<DOC>
<DOCNO> 268786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy18.html </URL>
<DATE> 2004/09/03/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Rehine olayının ardından açıklamalar 
</HEADLINE>
<TEXT>

     Rusya Federasyonu Olağanüstü ve Tam Yetkili Büyükelçisi Albert Çernişev, Rusya Devlet Başkanı Vladimir Putin'in Kuzey Osetya'daki terör olayı dolayısıyla ertelediği Türkiye ziyaretinin yıl sonuna kadar gerçekleşeceğini sandığını söyledi. 
     Çernişev, İstanbul Üniversitesi Stratejik Araştırmalar Merkezi'nce Vezneciler'deki Fen Fakültesi'nde düzenlenen ''Avrasya Ekseninde Türkiye, Rusya ve İran İlişkileri'' konulu toplantıda yaptığı konuşmada, Türkiye ve Rusya ilişkilerinin olumlu gelişen ilişkiler olduğunu ve sorunlar bulunmadığını kaydetti. 
     Devlet Başkanı Putin'in Türkiye ziyaretinin çok önemli olduğunu anımsatan Çernişev, ''Ne yazık ki Osetya'daki olaylar ziyaretin ertelenmesine yol açtı. Böyle bir ortamda Putin'in ülkesinden çıkması olmazdı. Putin'in Türkiye ziyaretinin yıl sonuna kadar gerçekleşeceğini sanıyorum'' dedi. 
     İki ülke arasındaki ilişkilerin olumlu geliştiğine de dikkati çeken Çernişev, ''Türkiye-Rusya ilişkilerini stratejik partnerlik safhasına getirmek gerekiyor'' diye konuştu. 
     Rusya ile İran ilişkilerine de değinen Çernişev, İran'daki nükleer teknoloji dolayısıyla Rusya'nın suçlandığını, o ülkedeki teknolojinin sivil amaçlara hizmet ettiğini söyledi. 
     Çernişev, Rusya'da ekonomik anlamda olumlu gelişmeler yaşandığını da kaydederek, ''Bizde gaz var, petrol var. Niye bizi beslesinler diye bekliyoruz Avrupa'nın da bize ihtiyacı var. Avrupa'ya karşı değiliz ama Avrasya devletleri olarak işbirliği yapmalıyız'' dedi. 
     
     ZENGİN TARİHİ MİRAS 
     CHP Genel Başkan Yardımcısı Onur Öymen de Türkiye, İran ve Rusya'nın zengin bir tarihi mirasa sahip olduğunu ifade ederek, ''Türkiye, İran ve Rusya, Avrasya'nın en önemli oyuncularıdır. Bu ülkeler arasındaki en önemli eksiklik itimattır. Birbirimize itimat etmeyi öğrenmeliyiz'' diye konuştu. 
     Öymen, Türkiye ile İran arasındaki ilişkilerin bugün istenilen düzeye gelmemesinde terörle mücadele konusunun da yer aldığını kaydederek, bir ülkenin bir başka ülkeye yönelik terörist faaliyetlere izin vermemesi gerektiğini söyledi. 
     Türkiye ile Rusya ilişkilerinin de geçmişte çeşitli nedenlerle sarsıldığını ifade eden Öymen, geçmişte yaşananlardan ders alınarak, ilişkilerin düzenlenmesi gerektiğini dile getirdi. 
     Öymen, ''Türkiye, Orta Asya'da Rusya'nın çıkarlarına ters politika peşinde değildir. Türkiye, İran'ın güvenlik çıkarlarına karşı da üs olmayacaktır'' dedi. 
     Avrasya bölgesinin dünyaya örnek bir işbirliği alanı olabileceğini de anlatan Öymen, bu konuda siyasi iradenin önemli olduğunu söyledi. 
     
     KILINÇ'IN KONUŞMASI 
     Eski MGK Genel Sekreteri, emekli Orgeneral Tuncer Kılınç da konuşmasında, ABD'nin Kafkasya ve Orta Asya'daki uygulamalarına dikkat çekerek, ABD'nin Irak'ı işgaliyle ''kültürler arası barışın bozulmasına neden olacak tehlikeli bir ortam yarattığını'' belirtti. 
     ''Dünya tek süper gücün hegemonyasına geçmekte. Bölgesel işbirliği olmazsa insanlık daha büyük acılarla karşı karşıya gelecek'' diyen Kılınç, Türkiye, Rusya, İran ve Çin'in işbirliği konusunda çaba sarf etmediğini söyledi. 
     Bu ülkelerin birbirlerine güvensizliklerinin, tehlikelere karşı dayanışmaya izin vermediğini ifade eden Kılınç, dünya için en büyük tehlikenin terörizm olduğunu dile getirdi. 
     Kılınç, Avrasya ülkelerinin AB'yi örnek alarak bir dayanışma ve işbirliği yapması gerektiğini de kaydederek, dünyayı tek bir süper gücün hegemonyasına bırakmanın sakıncaları bulunduğunu anlattı. 
     Tuncer Kılınç, ''Rusya, Çin, Türkiye, İran'ın yanı sıra Hindistan ve Pakistan'ın da içinde bulunduğu bir dayanışma olmazsa Ortadoğu'da sıranın İran'a geldiğinin göz ardı edileceğini'' ifade etti. 
     Harp Akademileri'nde 2001 yılında yaptığı ve ''İran ekseninde işbirliğine atıfta bulunduğu'' bir konuşmanın basında 1.5 ay tartışıldığını hatırlatan Kılınç, ''Tartışmaların çoğu da bu fikrin yanlış olduğu konusunda idi. Basın ulusal çıkarları iyi koruduğu için değerlendirmeleri böyle idi. O gün yaptığım konuşma, AB'ye karşı olduğum anlamında değildi. Bizim ulusal çıkarlarımız Avrasya ile birlikteliği gerektiriyor'' dedi. 
     
     ÖTEKİ KONUŞMALAR 
     İran'ın Ankara Büyükelçisi Firuz Devletabadi de ülkesinin dış politikasını anlatarak, bu politikada Türkiye ve Rusya'nın özel bir yeri bulunduğunu söyledi. 
     Devletabadi, İran'ın 25 yıldır bölge ülkelerinin işbirliği için çaba harcadığını ifade ederek, bunun gerçekleşmediğini anlattı. 
     İran'ın nükleer gücüne de dikkati çeken Devletabadi, bunun bir tehdit olmadığını, Uluslararası Atom Enerjisi Ajansı ile işbirliği yapmaya hazır olduklarını kaydetti. 
     Devletabadi, ülkesinin komşularıyla karşılıklı güven anlaşması imzalamaya hazır olduğunu da bildirdi. 
     İşçi Partisi Genel Başkanı Doğu Perinçek de Rusya'da yaşanan terör olayının, Putin'in Türkiye'ye gelmesini ve Türk-Rus ilişkilerinin gelişmesini istemeyenler tarafından gerçekleştirildiğini öne sürdü. 
     Perinçek, konuşmasında ''Türkiye'nin rejiminin ABD tarafından değiştirildiğini'' ileri sürerek, 7. sınıf Vatandaşlık Bilgisi kitabının kapağında ABD'nin simgesi özgürlük anıtı resminin bulunmasını eleştirdi. 
     Kitabı salondakilere gösteren Doğu Perinçek, Çin'de okutulan Yakın Çağ Tarihi kitabının kapağında ise Lenin ve Gandi ile birlikte Atatürk'ün de resminin bulunduğunu söyledi. 
     
</TEXT>
</DOC>
