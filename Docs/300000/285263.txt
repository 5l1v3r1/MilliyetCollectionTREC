<DOC>
<DOCNO> 285263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/guncel/gun01.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı'ya konsolosluktan 2. uzatma 
</HEADLINE>
<TEXT>


Türkiye'nin Hamburg Başkonsolosluğu'nun, Kırcı'nın "Remzi Bulut" adına düzenlenen yeşil pasaportunun süresini, 1999 ve 2004'te firardayken 2 kez uzattığı tespit edildi. Konsolosluk, zorunlu olduğu halde Ankara'ya bilgi vermedi 

TOLGA ŞARDAN Ankara 

Ukrayna'da yakalanan firari ülkücü Haluk Kırcı'nın üzerinden çıkan Remzi Bulut adına düzenlenmiş yeşil pasaportun süresinin, Kırcı yanlışlıkla tahliye edildikten sonra aranırken, Türkiye'nin Hamburg Başkonsolosluğu tarafından ikinci kez uzatıldığı belirlendi. Kırcı'nın 1999'da yine firardayken pasaportunun süresi Hamburg Konsolosluğu'nca uzatılmıştı. 
Tamamlanan ilk incelemede, Kırcı için "1. derecede Maliye uzmanı" olarak 1995 Nisanı'nda düzenlenen ve kendi fotoğrafının yer aldığı yeşil pasaporttaki "Remzi Bulut" isminin gerçek olduğu, ancak, Bulut'un Maliye Bakanlığı'nda görevli olmadığı tespit edildi. Pasaportta yer alan kimlik bilgilerinin Elazığ Karakoçan'da yaşayan Remzi Bulut adlı kişinin bilgileriyle aynı olduğu kaydedildi. 
Bu arada, Kırcı'nın 19 Mart 2004'teki hatalı tahliye kararından sonra kayıplara karışmasının ardından aranırken, kullandığı yeşil pasaportun süresinin mart ya da nisan ayında Hamburg Başkonsolosluğu'nca 2008'e kadar uzatıldığı anlaşıldı. Ankara'dan 1995'te ilk pasaportunu alan ve 10 Ocak 1999'da İstanbul'da yakalanan Kırcı'nın, bu dönemde yine firardayken pasaportunun süresinin aynı konsolosluk tarafından uzatıldığı belirlenmişti. 1999'un ilk günlerinde yapılan ilk uzatım gibi ikinci süre uzatımı sırasında da Dışişleri Bakanlığı'nca İçişleri Bakanlığı'na bildirimde bulunulmadığı tespit edildi. 


</TEXT>
</DOC>
