<DOC>
<DOCNO> 254730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun16.html </URL>
<DATE> 2004/07/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İngiltere'de iş yaşamında ırkçılık yapılıyor 
</HEADLINE>
<TEXT>

     BBC tarafından yapılan bir araştırmaya göre, İngiltere'de iş hayatında ırkçılık yapılıyor ve iş başvurularının değerlendirilmesinde ''ırk ayrımı'' etkili oluyor. 
     BBC, araştırma kapsamında 6 farklı ''hayali'' kimlikle yapılan iş başvurularına yanıtları yayınladı. 
     50 işyerine yapılan başvuruların sonuçlarını açıklayan BBC radyosu 5. kanalı, çoğunlukla beyaz İngilizlerin görüşmeye çağrıldıklarını, buna karşılık siyah Afrikalı ve Müslüman Asyalı isimlere sahip kişilerin başvurularına çok az ilgi olduğunu duyurdu. 
     ''Jenny Hughes'' veya ''John Andrews'' gibi geleneksel İngiliz isimleri taşıyanların iş görüşmesine çağrılmaları, buna karşılık ''Fatima Khan'' ya da ''Nasser Hanif'' gibi isimlilerle işverenlerin sadece yüzde 9'unun görüşme yapması ırkçılık olarak yorumlandı. 
     ''Abu Olesemi'' veya ''Yinka Olatunde'' gibi daha çok Afrikalıların taşıdığı isimlerle yapılan başvurulara da işverenlerin yüzde 13'ünün yanıt verdiği ve bu kişileri görüşmeye çağırdığı açıklandı. 
     İngiltere'de işçi sendikalarının başkanı olan Brendan Barber, sonucu ''skandal'' olarak yorumlarken, iş hayatında eşit şartların sağlanabilmesi için işverene katı kurallar getirilmesi çağrısında bulundu. 
     BBC, araştırma kapsamında iş başvurusunda bulunulan 50 iş yerinin gazete ilanları ve internetteki işçi bulma sitelerinden rasgele seçildiğini, değişik isimli kişilerin mesleki özelliklerinin birbirine yakın olmasına dikkat edildiğini bildirdi. 
     
</TEXT>
</DOC>
