<DOC>
<DOCNO> 282633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/spo03.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışıp gittiler 
</HEADLINE>
<TEXT>



Florya'da mesai 
SÜPER Lig'in 10. haftasının kritik maçında bugün deplasmanda Trabzonspor ile kozlarını paylaşacak olan Galatasaray, son çalışmasını sabah Florya Metin Oktay Tesisleri'nde gerçekleştirdi. Basına kapalı yapılan antrenmanda Hagi'nin son taktikleri verip, Trabzonspor'un zaaflarını oyuncularına anlattığı öğrenildi. Sarı - Kırmızılılar öğleden sonra Trabzon'a uçtu. 

Conceiçao yok 
BREZİLYALI yıldız Conceiçao ve Petre sakatlıklarının tamamen geçmiş olmasına rağmen maç eksikleri nedeniyle kadroya alınmadı. Sarı - Kırmızılı futbolcuları Trabzon'da kalabalık bir taraftar grubu karşıladı. Futbolculara çiçek verip, alkış yağmuruna tutan taraftarlar, Hagi'ye de büyük ilgi gösterdi. Sarı - Kırmızılılar, otobüse ulaşmakta zorluk yaşadı. 

Arif Erdem korkuttu 

SARI - Kırmızılı takımın tecrübeli isimlerinden Arif Erdem, kaval kemiğindeki sakatlığı nedeniyle Trabzon kafilesinde yer almadı. Bakırköy Acıbadem Hastanesi'nde enfeksiyon şüphesiyle MR çektiren yıldız oyuncunun durumunun iyi olduğu bildirildi. Kulüp doktoru Murat Çevik, "Bir - iki gün dinlendikten sonra takımla birlikte antrenmanlara başlayabilir" dedi. 

Logoya tescil 

GALATASARAY Spor Kulübü'nün logosu yaptığı başvuru sonucunda Avrupa'da da tescil edildi. Sarı-Kırmızılılar'ın 11 Haziran 2004 tarihinde yaptığı başvuru sonucunda Galatasaray Spor Kulübü Logosu, World Intellectual Property Organization tarafından onaylandı. 

Hakan'ı seçti telefonu kaptı 

GALATASARAY'IN resmi internet sitesinde düzenlenen Siemens Mobile Ayın Golü Yarışması'nda Hakan Şükür'e oy atan taraftar cep telefonu kazandı. Ali Güney isimli talihli dün Florya Metin Oktay Tesisleri'nde Hakan Şükür ile buluştu ve hediyesini aldı. Güney, yıldız oyuncuyla bol bol fotoğraf çektirdi. 


</TEXT>
</DOC>
