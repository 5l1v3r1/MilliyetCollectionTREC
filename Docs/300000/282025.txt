<DOC>
<DOCNO> 282025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/axgun02.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Kerkük endişesi 
</HEADLINE>
<TEXT>


ABD Büyükelçisi Edelman, Türkiye'nin Kerkük konusundaki endişelerine paralel bir açıklama yaptı. Edelman, "Demografik yapının güç kullanılarak değiştirilmemesinden yanayız" dedi 

KAYSERİ DHA 

ABD yönetimi, ilk kez Türkiye'nin Kerkük konusundaki endişelerine paralel görüşler dile getirdi. ABD'nin Ankara Büyükelçisi Eric Edelman, "Demografik yapının güç kullanılarak değiştirilmemesinden yanayız. Bazı Kürt grupları, Kürt aileleri, oraya getirme gayreti gösteriyor. Bu bizim için de endişe kaynağı. Bu endişemizi geçici Irak hükümetine ilettik" dedi. 
Edelman, Erciyes Üniversitesi İktisadi ve İdari Bilimler Fakültesi'nde öğrencilere ABD seçimleriyle ilgili bilgi verdi. Irak lideri Saddam Hüseyin'in devrilmesinden sonra Irak'ta mezhep farklılıkları ya da etnik gruplar arasında büyük çatışmalar beklendiğini kaydeden Edelman, şöyle devam etti 
"Bu olmadı. Kerkük konusunda hem Türk hükümeti, hem ABD, hem de Irak geçici hükümeti çok hassas davranıyor. Hepsi Irak'ın geleceği için, siyasi ve toprak bütünlüğünden yana. Şehrin geleceğiyle ilgili karar verilirken son derece şeffaf davranılacak. Saddam döneminde Kürtlerin ve Türkmenlerin ellerindeki mallar zorla alınmıştı." 
Yabancı Diller Meslek Yüksekokulu öğretim görevlisi Ruziye Hüsrevoğlu'nun, "ABD bundan sonra hangi ülkeyi bombalayacak " sorusu üzerine de Edelman, şu yanıtı verdi "Türkiye'ye herhangi bir saldırı olmayacağını rahatlıkla söyleyebilirim. Türkiye Başbakanı ile ABD Başkanı'nın arası çok iyi. Birçok konuda yakın mesai içindeler. Zaman zaman tabii ki görüş farklılıkları olacak. Tıpkı Kerkük ve diğer bazı konularda olduğu gibi." 


</TEXT>
</DOC>
