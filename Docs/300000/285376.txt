<DOC>
<DOCNO> 285376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun45.html </URL>
<DATE> 2004/11/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Philadelphia'da oy sahtekarlığı iddiası... 
</HEADLINE>
<TEXT>

     Amerikan halkı, ABD başkanını seçmek üzere sandık başına giderken, Cumhuriyetçi Parti'nin seçim gözlemcileri, Philadelphia kentindeki bazı elektronik oy verme makinalarında, daha oy verme işlemi başlamadan, toplam 2000 adet oyun önceden işaretlendiğinin tespit edildiğini iddia etti. 
     Bunun üzerine Cumhuriyetçi Parti avukatları, seçimin çekişmeli eyaletlerinden Pennsylvania'da bulunan Philadelphia kentindeki usulsüzlükle ilgili dava açmaya hazırlandıklarını duyurdu. 
     Kentte, çeşitli oy verme noktalarına serpiştirilmiş şekilde toplam 2000 oyun önceden işaretlendiği iddia ediliyor. 
     Cumhuriyetçi Parti'nin 5000, Demokrat Parti'nin 6000 görevlisi, bu seçimleri usulsüzlüklere karşı yakından izliyor. Her iki partinin de güçlü avukatlardan oluşan ekipleri, olası usulsüzlüğe karşı dava açmak üzere hazır bekliyor. 
     
</TEXT>
</DOC>
