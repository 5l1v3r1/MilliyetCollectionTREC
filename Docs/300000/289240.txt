<DOC>
<DOCNO> 289240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko19.html </URL>
<DATE> 2004/11/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Eşi ölünce işleri devraldı, otomotiv kraliçesi oldu 
</HEADLINE>
<TEXT>

     Eşinin ölümü üzerine işleri devralan ve otomotiv sektörüne giren Uşaklı avukat Hatice Turan, sektörde ''bir numara'' haline geldi. 
     Turan, eşinin ölümü üzerine, sahip oldukları otomotiv işini devam ettirmek üzere avukatlığı bıraktığını ve işlerin başına geçtiğini söyledi. Uşak'taki otomotiv sektöründe tek bayan olan Turan, yanında çalışan 20 kişiden 8'inin bayan olduğunu kaydetti. 
     33 yaşındaki Hatice Turan, bayanların ayrıntılara önem verdiği için ticarette ve iş hayatında başarılı olduğunu dile getirerek, yanında çalışan 8 bayanın 3'ünün satış temsilcisi, 5'inin de yedek parça servisinde görev aldığını ifade etti. 
     Küçüklüğünden beri hayalinin, iş kadını olmak olduğunu belirten Turan, şunları söyledi 
     ''Avukatlık yaparken bile iş kadını olmayı hayal ediyordum. Ancak üzücü bir olay sonucu ticarete atıldım. Eşimin işini devam ettirerek, anısını yaşatmak istedim. İlk başta çok zorluk çektim, ancak üstesinden gelmeyi başardım. Bayanların önünü açmak, iyi bir ortamda çalışmalarını sağlamak için erkek işi olan otomotiv sektöründe 6 yıldır emek veriyorum. Kurduğum ekiple yüzlerce otomobil sattım. 6 yıllık emeğimin karşılığındaysa, 33 bayii arasında il pazar payı birincisi oldum. İlerideki yıllarda hedefim otomotiv üzerine bir fabrika kurmak.'' İş kadını olarak yalnızlık çektiğini, Uşaklı kadınların da ticarete atılmasını istediğini belirten Hatice Turan, ''İş kadını olmak isteyen bayanlar eğitimli ve cesur olmalı. Bana göre her kadın kendi ayakları üzerinde durmayı öğrenmeli. Bayanlara hep tüketici gözüyle bakılır. Artık bunu değiştirmeliyiz'' dedi. 
     
</TEXT>
</DOC>
