<DOC>
<DOCNO> 267798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun40.html </URL>
<DATE> 2004/08/31/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Bush'un potları Beyaz Saray'ı zora sokuyor 
</HEADLINE>
<TEXT>

     ABD Başkanı George W. Bush'un, ''Terörizme karşı savaşın kazanılabileceğini sanmıyorum'' sözleri, Cumhuriyetçi Parti Kongresi'nin başladığı ilk günde Demokrat Partili başkan adayı John Kerry'nin eline güçlü bir koz verirken, Bush'un seçim kampanyası çalışanları, ABD Başkanı'nın sözlerinin kampanyaya ne kadar zarar verdiğini tespit etmeye çalışıyor. 
     Bush, NBC televizyonuna verdiği röportajda, ''Terörizme karşı savaşın kazanılabileceğini sanmıyorum'' demişti. Bundan kısa süre önce başka bir röportajda Bush, Irak'a Özgürlük operasyonunu ''katastrofik başarı'' olarak nitelemiş ayrıca, savaş sonrası planları için de ''yanlış hesap'' yaptığını itiraf etmişti. 
     Demokrat Parti kampanyası, terörizme karşı savaşta en güçlü lider olma savındaki Cumhuriyetçi Parti'li Başkan Bush'a karşı hemen bu açıklamaları kullandı. Demokrat Parti başkan yardımcısı adayı John Edwards, North Carolina'da seçim kampanyasını yürütürken yaptığı konuşmada, ''John Kerry ve ben, terörizme karşı savaşın kazanılabileceğine inanıyoruz. İşte Bush ile aramızdaki fark da bu'' dedi. 
     Edwards, ABC televizyonunda katıldığı bir programda da, aynı tezi vurguladı. Edwards, eski Cumhuriyetçi Partili ABD başkanlarından Ronald Regan'ı örnek göstererek, ''Ya Başkan Reagan, komünizme karşı savaşın kazanılmasının güç olduğunu söyleseydi '' diye sordu. 
     John Edwards, ''Terörizme karşı savaşın kazanılamayacağı çok yanlış. Ben, ABD Başkanı'nın bütün bu söylediği, Irak'taki yanlış hesap ve katastrofik başarı gibi konularda güçlü ve kararlı olması gerektiğini düşünüyorum'' dedi. 
     Beyaz Saray sözcüsü Scott McClellan ise Bush'un sözlerinin yanlış aktarıldığını savunarak durumu kurtarmaya çalıştı. McClellan, ''Bush, terörizme karşı savaşın geleneksel yollarla kazanılamayacağını söylüyordu. Bu, geleneksel olmayan bir düşmanla, geleneksel olmayan bir savaş. Resmi bir teslim olma veya anlaşma olmayacak'' ifadelerini kullandı. 
     Bush'un kampanya sözcülerinden Steve Schmidt, ABD Başkanı'nın terörizme karşı savaşın kazanılabileceğine inandığında ısrar etti. Schmidt, rakip Demokrat Parti'nin, Bush'un sözleri üzerinde oynayarak oy kazanmaya çalıştığını savundu. 
     
</TEXT>
</DOC>
