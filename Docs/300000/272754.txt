<DOC>
<DOCNO> 272754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur40.html </URL>
<DATE> 2004/09/17/ </DATE>
<TIME> 18.23 </TIME>
<AUTHOR>  </AUTHOR>
<HEADLINE>
Diyarbakır'da çocuk felci aşı kampanyası... 
</HEADLINE>
<TEXT>

     Diyarbakır'da çocuk felci aşı kampanyası kapsamında 0-2 yaş arası 85 bin çocuğun aşılandığı bildirildi. 
     Diyarbakır İl Sağlık Müdürlüğü'nce yapılan yazılı açıklamada, çocuk felcinin genellikle 3 yaşından küçük çocukları etkilediği ve ömür boyu süren sakatlıklara neden olduğu belirtildi. 
     Çocuk Felci aşısının ağızdan 2 damla ile kolayca uygulanabildiği ifade edilen açıklamada, 1995 yılından itibaren çocuk felci hastalığının tamamen ortadan kaldırılması amacıyla ülke genelinde ''Ulusal aşı günleri ve Mop-Up aşı kampanyaları'' düzenlendiği anımsatıldı. 
     Açıklamada, kampanya kapsamında 1-7 Eylül tarihlerinde yapılan 1. turda 0-2 yaş arası 85 bin 448 çocuğun aşılandığı, 6-12 Ekim'de gerçekleştirilecek 2. turda da sağlık personelinin ev ev gezerek, 3 yaş altındaki yaklaşık 103 bin çocuğu aşılayacağı kaydedildi. 
     Kampanyada görevli bin 200 sağlık personelinin en ücra köye ve mezraya gidecekleri ifade edilen açıklamada, şöyle denildi 
     ''Anne ve babaların, evlerine kadar gelen ve zor şartlarda fedakarca çalışan sağlık personeline yardımcı olmaları gerekir. Evdeki 3 yaşından küçük çocuklarını önceden aşılanmış olsalar bile 2 damla çocuk felci aşısı ile aşılatmalıdır. Bu hastalığın ciddi ve tehlikeli olduğunu bilmeli ve çocuklarını ömür boyu sakatlığa mahkum etmemelidirler.'' 
     
</TEXT>
</DOC>
