<DOC>
<DOCNO> 267293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/ydilmen.html </URL>
<DATE> 2004/08/29/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Gereksiz hayıflanma 
</HEADLINE>
<TEXT>



Pierre van Hooijdonk, Ümit Özat, Aurelio, Servet Çetin... İşte bu dörtlü ligin ilk haftasından itibaren sezon içinde ulaşabilecekleri en yüksek form seviyesinde oynuyorlar. Hem fizik olarak, hem de istikrar olarak çok iyi durumdalar. Geride kalan diğer oyuncular kötü oynamıyor, belki çok da iyi oynamıyor ancak oyun disiplinleri ile bu dörtlüye destek veriyorlar. 
Fenerbahçe tribünlerinde sürekli homurdanmalar var. Oysaki ben öyle düşünmüyorum. Fenerbahçe takımı geçen sezondan bu yana uzun yıllardır olmayan bir oyun disiplinine sahip. Dolayısıyla çok ofansif oyuncuyla da oynasa, alanı daraltarak rakiplerine pozisyon şansı tanımıyor. Daum dün Prag maçının provasını yaptı. Sürekli tek ön libero ile oynarken, Fabiano'yu da Marco Aurelio'nun yanına koydu. Alex'i biraz öne kaydırıp Pierre van Hooijdonk'u tek başına forvette kullandı. 4-2-3-1 gibi oynadı. Belli ki, Şampiyonlar Ligi sistemi bu. 
Hem taktik çalışması yapıyorsunuz, hem de üç puan alıyorsunuz. Fenerbahçe takımı sabırla hücum yapıyor, ayağa oynuyor. Dün ofsaytlara dikkat edilmiş olsaydı, çizgi halinde ve ilk kez beraber oynayan üçlü savunmaya karşı maçı ilk yarıda koparabilirlerdi. İkinci yarı rakip Kayserispor dörtlü savunmaya geçti, daha az ofsayt taktiği yaptı. Oyun dengede gibi gözüktü. Ancak van Hooijdonk alışılmış frikik gollerinden birini attı ve maçı bitirdi. 
Fenerbahçe puanını 10'a ulaştırdı. Bu, takımı olumlu yönde etkiliyor ve oyuncular sahada çok rahat hareket ediyor. Maçın 15 - 30. dakikaları arası müthiş bir tempo yaptılar, bir çok pozisyon buldular. Gol tam geliyorum derken, Kayserisporlu futbolcuların üst üste sakatlanmaları Fenerbahçe'nin hızını kesti. 
İkinci yarıda yine tempoyu arttırdılar ve ikinciyi buldular. Şöyle özetlersek Fenerbahçe oyununu rakibine kabul ettiriyor. Her iki yarının belli bölümlerinde golü buluyor. Diğer bölümlerde takım halinde gardını alıyor, disiplinli oynayıp pozisyon vermiyor. O tempolu bölümlerde de klas ayaklarıyla skoru elde ediyor. 
Hakem Serdar Tatlı her antrenör ve oyuncu için önemli bir isim. Bir kere çok güven duyuyorsunuz. Dün de iyi maç yönetti. 



</TEXT>
</DOC>
