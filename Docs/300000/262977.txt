<DOC>
<DOCNO> 262977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun04.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurafe anlatan suç işliyor 
</HEADLINE>
<TEXT>


Kültür Bakanlığı açıklamasında Çanakkale Savaşı'nda Atatürk ve Türk insanının dehası anlatılırken, kaçak rehberliğin yasadışı bir faaliyet olduğu belirtildi 

ANKARA Milliyet 

Kültür ve Turizm Bakanlığı, Çanakkale Zaferi'yle ilgili hurafeye dayalı anlatımlara zemin oluşturan kaçak tur ve kaçak rehberliğin yasadışı bir faaliyet olduğunu açıkladı. 
Bakanlığın dünkü açıklamasında, Gelibolu Tarihi Milli Parkı'nın Atatürk'ün liderlik ve dehasının tüm dünyada tanındığı ve ulusal kurtuluş mücadelesinin temellerinin atıldığı önemli bir bölge olduğu ifade edildi. Açıklamada şunlar kaydedildi "Çanakkale Savaşları'nın destansı yönü olduğu açıktır. Ancak bu destansı nitelik, gerçekdışı söylentilerle değil, tümüyle Mehmetçiğin kahramanlığından, Atatürk'ün dehasından ve Türk insanının vatan sevgisinden kaynaklanmaktadır." 
Ulusal bilinci ve duyarlılıkları artırmak için tarihi gerçekleri abartısız şekilde aktar-manın yeterli olduğu vurgulanan açıklama şöyle devam etti "Atatürk'ün ifadesiyle Çanakkale Zaferi'nin ve destanının temelinde, 'insanımızın yüksek ruhu' bulunmaktadır. İnsan faktörü hafife alınarak yapılan her yorum bu açıdan yanlıştır. Gerçekleri anlatmak, Çanakkale'de kahramanca savaşmış binlerce şehit ve gazimize karşı hem tarihi hem ahlaki hem de vicdani sorumluluğumuzdur." 

9250 rehber var 
Açıklamada ayrıca, rehberlik faaliyetlerinin Kültür ve Turizm Bakanlığı'nın görev, yetki ve sorumluluğunda bulunduğu vurgulandı. Rehberlik kokartı verilen 9250 turist rehberi bulunduğu kaydedilen açıklamada, bu rehberler dışında hiç kimsenin bu faaliyeti icra edemeyeceği ve hiçbir kurum veya kuruluşun rehberlik belgesi düzenleyemeyeceği hatırlatıldı. 


</TEXT>
</DOC>
