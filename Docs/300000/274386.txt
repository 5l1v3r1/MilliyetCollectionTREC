<DOC>
<DOCNO> 274386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas10.html </URL>
<DATE> 2004/09/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Brando son kez Michael Jackson'ı ziyaret etmiş... 
</HEADLINE>
<TEXT>

     Sinema efsanesi Marlon Brando'nun hayata veda etmeden önceki son ziyaretini yakın arkadaşı ünlü şarkıcı Michael Jackson'ın çiftliğine yaptığı ortaya çıktı. 
     Internetteki ''losangelestimes'' sitesinin haberine göre, 1 Temmuz'da hayatını kaybeden Brando, evinden son kez Jackson'ı ziyaret etmek için ayrıldı. 
     Michael Jackson'ın ''Neverland Ranch'' adlı çiftliğinde lüks içerisinde günler geçiren Brando, bu ziyaretini tamamladıktan bir süre sonra ağırlaştı ve son günlerini geçirdiği evinde hayata veda etti. 
     Michael Jackson ile birlikte çalışan sanatçının oğlu Miko Brando, Los Angeles Times'a yaptığı açıklamada babasının çiftlikte çok güzel günler geçirdiğini kaydetti. 
     Hayatının son günlerinde bu ziyaret nedeniyle babasının çok mutlu olduğunu dile getiren Miko Brando, ''Babam evden dışarı kolay kolay çıkmazdı. Ama Michael Jackson için çıktı. Çünkü onu severdi'' dedi. 
     Babasına burada 24 saat hizmetçi, aşçı ve güvenlik görevlisi tahsis edildiğini belirten oğul Brando, odasında her türlü konforun da sağlandığını söyledi. 
     Michael Jackson, Miko Brando'nun 9 yaşındaki kızı Prudence'in vaftiz babalığını üstlenmişti. 
     
</TEXT>
</DOC>
