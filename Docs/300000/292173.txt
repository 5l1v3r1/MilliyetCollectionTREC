<DOC>
<DOCNO> 292173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas11.html </URL>
<DATE> 2004/11/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Güzeller Marmaris'e çıkarma yaptı 
</HEADLINE>
<TEXT>

     Kaan KAYA DHA 

MARMARİS'te 22 Mayıs'ta yapılacak Dünya Güzellik Yarışması'nda Türkiye'yi temsil etmeye aday olan güzeller, Marmaris'te basın toplantısıyla tanıtıldı. 
     Organizatör Süha Özgermi tarafından 22 Mayıs'ta Marmaris'te yapılması planlanan 'Dünyanın İncisi' Miss Pearl of The World Güzellik Yarışması öncesi, Türkiye elemeleri yapılacak. Elemeler de Marmaris'te, Armar Otel'de 16 Ocak'ta gerçekleştirilecek. Yarışmaya katılması kesinleşen ilk 5 güzel Armar Otel'de düzenlenen basın toplantısıyla tanıtıldı. 
     Toplantıya Asude Burcu Yolcu, Aysun Tekin, Gülsevim Hızır, Burçin Başol ve Ukrayna asıllı Türk vatandaşı Tatyana Liskina'nın yanı sıra organizatör Süha Özgermi, 1966 Türkiye Güzeli ve Yalı Lions Kulübü Başkanı Hülya Karabulut, Armar Otel Genel Müdürü İbrahim Gürkan ve organizasyon yetkilileri katıldı. 
     Süha Özgermi konuşmasında şunlaır söyledi 
     "Yarışmamız için Marmaris bize kucak açtı. Zaten dünyanın incisi güzellik yarışması'nı sadece bu isme sahip Marmaris'te yapabilirdik. Buraya katılacak dünya güzelleri arasında ülkemizi temsil edecek kızımızı Marmaris'te seçeceğiz. Marmaris'te iki güzellik yarışması yapmış olacağız. Ülkemizi temsil edecek kızımızın yanı sıra Türkiye elemesinde ilk üçe girecek kızlarımız Mayıs ayında New York'ta yapılacak Türk Günü Yürüyüşü'nde de hem Marmaris'i hem de Türkiye'yi temsil edecek. Yarışma için hazırlıklarımız sürüyor. Bu yarışmada konser vermesi için ünlü sanatçılar ile görüşme halindeyiz. Bunlardan biri eski arkadaşım Julio İglesias diğeri ise genç şarkıcı Ricky Martin. Bu yarışma ile Marmaris dünya üzerinde bir kez daha ses getirecek.'' Özgermi, güzellik yarışmasının yanı sıra iki ayrı organizasyon ile de Marmaris'in tanıtımını yapmak istediğini belirterek "Bunlardan biri Eurovision Şarkı Yarışması'na rakip olarak Türki Cumhuriyetleri arasında düzenlenecek Türkovizyon şarkı yarışması. Bir diğeri ise Türk sinemasına yeni yüzler kazandıracak Türkiye Sinema Güzeli yarışması. Bu yarışmaya katılacak ve birinci olacak kızımızı da Cannes ve Venedik Film Festivalleri'nde lanse ederek dünya sinemasına kazandıracağız'' diye konuştu. 
     
</TEXT>
</DOC>
