<DOC>
<DOCNO> 271486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur40.html </URL>
<DATE> 2004/09/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
ABD İstanbul Başkonsolosu Telafer'deki hareket Türkmenlere değil 
</HEADLINE>
<TEXT>

     ABD'nin İstanbul Başkonsolosu David Arnett, ''Telafer'deki hareket, Türkmenlere karşı değil, oradaki demokratikleşmeye katkı için'' dedi. 
     Balıkesir Sanayi Odası'nın davetlisi olarak kente gelen Arnett, basına kapalı olarak gerçekleştirilen Vali Atıl Üzelgün'ü ziyaretinin ardından, gazetecilerin Telafer'de yürütülen operasyona ilişkin sorularını yanıtladı. 
     Arnett, Irak'taki son operasyonun, Türkmenlere karşı bilinerek, isteyerek yapılan bir hareket olmadığını savunarak, koalisyon ortaklarının, oradaki güvenliği, istikrarı sağlamayı amaçladığını ifade etti. 
     ''Telafer'deki hareket, Türkmenlere karşı değil, oradaki demokratikleşmeye katkı için'' görüşünü öne süren Arnett, Irak'ta güvenliğin sağlanıp, daha iyi bir yönetime kavuşulması için hareket edildiğini bildirdi. 
     Arnett, operasyonda çok sayıda Türkmen'in öldürülmesinin, Türkiye'de büyük tepkiyle karşılandığının belirtilmesi üzerine, ''Operasyon direkt Türkmenlere karşı yapılan bir hareket değil. Demokrasi ve istikrarı getirmek için'' diye konuştu. 
     David Arnett, Telafer'deki sıcak gelişmelerle ilgili olarak ABD ve Türk dışişleri bakanlıklarının sürekli temas halinde olduklarını söyledi. 
     Valiliğin ardından Balıkesir Belediye Başkanı Sabri Uğur ve Balıkesir Üniversitesi Rektörü Necdet Hacıoğlu'nu da ziyaret eden Arnett, daha sonra eşi Vivi Arnett ile Kuvayı Milliye Müzesi'ni gezdi. 
     Geceyi Ayvalık İlçesi'nde geçirecek olan Arnett, yarın Balıkesirli işadamlarıyla bir toplantı yapacak. 
     
</TEXT>
</DOC>
