<DOC>
<DOCNO> 296819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/soneko08.html </URL>
<DATE> 2004/12/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Serdengeçti YTL'ye dönüşüm sürecinde insanların sabırlı olması gerekir 
</HEADLINE>
<TEXT>

     Merkez Bankası Başkanı Süreyya Serdengeçti, yılbaşında Yeni Türk Lirası'na YTL dönüşüm sürecinde insanların da biraz sabırlı olması gerektiğini söyledi. 
     Serdengeçti, Ekonomi Muhabirleri Derneği EMD üyeleriyle yaptığı sohbet toplantısında, YTL'ye geçiş süreci hakkında açıklamalarda bulundu. 
     Bir ülkedeki para operasyonunun başarısı için, operasyonu halkın benimsemesi gerektiğini kaydeden Serdengeçti, 1960'da Fransa'da 2 sıfır atma operasyonunun benimsenmediğini ve uzun dönem paradan ''Eski, yeni'' diye bahsedildiğini anlattı. 
     YTL'nin tanıtımının bu açıdan çok önemli olduğunu dile getiren Serdengeçti, tanıtım kamyanyasının 3. aşamasının YTL'nin piyasaya çıktığı 1 Ocak'ta başlayacağını ve 31 Mart'a kadar devam edeceğini ifade etti. Merkez Bankası Başkanı, 3. aşamada, çift etiket ve günlük kullanıma ilişkin pratik bilgilere ağırlık verileceğini bildirdi. 
     
     BU DÖNEM FARKLI BİR DÖNEM 

     Günümüzde farklı özellikleri olan ilginç bir dönem yaşandığına da dikkati çeken Serdengeçti, bu farklılığın IMF ile orta vadeli bir program çalışmaları, AB süreci ve YTL operasyonundan kaynaklandığını söyledi. 
     Serdengeçti, daha sonra basın mensuplarının çeşitli sorularını yanıtladı. 
     Merkez Bankası Başkanı, YTL'de sorun çıkıp çıkmayacağı ve Dolar kurunda nasıl bir gelişme yaşanacağı yolundaki bir soru üzerine, Amerikan Doları'nın da dünyadaki diğer para birimlerinde olduğu gibi, kendi ekonomisindeki gelişmelere bağlı olarak değer kaybedip, kazanabileceğini vurguladı. Son dönemde dolarda bir değer kaybı yaşandığına işaret eden Serdengeçti, Türkiye'de ise dalgalı bir kur rejimi bulunduğunu, bu çerçevede kura ilişkin bir hedef belirlenmediğini hatırlattı. 
     Bu sistemde ''Merkez Bankası müdahale etmez'' diye birşeyin söz konusu olmadığını kaydeden Serdengeçti, şöyle devam etti 
     ''Piyasalarda aşırı oynaklık olursa, Merkez Bankası'nın müdahalesi her zaman olabilir. Diğer yandan Merkez Bankası'nın kendi rezervlerini orta vadede artırma hedefi vardır. Ülkenin dış borçları ve döviz cinsinden yüküklülükleri için. Bunun için de bankalardan döviz alabilir. Kısacası, Merkez Bankası'nın döviz politikasında hiçbir değişiklik yok.'' 
     
     YTL KONUSUNDA SORUN 

     YTL'de de sorun çıkabileceğini, ancak bunların çok düşük düzeyde kalacağını kaydeden Serdengeçti, ilk günlerde yaşanacak sorunların da tamamen beklentilere bağlı olarak değişebileceğini dile getirdi. 
     Serdengeçti, şunları söyledi 
     ''Burada önemli olan yeterince yeni banknotu bulundurmak, bunların dağıtımını yapmak. Yine yeterince madeni para üretimini ve dağıtımını yapmak. Emisyon şu anda 14 katrilyon lira mertebesinde. Yıl sonunda bugünkü değerle 15 katrilyon liralık banknot elimizde veya dağıtılmış olacak. 15 Ocak itibarıyle, yine bugün itibarıyle banknotlara 1 katrilyon daha ilave olacak. Eski para zaten tedavülde. Ben çok sorun beklemiyorum. 
     Onun haricindeki düzenlemeler... Yazar kasalar, SPK'nın borsa ile ilgili çalışmaları, Adalet Bakanlığı'nın çek senet düzenlemeleri. Bunlar da bilindiği ve anlaşıldığı sürece burada da sorun az olacaktır.'' 
     
     BİRAZ SABIR... 

     Merkez Bankası Başkanı, bankalar ve şirketler başta olmak üzere diğer kesimlerin de uyum çalışmalarını sürdürdüğünü, bankaların da YTL'ye dönüşüm işlemleri konusunda gerekli açıklamaları yaptıklarını hatırlattı. 
     ''Yılbaşında YTL'ye dönüşüm sürecinde insanların da biraz sabırlı olmaları gerekir'' diyen Serdengeçti, şöyle konuştu 
     ''İnsanlara şunun anlatılması gerekiyor. Bir eski para var, bir de yeni para. Eskisini istemiyorum tavrı içinde olmak, kendimiz için zorluk yaratır. Bunlara gerek yok. Zaten zaman içinde paranın yenisi elimizde olacak. Hemen ertesi günü, ben illa yeni para istiyorum demenin anlamı yok. Acele etmeye gerek yok. ATM'ler bir süre hem eski hem de yeni para verebilir. Son günlerde bu tür konular üzerinde duracağız. Yeni yılın ilk saatlerinde, ATM'lerden illa YTL alınamayabilir.'' Serdengeçti, yeni yılda YTL'nin yanı sıra TL'nin de tedavülde olması nedeniyle emisyonda ani bir genişleme olup olmayacağının sorulması üzerine de, bunun önceden tahmin edilemeyeceğini, ancak kendileri açısından hiçbir mahsuru bulunmadığını ifade etti. 
     Süreyya Serdengeçti, TL'nin kısa sürede piyasadan çekileceğini de vurgulayarak, ''En fazla 3 aylık süreçte önemli ölçüde YTL'nin hakim olacağı bir kompozisyon ortaya çıkar diye düşünüyorum'' açıklamasında bulundu. 
     
     KİRA KONTRATLARININ DURUMU 

     Serdengeçti, YTL'nin psikolojik etkileri konusundaki görüşlerini açıklarken de, ilk etkinin bu operasyonun yapılmasına karar verildiğinde ortaya çıktığını, ikinci etkisinin ise operasyonun gerçekleşmesiyle yaşanacağını belirtti. Sıfırlarla uğraşılmayacak olması nedeniyle bu operasyonun istikrarın tescili anlamına geldiğini belirten Serdengeçti, bu nedenle de olumlu bir psikolojik etki görüleceğini savundu. 
     Merkez Bankası Başkanı, bir başka soruyu yanıtlarken, kira kontratlarının YTL nedeniyle değiştirilmesine ihtiyaç bulunmadığını bildirdi. 
     Yasaya konulan bir madde ile her türlü hukuki muamele ve kıymetli kağıdın YTL'ye dönüşümüne atıfta bulunulduğuna işaret eden Serdengeçti, ''Bir endişeye gerek yok. Kira kontratında 500 milyon lira yazıyorsa, o otomatikman 500 YTL olacak'' dedi. 
     Serdengeçti, ''Neden 500 YTL basılmadı'' şeklindeki bir soruyu yanıtlarken de, bazı ülkelerde büyük banknotlar bulunduğunu, ancak kendilerinin biraz da güvenlik açısından 500 YTL'nin olmamasını düşündüklerini belirtti. Süreyya Serdengeçti, ''Bir ülkede asgari ücret, en büyük banknotun altındaysa, o da olmaz'' görüşünü de dile getirdi. 
     
     FİYATLARDA YUVARLAMA 

     Merkez Bankası Başkanı, YTL ile birlikte fiyatların yuvarlanacağı endişeleri için de, Türkiye'de 30 yıldır yüksek enflasyon ortamında zaten fiyatların yuvarlandığını söyledi. 
     Türk halkının bunu görmediğini kaydeden Serdengeçti, sözlerini şöyle sürdürdü 
     ''Çarşı pazarda 1 milyon 999 bin lira yazdı. Bunun sadece 2 milyon olduğunu farketmedik. Bu bizatihi bir yuvarlamadır. Enflasyonun ortadan kalkmasıyla bu da kalkacak. Şimdi bu var. Yuvarlama tam tersi sona eriyor. Ayrıca AB'deki durum farklıydı. Orada sıfır atılmadı, farklı bir para birimine geçildi. Belli sektörlerde, lokanta, kafe gibi yuvarlamalar oldu. Ama buna rağmen enflasyon düştü.'' 
     
     ''SİYASİ SORUNLAR, HİÇBİR ŞEKİLDE EKONOMİNİN İSTİKRARLI ŞEKİLDE GÖTÜRÜLMESİNE ENGEL OLMAMALIDIR'' 

     Merkez Bankası Başkanı Süreyya Serdengeçti, siyasi sorunların hiçbir şekilde ekonominin istikrarlı şekilde götürülmesine engel olmaması gerektiğini bildirdi. 
     Serdengeçti, Ekonomi Muhabirleri Derneği EMD üyeleri ile yaptığı sohbet toplantısında, soruları yanıtladı. 
     Yeni Türk Lirası'ndan YTL ''yeni'' ifadesinin 2007-2008 yıllarında silinebileceği yönündeki açıklamalar hatırlatılarak, paraların dizaynında bir değişiklik olup olmayacağı konusunda Serdengeçti, yeni ifadesinin kaldırılması ile birlikte paranın şeklinin değiştirilebileceğini belirtti. 
     Bunun için vakit olduğuna işaret eden Merkez Bankası Başkanı, 2007-2008 yılından önce böyle bir değişikliğe gitmek için neden olmadığını vurguladı. 
     
     YTL'YE GEÇİŞİN MALİYETİ 20 MİLYON DOLAR 

     YTL'ye geçişin maliyetine ilişkin de Serdengeçti, Türkiye'de zaten kirlilik ve yıpranma nedeniyle, zaman zaman kullanımdaki paranın bir kısmının imha edilmesi gerektiğini hatırlatarak, bunun göz önüne alındığında çok fazla ilave bir maliye olmayacağını, YTL'ye geçişin maliyetinin yaklaşık 20 milyon doları bulacağını açıkladı. 
     
     TL BANKNOTLARIN İMHASI 

     TL banknotların imhasına ilişkin soruyu da Emisyon Genel Müdür Yardımcısı Selahattin Akkan cevapladı. 
     Bu konuda TÜBİTAK ile bir anlaşma imzalandığı ve TÜBİTAK'ın çalışmalarına devam ettiğini hatırlatan Akkan, bütün alternatiflerin değerlendireceğini söyledi. 
     
     BOZUK PARA OTOMATLARI 

     Bir gazetecinin YTL'ye geçiş ile birlikte bankamatiklerine kuruş verip vermeyeceği yönündeki sorusu üzerine de Akkan, şu ana kadar bu konuda bir gelişme olmadığını, ancak bozuk para makinaları ve bozuk para otomatlarını gelişeceğini düşündüklerini kaydetti. 
     Akkan, bozuk para kullanan makinaların uyumu konusunda özel sektörün ciddi çabası bulunduğunu da ifade etti. 
     
     TANITIM 

     Turistlere yönelik YTL tanıtımı kapsamında broşürlerin bir bölümünün İngilizce olarak hazırlandığını da kaydeden Serdengeçti, bunun yanında afişlerin de turistik bölgelerde kullanıldığını kaydetti. 
     
     17 ARALIK ZİRVESİ 

     17 Aralıkta AB'den müzakere tarihi konusunda gelebilecek olumsuz bir kararın YTL'ye geçiş sürecini etkileyip etkilemeyeceği ve YTL'ye geçişin ertelenmesi gibi bir durumun olup olmayacağı konusunda ise Merkez Bankası Başkanı, söyle cevap verdi 
     ''Hayır. Katiyen olmaz. Olmaması da gerekir. Bu tür sorunlar başka zaman da görülebilir. Siyasi süreçler, AB ya da yarın başka konularda zor dönemlerden yine geçebiliriz, bu hiçbir şekilde bu ülkenin istikrar arayışını engellememelidir. Siyasi sorunlar, bu herhangi bir siyasi sorun olabilir, bu hiçbir şekilde ekonominin istikrarlı şekilde götürülmesine engel olmamalıdır.'' 
     
     MERKEZ BANKASI'NDA YTL MESAİSİ 

     31 Aralık gecesi Merkez Bankası'nın işlemleri kontrol edip etmeyeceği yönündeki soruya da Serdengeçti, ''tabii'' karşılığını verdi. 
     2000 sorununu hatırlatan Serdengeçti, o dönemde de Banka'da beklediklerini kaydederek, gerek Banka'da gerekse başka bir yerde gelişmeleri izleyeceklerini kaydetti. 
     Merkez Bankası İletişim Genel Müdür Yardımcısı Aydın Özmen ve Emisyon Genel Müdür Yardımcısı Akkan da 1 ve 2 Ocak'ta Merkez Bankası personelinin Banka'da olacağını belirtirken, ''Yani ışıklar yanık olacak'' ifadesini kullandılar. 
     
     IMF VE YTL OPERASYONU 

     IMF'nin YTL operasyonuna ilişkin görüşler konusunda da Serdengeçti, IMF heyeti ile özellikle bu konunun görüşülmediğini, ancak bu konuda uzman düzeyinde görüşmelerin olduğunu ifade etti. 
     
     YASTIK ALTI PARANIN SİSTEME GİRİŞİ 

     YTL'ye geçişle ''yastık altı'' paraların sisteme girişine ilişkin olarak da Serdengeçti, bunların ille de TL olarak tutulduğunun düşünülmemesi gerektiğini, yastık altındaki paraların tam tersine döviz olarak da tutulabileceğini ifade etti. 
     Serdengeçti, şöyle devam etti 
     ''Dolayısıyla kayıtdışı da ele alabilirsiniz. Kayıtdışı ekonominin, o meyanda yastık altı paraların bir ekonomide azalması, bizim gene ne ölçüde ekonomide istikrarı sağladığımıza ve ne ölçüde topluma bu konuda güven verdiğimize bağlı olarak gelişebilir.'' 
     
     CAMİLERDE YTL HUTBESİ 

     YTL'nin tanıtım kampanyası kapsamında 24 Aralık Cuma günü camilerde YTL'ye ilişkin hutbe okunacağını açıklayan Merkez Bankası İletişim Genel Müdür Yardımcısı Özmen, okunacak metnin de Diyanet İşleri Başkanlığı'na gönderildiğini kaydetti. 
     Bu mecranın özellikle kırsal kesimde tanıtım açısından etkili olmasını beklediklerini anlatan Özmen, Diyanet İşleri'nin başlangıçtan beri bu konuda işbirliğine son derece açık davrandığını kaydetti. 
     Bazı illerdeki askeri kışlalarda da bilgilendirme çalışmaları yapıldığını ifade eden Özmen, bu illerin Adana, Denizli, Erzurum, Eskişehir, Gaziantep, Trabzon, İstanbul, Edirne ve Çanakkale olduğunu da açıkladı. 
     
     YILBAŞI ÖNCESİ DÖVİZE GEÇİŞ 

     YTL'ye geçiş öncesi bir kısım vatandaşların öncelikle dolara geçip ardından YTL'ye geçme önünde eğilimlerinin olduğunu hatırlatılması üzerine Merkez Bankası Başkanı Serdengeçti, euroya dönüş öncesinde de bir kısım insanların böyle davrandığını hatırlatarak, bunun kendileri açısından bir mahsuru olmadığını söyledi. 
     
     KOLEKSİYON PARALARI 

     Koleksiyoncuların ilgi gösterdiği A serisi paralar konusunda ise Emisyon Genel Müdür Yardımcısı Akkan, bu serilerden her harften ilk 100'nün Merkez Bankası'nca alındığını kaydederken, bunun dışından A serisi paraların hangi şubeye gideceğini belli olmadığını kaydetti. 
     Bunun yanında koleksiyoncuların 186 YTL karşılığında, Ziraat Bankası şubelerinden YTL seti alabileceklerini ve bunların da A serisi olacağını kaydeden Akkan, bunlardan 20 bin adet hazırlandığını kaydetti. 
     
     KONVERTİBİLİTE 

     YTL'ye geçişle birlikte Türk parasının yurtdışında da işlem görüp görmeyeceğine ilişkin olarak Serdengeçti, bunun paranın ne kadar kabul gördüğüne bağlı olduğunu kaydetti. 
     Enflasyon ortamında paranın yurtdışında işlem görmesi gibi bir durumun olmadığını hatırlatan Serdengeçti, ''Ne ölçüde istikrarı yerleştirir, kollarsak, o ölçüde dışarıda sizin paranıza talep olur diye düşünüyorum'' dedi. 
     
     EMİSYONDA 1970'LERE DÖNÜLECEK 

     Serdengeçti, önemli olanın kullanılabilir bir paraya kavuşmak olduğunu vurgularken, emisyon rakamları açısından 1970'li yılların rakamlarına dönülmüş olacağını kaydetti. 
     
     50 VE 100 YTL'DEKİ ATATÜRK RESMİ 

     50 ve 100 YTL'deki Atatürk resminin ''yorgun ve yaşlı'' olduğu yönünde eleştiriler olduğunun hatırlatılması üzerine de Akkan, bu konuda seçimin Banka Meclisi tarafından yapıldığını kaydetti. 
     Türkiye'de her yeni banknot çıkışında Atatürk resmi ve paranın arka yüzüne konan resmin eleştiri aldığını kaydeden Serdengeçti de, şöyle devam etti 
     ''En azından şu eleştiriyi alır. Atatürk'ün farklı bir fotoğrafı olmaz mıydı Olabilirdi. Ama bu seçilmiş. Yani neticede subjektivite unsuru taşıyan bir şey... İkincisi de arkaya koydunuz resimle ilgilidir. En son da oldu zaten İshak Paşa Sarayı'nda biraz konu oldu. Geçmişe gidin cami koyarsınız eleştirirler, Efes harabelerini koyarsınız antik Yunan, Roma medeniyetine gidersiniz o da eleştirilir Piri Reis'in haritasını koyarsınız o da eleştirilir... Onun için biz olağan karşılıyoruz bunları.'' 
     
     TASARIM İLERİDE DEĞİŞEBİLİR 

     YTL'nin tasarımında TL ile aynı çizginin devamını öngördüklerini, geçiş dönemini kolaylaştırmak için böyle bir yola gittiklerini anlatan Serdengeçti, tasarımın ileride her zaman değiştirilebileceğini kaydetti. 
     Tasarımla ilgili ellerinde bir çok örneğin mevcut olduğunu kaydeden Serdengeçti, YTL'lerdeki Atatürk resimlerinin de 2000 yılında Banka Meclisi'nde seçildiğini kaydetti. 
     Serdengeçti, YTL'ye geçiş operasyonunun hayati öneme sahip bulunduğu hatırlatarak, bundan geri dönüş olmayacağını sözlerine ekledi. 
     
</TEXT>
</DOC>
