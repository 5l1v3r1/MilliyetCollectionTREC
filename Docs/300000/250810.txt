<DOC>
<DOCNO> 250810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun28.html </URL>
<DATE> 2004/06/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İspanya'dan NATO Zirvesi öncesi jest... 
</HEADLINE>
<TEXT>

     İspanyol Hükümeti, İstanbul'da yapılacak NATO zirvesi öncesinde, Afganistan'daki asker sayısını artırmak için parlamentonun karar alacağını açıkladı. 
     Bakanlar Kurulu'nun bugünkü toplantısının ardından yapılan açıklamada, Afganistan'daki asker sayısının artırılması ve Haiti'ye asker göndermenin kabul edildiği, ancak parlamentoda görüşülüp diğer siyasi partilerin görüşlerinin dinlenmesinden sonra kararın alınacağını bildirildi. İspanya'nın Afganistan'da 400 askeri bulunuyor. 
     Bu arada Başbakan Jose Luis Rodriguez Zapatero, Dışişleri Bakanı Miguel Angel Moratinos ve Savunma Bakanı Jose Bono ile birlikte NATO zirvesine katılacak İspanya'nın, ''NATO ile ilişkileri uluslararası güvenliğin zorunlu temel taşı olarak gördüğünü'' vurgulayacağı bildirildi. Hükümet kaynaklarından basına yansıyan bilgilerde, ilk defa Başbakan sıfatıyla NATO zirvesine katılacak Zapatero'nun, iki günlük toplantılarda ''NATO'ya bir destek gücü olarak AB güvenlik ve dış politikasını savunacağı'' belirtiliyor. Zapatero'nun ayrıca, Akdeniz'deki güvenliği artırmak amacıyla NATO'dan Fas için ayrıcalıklı muamele isteyeceği söyleniyor. 
     İspanya'nın Irak'tan askerlerini çekmesinden sonra ilk defa Zapatero'nun ABD Başkanı George Bush ile birlikte bir toplantıya katılacağı da İspanyol basınında geniş yer alırken, Zapatero-Bush arasında ikili görüşme olmayacağı açıklandı. NATO zirvesinde ''hiçbir olasılıkta Irak'a İspanyol askeri gönderilmeyeceğini'' yeniden açıkça ifade etmesi beklenen Zapatero, Irak'ın demokratik yapılanmasında gereken tüm yardımı yapacaklarını kaydedecek. 
     Zapatero, 27 Haziran pazar akşamı İstanbul'a gidecek ve Cumhurbaşkanı Ahmet Necdet Sezer'in NATO zirvesine katılan hükümet ve devlet başkanlarının onuruna vereceği yemeğe katılacak. 
     
</TEXT>
</DOC>
