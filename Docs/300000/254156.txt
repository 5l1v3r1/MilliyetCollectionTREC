<DOC>
<DOCNO> 254156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo05.html </URL>
<DATE> 2004/07/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Saviola şov yaptı, Arjantin ezdi geçti 6-1 
</HEADLINE>
<TEXT>

     Peru'da düzenlenen Copa America'nın ikinci gününde futbolseverler 11 gol izlerken, günün en dikkat çeken sonucunu. B Grubu'nda Ekvador'u 6-1 mağlup eden Arjantin elde etti. 15 dakika içinde üç gol atan Javier Saviola ise maçın yıldızı oldu. 
     Maça hızlı başlayan Arjantin 5. dakikada Cristian Gonzalez'in penaltısıyla 1-0 öne geçerken ilk yarı bu skorla tamamlandı. 62'de Agustin Delgado Ekvador'a eşitliği getirdi ve bu dakikadan sonra Saviola şov başladı. 
     'Tavşan' lakaplı genç oyuncu, 64, 75 ve 79'uncu dakikalarda attığı gollerle Arjantin'i rahatlattı. Andres D'Alessandro ve Luis Gonzales de maçın skorunu belirledi. Saviola bu performansıyla, kendisini genelde yedek bekleten ve kupada başarısız olmaları durumunda kendisini bir daha kadroya almayacağını söyleyen teknik direktör Marcelo Bielsa'ya da cevap vermiş oldu. 
     Ekvador'u 2002 Dünya Kupası'na taşıyarak büyük ün kazanan teknik direktör Hernan Dario Gomez ise maç sonrası istifa edebileceğinin sinyallerini verdi. Kolombiyalı çalıştırıcı, "Bu, teknik direktör değiştiren bir skor. Bu tür bir sonuçtan sonra insanın bir ayağı kapı dışında oluyor" dedi. 
     
     Brezilya ve Uruguay son anda 

     Fenerbahçeli Alex'in de formasını giydiği Brezilya, Şili'yi son dakikada Luis Fabiano'nun golüyle geçebildi. Günün diğer maçında ise Uruguay ile Meksika 2-2 berabere kaldı. Uruguay 43. dakikada Carlos Bueno'nun sayısıyla 1-0'lık üstünlüğü yakaladı ancak Meksika 45'te Osorno ve 69'da Pardo ile öne geçti. 
     Futbol hayatını Juventus'ta sürdüren Montero, bitime iki dakika kala attığı golle takımına bir puanı getirdi. 
     Uruguay'ı yenilgiden kurtaran Montero, Uzakdoğu'da düzenlenen 2002 Dünya Kupası'ndan sonra milli takımı bırakmış ancak sonra bu kararından vazgeçmişti. 
     
</TEXT>
</DOC>
