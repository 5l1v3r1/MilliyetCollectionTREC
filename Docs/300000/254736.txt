<DOC>
<DOCNO> 254736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun22.html </URL>
<DATE> 2004/07/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İtalya'da koalisyon krizi sürüyor... 
</HEADLINE>
<TEXT>

     İtalya'da merkez sağ partileri bünyesinde barındıran ve iktidarı elinde bulunduran Özgürlük Evi ittifakı liderlerinin, dün gece Başbakan Berlusconi başkanlığında yaptığı toplantıda uzlaşma sağlanamadı. 
     Gece geç saatlere kadar süren ve gergin dakikaların da yaşandığı toplantıda ortaklar arasındaki görüş ayrılıkları giderilemeyince, liderlerin bu gece de ikinci bir zirveyle yeniden bir araya gelmeleri kararlaştırıldı. 
     Berlusconi'nin en geç yarına kadar, liderler arasındaki görüş ayrılıklarını gidererek bir uzlaşmaya varmayı hedeflediği kaydedildi. 
     Basına yansıyan bilgilere göre, dün geceki zirve, özellikle Forza İtalya Fİ Partisi Genel Başbakanı ve Başbakan Berlusconi ile Hıristiyan Demokratlar ve Merkez Demokratlar Birliği HDMDB lideri Marco Follini arasında zaman zaman seslerin yükseldiği hararetli tartışmalara da sahne oldu. 
     
     BERLUSCONİ VE FOLLİNİ ARASINDA SÖZ DÜELLOSU 
     Zirve öncesinde dayatmalarda bulunan ve koalisyondan çekilerek, hükümeti dışarıdan destekleme düşüncesini her yerde dile getiren Follini'nin Berlusconi tarafından ağır ifadelerle eleştirildiği belirtildi. 
     Follini'nin ise çıkar çatışmasını önleyici kanun hükmündeki kararnamenin ve devlet televizyonu RAI'nin çoğulcu bir yapıya kavuşturulmasının bir an önce hayata geçirilmesi gerektiğini yineleyerek, Başbakan Berlusconi'ye, ''Fırsat eşitliğinden bahsediyorsunuz ama size bağlı Mediaset televizyonlarında bana bir ay içinde sadece 42 saniye yer ayrıldı'' dediği belirtildi. 
     İtalyan gazetelerine yansıyan bilgilere göre, Başbakan Berlusconi ise Follini'ye Mediaset kanallarında eleştiri yağmuruna tutulma durumunda kalabileceği uyarısında bulundu. Eleştirileri ''saçmalık'' olarak niteleyen Berlusconi'nin Follini'ye, ''Doğru olan bir şey varsa bugüne kadar Mediaset'te eleştiriye uğramamış olmanızdır'' dediği kaydedildi. 
     Follini'nin, ''Yok bir de eleştirilseydim'' biçimindeki tepkisine karşılık olarak ise Berlusconi, ''Bu şekilde devam edersen çok geçmeden neye uğrayacağını anlarsın'' dedi. 
     Eleştirilerden aşırı rahatsız olan Follini'nin ise toplantıya katılan diğer liderlere seslenerek şöyle dediği belirtildi 
     ''Başbakan'ın beni açıkça tehdit ettiği hususunda hepinizin dikkatini çekmek istiyorum. Aslında buradan kalkıp gitmem lazım. Kalkıp gitmiyorsam bunun tek sebebi sorumluca davranma arzumdur. Ama sizler de bir şey olmamış gibi davranmayın.'' 
     
</TEXT>
</DOC>
