<DOC>
<DOCNO> 282565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas03.html </URL>
<DATE> 2004/10/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kellik turizmi 
</HEADLINE>
<TEXT>

     Göksel YAPAR ANTALYA, DHA 

TURİSTLER ve yurtdışında çalışan Türkler, daha ucuz olduğu için saç ektirmek için Türkiye'deki merkezleri tercih ediyor. Saçları dökülenler, hem tedavi hem de tatil için özellikle Antalya'daki saç ekim merkezlerini tercih ediyor. Saç ekim fiyatları Almanya'da 5 - 7 bin euro, Amerika'da 8 - 10 bin dolar, Türkiye'de ise 1500 - 2 bin euro arasında değişiyor. 
     Antalya'ya saç ekimi için gelenler arasında ilk sırayı, Almanya'da yaşayan Türkler alıyor. Ardından Hollanda, İngiltere, Fransa, Danimarka, Norveç, İsveç, İran ve diğer Avrupa ülkelerindeki Türkler ile yabancılar geliyor. 
     Berlin'de içecek ve gıda toptancılığı yapan Yüksel Arslan, "Almanya'da 4-5 bin Euro'dan aşağı saç ekimi yapılmıyor. Burada 1500 Euro'ya saç ekimi yaptırıyorum. Aradaki fiyat farkıyla, memleketimde bedava tatil yapmış oluyorum'' dedi. Tedaviyi yapan Ay- Ça Saç Ekimi ve Estetik Merkezi Cildiye Uzmanı Dr. Ayten Aykol ise, hastaların aylar öncesinden rezervasyon yaptırdığını söyledi. 
     Tedavi sonrası hastaların komik anlar yaşayabildiğini anlatan merkezin sahibi Reşat Yılmaz, "Fransız bir gurbetçi hastamız, dönüşte havalimanında pasaporttaki kel fotoğraflı hali yüzünden içeriye alınmamış. Pasaportundaki kişinin kendisi olduğunu kanıtlamak için bir süre çaba göstermek zorunda kaldığını anlattı'' diye konuştu. 
     Antalya'da saç ekimin yapıldığı yerlerden biri olan Andeva Hastanesi'nin Cildiye Uzmanı Nevzat Akyar ise, Avrupa'nın birçok ülkesinden hasta kabul ettiklerini söyledi. Fiyatların yarı yarıya olmasıyla Belçika, Almanya, Danimarka ve Fas gibi ülkelerden gelen insanlara saç ektiğini belirten Akyar, "Bu konuda Türk hekimleri, Avrupa hekimlerinden daha iyi. Zaten yabancılar bunu birbirlerinin üzerinde gördüğü için buraya kadar gelip saç ektiriyor. Kalan parayla da tatil keyfi yapıyor'' diye konuştu. Dr. Akyar, saç ekiminde uyguladıkları yöntemi şöyle anlattı 
     "Ömür boyu dökülme olmayan enseden 7 - 8 santim uzunluğunda, 1- 1,5 santim genişliğinde deri alınıyor. Bu derideki greftler saç kökleri birbirinden ayrılıyor. Daha sonra kel olan bölgede açılan kanallara yerleştiriliyor. Bir greft 2 ya da 4 tane saç teli verebileceğinden, bin ile 1500 greftten 3 - 4 bin saç teli çıkabiliyor. Kel kalan bölüme göre tedavi bir ya da iki seansta tamamlanıyor. Ekilen saç kökleri, saç telleri çıkartarak saçın imajını belirliyor. 
     
</TEXT>
</DOC>
