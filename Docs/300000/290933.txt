<DOC>
<DOCNO> 290933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonyas02.html </URL>
<DATE> 2004/10/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
MTV'nin Eminem kararı Michael Jackson'ı çıldırttı... 
</HEADLINE>
<TEXT>

     Ünlü şarkıcı Michael Jackson'ın klibinde kendisini küçük düşürdüğünü iddia ettiği çılgın rapçi Eminem ile derdi bitmiyor. Şarkıcının klibini yasaklatmak için bütün müzik kanallarına başvuran Jackson, MTV'nin klibin yayınına devam edeceğini öğrenince çılgına döndü. 
     Internetteki ''imdb'' sitesinin haberine göre, bir yatağın kenarında otururken arkasında çocuklar yatağın üstünde zıplar şekilde tasvir edildiği, bir sahnesinde de burnunun düştüğü klibe sinirlenen Jackson, ''Just Lose It'' adlı klibin yasaklanması için müzik kanallarının kapısını aşındırmaya başladı. 
     Black Entertainment Television BET adlı kanaldan klibi kaldırtmayı başaran Jackson, iş müzik kanallarının ''babası'' sayılan MTV'ye gelince sert kayaya çarptı. 
     46 yaşındaki ünlü şarkıcı, MTV patronlarının klibin yayınından yana olduğunu duyunca küplere bindi ve basın sözcüsü Raymone Bain aracılığıyla bir açıklama yaptı. Bain, klibin BET kanalından kaldırıldığını hatırlatarak, ''Ancak MTV, klibin MTV, MTV2 VE MTV Europe kanallarında yayınının süreceğini bildirdi'' açıklamasında bulundu. 
     Dünyanın en büyük müzik kanallarından VH1'den ise bu konuda henüz net bir yanıtın kendilerine ulaşmadığını kaydeden Bain, Michael Jackson'ın bu klibin yayınlanmasının çok yanlış olduğunu düşündüğünü söyledi. 
     Eminem'in ''Just Lose It'' adlı klibinde Michael Jackson'ın yanı sıra ünlü şarkıcı Madonna'yı hicveden sahneler de yer alıyor. 

     
</TEXT>
</DOC>
