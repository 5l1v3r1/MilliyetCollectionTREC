<DOC>
<DOCNO> 276250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy09.html </URL>
<DATE> 2004/09/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Öymen K. Irak'taki durum her geçen gün dehe çok endişe veriyor 
</HEADLINE>
<TEXT>

     CHP Genel Başkan Yardımcısı Onur Öymen, Irak'taki durumun her geçen gün daha endişe verici boyuta ulaştığını belirterek, ''Türk Hükümeti'ni derhal göreve davet ediyoruz. Kuzey Irak'tan terörün temizlenmesi, terör bürolarının kapanması, vatandaşlarımızın can güvenliğinin ve kamyon şoförlerinin hareket serbestisinin sağlanması için Hükümet bir gün geçirmeden derhal faaliyete geçmelidir'' dedi. 
     CHP Genel Başkan Yardımcısı Öymen, Grup Başkanvekili Haluk Koç ile TBMM'de düzenlediği ortak basın toplantısında Irak'taki gelişmelere değindi. Irak'ta en az 30 Türk vatandaşının şu veya bu nedenle öldürüldüğünü, en az 10 vatandaşın rehine durumunda olduğunu, 15'inin ise akıbetinden haber alınamadığını belirten Öymen, ''Bu konularda diğer ülkelerin gösterdiği duyarlılığa bakınız, bir de bizim oradaki kayıtsızlığımıza bakın'' dedi. 
     İtalyanların iki rehineyi kurtarmak için en az 16 değişik kanaldan hareket ettiklerinin söylendiğini, Fransız Dışişleri Bakanı'nın iki gazetecinin kurtarılması için ülke ülke dolaştığını ifade eden Öymen, ''Biz bu çabaların daha çoğunu yapmak zorundayız. Çünkü bizdeki bilgi eğer doğruysa bütün rehinelerden öldürülenlerin üçte birinden fazlası Türk vatandaşıdır ve bu son derece ciddi bir durumdur. Türkiye'nin bunu en öncelikli mesele haline getirmesi lazım'' diye konuştu. 
     Onur Öymen, Hükümet yetkililerinin gelişmelere ilişkin beyanlarının ise kendilerini dehşete düşürdüğünü kaydetti. ''Bunlar iç politikanın dışında herhangi bir boyutta meseleleri düşünme olanağından yoksun gibi gözüküyorlar. Bu son derece vahim'' diyen Öymen, sözlerini şöyle sürdürdü 
     ''Biz burada vatandaşların, Türk şoförlerinin, Irak'ta çalışanlarımızın can güvenliğinden, oradaki haklarından, karşılaştıkları sorunlardan söz ediyoruz. Sayın Dışişleri Bakanı New York'tan döner dönmez ayağının tozuyla Öymen dahil bütün muhalifler söylesinler, Irak ile ilişkilerimizi kopartmamızı mı istiyorlar diye açıklama yapıyor. Bir alaka var mı, vatandaşlarımızı koruyun demek böyle bir cevabı mı gerektirir.'' 
     
     TÜRK KAMYONLARI MAHSUR 
     Zaho'dan bazı Türk şoförlerinin kendilerini arayarak sebepsiz yere günlerce beklettiklerini kendilerine aktardığını kaydeden Öymen, halen Irak'ta 4 bin 850 Türk kamyonunun mahsur durumda olduğunu bildirdi. 
     Bir Türk şoförünün de basına bilgi verdiği için Peşmergeler tarafından 6 saat süreyle gözaltına alındığını kaydeden Onur Öymen, sözlerini şöyle sürdürdü 
     ''Sayın bakan bize cevap yetiştirmeye çalışacağına, yapması gereken, bölgeye hakim olan ABD'nin büyükelçisini davet ederek durumu anlatmaktır, derhal çözüm bulmasını istemektir. Geçici Irak yönetimi ile daha fazla muhatap olup buna hemen çözüm bulunmasının istenmesidir. Barzani'nin Ankara'daki temsilcisi derhal çağrılıp sebepsiz yere şoförlerin alıkoymaya devam edilmesi durumunda bunun bedeli olacağını söylemektir. Barzani'nin sadece Habur geçişinden kazandığı para 200 milyon doların üzerindedir. Bunlar böyle keyfi biçimde Türk vatandaşlarına engel çıkaracak durumda değillerdir. Eğer sen ciddi bir devletsen, ağırlığı olan bir devletseniz. Hangi ülkenin vatandaşlarına bunu yapabilirler Nerede Türk hükümetinin gücü, etkinliği '' Dışişleri Bakanı Abdullah Gül'ün, Türk şoförlerinin kaçırılma ve öldürülme olaylarıyla ilgili olarak bunların şirketlerin rekabetinden kaynaklanmış olabileceği yolundaki sözlerine de sert tepki gösteren Öymen, sorunu çözmek yerine Türk vatandaşlarını suçlar tarzda konuşmaları kınadığını da bildirdi. 
     
     ''HÜKÜMET DERHAL HAREKETE GEÇMELİDİR'' 
     ABD büyükelçisinin Irak'ta PKK'ya karşı herhangi bir eylemde bulunamayacağı açıklamalarına da dikkat çeken CHP'li Öymen, şunları kaydetti 
     ''Bizim bunu anlamamız mümkün değil. ABD Hükümeti'nin terörle mücadele konusunda tüm dünyaya taahhüdü var. Anlaşılan, Amerikan askerleri risk almak istemiyor. Peki o zaman Türk askerleri Afganistan'da neden risk alıyor Taliban ve El Kaide'nin saldırıları Türkiye'ye yönelik miydi Biz uluslararası dayanışmanın bir gereği olarak görev alıyoruz. Bize yönelik terörle mücadeleye gelince kimse risk almak istemiyor. Bunu anlamıyoruz. Peki Kuzey Irak'taki şehirlerde PKK bürolarını kapatmak için de mi askerlerin hayatını tehlikeye atmak lazım Türk Hükümeti'nin bu konularda bu kadar etkisiz kalması, güçsüz görünüm sergilemesi fevkalade endişe verici. Bunu kınıyoruz. Hükümeti göreve davet ediyoruz. Kuzey Irak'tan terörün temizlenmesi, terör bürolarının kapanması ve vatandaşlarımızın can güvenliğinin ve kamyon şoförlerinin hareket serbestisinin sağlanması için Hükümet bir gün geçirmeden derhal faaliyete geçmelidir.'' 
     
</TEXT>
</DOC>
