<DOC>
<DOCNO> 283191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo14.html </URL>
<DATE> 2004/10/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Boksör Urkal'ın unvan maçı Alman basınında Hoşçakal Oktay... 
</HEADLINE>
<TEXT>

     Alman basını, Berlin'de yaşayan Türk asıllı boksör Oktay Urkal'ın, ABD'li rakibi Vivian Harris'e karşı teknik nakavtla kaybettiği Dünya Şampiyonluk unvan maçına geniş şekilde yer verdi. 
     Bild gazetesi, ''Hoşçakal Oktay - Burada kariyeri nakavt oldu'' başlığıyla verdiği haberde, yaklaşık 2,8 milyon kişinin televizyonları başında izlediği karşılaşmada, Oktay'ın 11. raundun 56. saniyesinde yere yıkılarak teknik nakavtla yenildiği ve ''Artık boks için yaşlandım. Vivian daha iyiydi ve hakkıyla kazandı. Artık Dünya Şampiyonası için mücadele etmem'' şeklinde konuştuğu hatırlatıldı. 
     Oktay'ın, yere yıkılmadan önce de Harris'ten daha az puan topladığına işaret edilen haberde, Oktay'ın, eşi Binnur ile maçtan sonra biraraya gelerek gelecekte ne yapacaklarını konuştukları ifade edildi. 
     B.Z gazetesi de, ''Berlin'in boks sevgilisi için veda galası'' başlığıyla verdiği haberde, Berlin'de çok sevilen Oktay için büyük bir veda galası yapılmasının planlandığını bildirdi. 
     Oktay'ın antrenörlük yapmayı düşündüğü belirtilen haberde, Oktay'ın, ''Çocuklarımın doğumları beni değiştirdi. Sorumluluk üstlenmek durumunda kaldım ve olgunlaştım. Ayrıca eşim Binnur, boks yapmamama sevinecektir'' şeklinde konuştuğu kaydedildi. 
     Berliner Kurier gazetesi de, Oktay'ın rakibi Harris'in, ''Urkal mükemmel bir boksör, büyük bir sporcu'', Harris'in antrenörü Emanuel Stewart da, ''Oktay çok yumruk yedi, buna rağmen sürekli saldırdı. Örnek bir mücadeleci'' diye konuştuklarını yazdı. 
     
</TEXT>
</DOC>
