<DOC>
<DOCNO> 295975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur04.html </URL>
<DATE> 2004/12/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Fransa doğu kadınını mercek altına alıyor 
</HEADLINE>
<TEXT>

     Feyat ERDEMİR VAN, DHA 

FRANSA'nın Ankara Büyükelçiliği, Van Kadın Derneği Başkanı Zozan Özgökçe'den Doğu bölgemizde kadınların sorunlarını içeren bir rapor istedi. Özgökçe, çok kapsamlı bir rapor hazırlamaya başladıklarını belirterek, "Doğu Anadolu Bölgesi'nde yaşayan kadınların büyük sorunları var. Ekonomik ve sosyal sorunların yanısıra köyden kente yaşanan göçle birlikte kültürel sorunlar da yaşanıyor'' dedi. Batı basını, Türkiye'nin AB'ye üyelik sürecinde doğuya özel önem verirken, New York Times ve The Guardian gazeteleri Zozan Özgökçe ile röportaj yaptı. 
     Töre cinayetleri, ekonomik sosyal problemler ve uğradığı şiddetle sık sık gündeme gelen Doğu Anadolu Bölgesi'ndeki kadınları, Fransa Büyükelçiliği mercek altına alıyor. Fransa'nın Ankara Büyükelçiliği, Van Kadın Derneği'ne bir yazı göndererek, bölgedeki kadınların yaşadıkları sorunlarla ilgili ayrıntılı bir rapor istedi. 
     Van Kadın Derneği Başkanı Zozan Özgökçe, istenen raporu en kısa sürede hazırlayacaklarını söyledi. Özgökçe, AB süreci ile birlikte, hem Avrupa basınının, hem de kuruluşların bölge kadınına yönelik yoğun ilgisi ile karşı karşıya bulunduklarını belirterek şunları söyledi 
     "Kadın Danışma Merkezi ile ilgili bir proje hazırladık. Bu proje de kabul gördü. Bundan dolayı da uluslararası boyutta bilinen bir dernek haline geldik. İngiltere'den The Guardian'ın muhabirleri, kadınların AB'ye yaklaşımı ve bilgilerinin boyutlarını öğrenmek için, New York Times'ın muhabirleri ise zinanın suç olup olmaması tartışmaları için, Van'a gelip bizimle görüşerek haber yaptı. Fransa Büyükelçiliği'nin bize ulaşması da bu yolla oldu. Bölgede kadın eksenli çalışma yaptığımız için kadının sorunlarını en iyi biz biliyoruz. Böge kadının sorunları ile ilgili rapor istediler. Bu raporu en kısa zamanda hazırlayarak göndereceğiz. Bölgede, göçle gelen kadınların büyük problemleri var. Ekonomik ve külütürel sıkıntılar yaşanıyor. Van kent merkezi kozmopolit bir şehir olduğu için burada her türlü sıkıntıyı çok rahat görebilme imkanımız oluyor. Tüm bu sorunları bir rapor haline getirerek göndereceğiz.'' 
     
</TEXT>
</DOC>
