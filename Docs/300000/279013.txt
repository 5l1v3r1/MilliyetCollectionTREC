<DOC>
<DOCNO> 279013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/spor/spo15.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Dev finale aday olduk 

SATRANÇ Federasyonu Başkanı Ali Nihat Yazıcı, Ocak 2005'de gerçekleştirilecek Kasparov - Kasımcanov Dünya Şampiyonluğu final maçının Türkiye'de yapılması için aday olduklarını bildirdi. Yazıcı, organizasyon için 1.4 milyon dolarlık bir bütçenin gerektiğini, Devlet Bakanı ve Başbakan Yardımcısı Mehmet Ali Şahin'in bu konuda desteğini aldıklarını söyledi. 

Efes galip 

ALMANYA'NIN başkenti Berlin'de süren Basketbol Trophy 2004 Turnuvası'nın 3. gününde Efes Pilsen, Alman temsilcisi RheinEnergie Köln takımını 89 - 82 yenerek üçüncü oldu. Lacivert - Beyazlılar, ilk yarıyı da 48 - 47 önde kapatırken, 19 sayı atan Prkacin ile 17 sayı atan Domerkant galibiyette önemli rol oynadı. 

Portekiz şokta 

DÜNYA Kupası eleme grubunda ilk iki maçını kazanan Portekiz, Liechtenstein deplasmanında aldığı 2 - 2'lik sonucun şokunu yaşıyor. Dünya Kupası elemeleri tarihinde son sekiz yılda oynadığı maçlarda 20 yenilgi alıp, sadece 4 gol atarak kalesinde 84 gol gören Liechtenstein'ın kazandığı ilk puan, küçük ülkede bayram sevincine neden oldu. 

Fenerbahçe kupayı vermedi 

FENERİUM Uluslararası Bayanlar Basketbol Turnuvası'nda Fenerbahçe şampiyonluğu kazandı. Turnuvanın son gününde, Romanya'nın Livas Petrom Targavista takımını 94-56 yenen Sarı - Lacivertliler mutlu sona ulaştı. İsrail'in Lachen Ramat Hasharon takımı, Bulgar BK Stara Zagora'yı 73-60 yenerek ikinciliği aldı. Sayı kraliçesi olan Şaziye, en değerli oyuncu seçildi. 


</TEXT>
</DOC>
