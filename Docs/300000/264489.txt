<DOC>
<DOCNO> 264489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur17.html </URL>
<DATE> 2004/08/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Meteoroloji "İhbar ve tahmin tutarlılık oranımız yüzde 90" 
</HEADLINE>
<TEXT>

     Devlet Meteoroloji İşleri Genel Müdürü Adnan Ünal, hava durumu ile ilgili ihbar ve tahmin tutarlılık oranlarının yüzde 90'lara ulaştığını söyledi. 
     Meteoroloji Bölge Müdürlüğü'nde incelemelerde bulunmak üzere Erzurum'a gelen Ünal, Erzurum Valisi Mustafa Malay'ı makamında ziyaret etti. 
     Ünal, burada yaptığı açıklamada, amaçlarının, olağanüstü hava durumlarında can ve mal kaybını önlemek için gerekli tahmin ve ihbarları yapmak olduğunu belirterek, bunda da başarılı olduklarını kaydetti. İstanbul'daki aşırı yağışlara dikkat çeken Ünal, bu durumu zamanında kamuoyuna açıkladıklarını ve tahminlerinin de isabetli olduğunu söyledi. 
     Bu başarıda teknolojinin ve uzman personelin rolünün büyük olduğuna dikkat çeken Ünal, ''Kurumumuz, son sistem teknolojiyle çalışıyor. Bu nedenle özellikle son 2 yıl içinde hava durumu ile ilgili yaptığımız tahmin ve ihbarların tutarlılık oranı yüzde 90'lara ulaştı'' dedi. 
     Meteoroloji hizmetinin pahalı bir hizmet olduğunun altını çizen Ünal, tahminlerinde genellikle uydu fotoğraflarından yararlandıklarını, ülkelerarası bilgi alışverişinde bulunduklarını ve iyi bir bilgisayar ağıyla donanım sağladıklarını söyledi. 
     İstanbul'daki yağışlı hava ile ilgili bundan sonrası için yapılan tahminlere de değinen Ünal, bugün İstanbul'un özellikle doğu kesiminde aralıklı olarak yağışların süreceğini, yağışlı havanın Cuma gününe kadar devam etmesini beklediklerini bildirdi. 
     Ünal, yüksek hava tahminlerinin daha iyi yapılabilmesi için, Erzurum'daki Meteoroloji Bölge Müdürlüğü'nde yeni bir sistem oluşturulacağını sözlerine ekledi. 
     
</TEXT>
</DOC>
