<DOC>
<DOCNO> 266283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko31.html </URL>
<DATE> 2004/08/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul'da bilişim rüzgarları esecek... 
</HEADLINE>
<TEXT>

     İstanbul'da, 31 Ağustos ile 5 Eylül tarihleri arasında bilişim rüzgarı esecek. 
     Avrasya'nın en büyük bilgi ve iletişim teknolojileri fuarı CeBIT Bilişim Eurasia, 31 Ağustos-5 Eylül tarihlerinde TÜYAP Beylikdüzü Fuar ve Kongre Merkezi'nde, Bilişim Zirvesi 2004 ise 31 Ağustos-2 Eylül tarihleri arasında Lütfi Kırdar Uluslararası Kongre ve Sergi Sarayı'nda gerçekleştirilecek. 
     Bu yıl 13.'sü CeBIT Bilişim Eurasia Fuarı'na, Türkiye'nin yanı sıra Amerika, Almanya, Çin, Danimarka, Fransa, Hong Kong, İngiltere, İtalya, Kore, Romanya, Rusya ve Tayvan'ın aralarında bulunduğu 65 ülkeden toplam 800 firma katılacak. 
     55 bin metrekarelik alanda gerçekleştirilecek fuarda, lojistikten sağlığa, tekstilden kimyaya, imalattan otomotive kadar pek çok sektör için üretilen çözümler, en son teknolojik ürünler sergilenecek. 
     Fuarda, bu yıl üç tematik bölüme yer verilecek. 
     Üniversite-sanayi işbirliğinin örneği olan ''Gelecek Parkı'' tematik bölümünde, TÜBİTAK'ın desteğiyle 30'un üzerinde üniversitenin geliştirdiği projeler tanıtılacak. ''Kamu Sektörü'' bölümünde, merkezi ve yerel idareler geliştirdikleri elektronik projeler, e-devlet, e-belediye uygulamalarını sergileyecekler. 
     Türkiye'deki teknoloji üretimini teşvik etmeyi amaçlayan ''Türkiye'den Küreye'' tematik bölümünde ise, ülkemizde üretilen katma değerli ürün ve hizmetler yer alacak. Geçen yıl 44 şirketin ürün ve hizmetlerini sergilediği bu bölüme, bu yıl uluslararası pazarlara açılmayı hedefleyen 60'ı aşkın şirket ev sahipliği yapacak. 
     Teknoloji platformu fuar, değişik toplantılarla küçük ve orta boy işletmeleri, ticaret ve sanayi odalarını ve SİAD'ları biraraya getirecek. 
     
     ''BİLİŞİMDEN GÜÇ ALIN'' 
     Bu yıl ''Bilişimden Güç Alın' temasıyla düzenlenen fuar, dünyanın çeşitli ülkesinden gelecek firmaların yeni iş bağlantıları kurmaları açısından da önem taşıyor. 
     CeBIT Bilişim Eurasia, profesyonel ziyaretçi ve katılımcılarını, cep telefonlarını kullanarak yararlanacakları akıllı bir sistem aracılığıyla buluşturacak. Bu yeni uygulama sayesinde, ziyaretçiler, ilgilerini çeken konularda çözüm sunan şirket yetkilileriyle önceden randevulaşabilecekler. 
     Toplam 8 bin 400 kişinin görev yapacağı fuarı, bin 600 basın mensubunun izlemesi bekleniyor. 
     Bu arada, Bilişim Zirvesi 2004 de, Lütfi Kırdar Uluslararası Kongre ve Sergi Sarayı'nda 31 Ağustos-2 Eylül tarihleri arasında yapılacak. 
     Türkiye Bilişim Derneği, Türkiye Bilişim Vakfı, Türkiye Bilişim Sanayicileri ve İşadamları Derneği, Türkiye Teknoloji Geliştirme Vakfı, Türkiye Zeka Vakfı işbirliğiyle gerçekleştirilecek zirve, iş dünyasını buluşturacak. 
     Zirve çerçevesinde, Türkiye'den ve dünyadan önemli isimlerin konuşmacı olarak katılacağı çeşitli toplantılar düzenlenecek. 
     
</TEXT>
</DOC>
