<DOC>
<DOCNO> 250404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/guncel/gun02.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzeyden komşu geliyor 
</HEADLINE>
<TEXT>


Danimarkalılar, ucuz ev fiyatlarıyla ve düşük vergi oranlarıyla cazibe merkezi olan Akdeniz ve Ege sahillerine yerleşmek için akın ediyor 

İRFAN KURTULMUŞ Kopenhag 

Türkiye'den ev alıp yerleşen Danimarkalılar'ın sayısı sürekli artıyor. Türkiye'de daire satan emlak büroları da, Akdeniz ve Ege sahillerinde bazı yerlerde fiyatların şimdiden yükselmeye başladığına dikkat çekiyor. 
Türkiye'de ev fiyatlarının ucuzluğu ve vergilerin düşük olması, emekli Danimarkalılara ve ticari kuruluşlara cazip hale geldi. Türkiye'nin batı ve güney sahillerinde ev satmaya başlayan emlak büroları, Danimarka'da Türkiye'ye ilginin giderek arttığını ve Danimarkalıların Türkiye'ye yerleşmeye başladıklarını belirtti. Norveç - Danimarka ortak inşaat ve emlak şirketi "Tyrkiahus", Danimarkalı ve Norveçliler'in Türkiye'ye gösterdikleri ilgiden oldukça memnun görünüyor. Şirketin Herning kentindeki müdürü Johannes Fomsgaard, şirketin kuruluşundan bu yana toplam Antalya çevresindeki Alanya, Kemer ve diğer sahil kentlerinde 400 daire sattıklarını dile getirdi. 

Ev fiyatlarında patlama 
Fomsgaard, "Son aylarda ev satışlarında büyük patlama yaşıyoruz. En son Kemer'de 120 metrekarelik bir daireyi 700 bin krona 150 milyar lira , 73 metrekarelik bir daireyi de 500 bin krona 115 milyar lira sattık" dedi. Sattıkları daireleri ve villaları kendilerinin inşa ettiklerini belirten Fomsgaard, sadece Kemer'de 75 daire sattıklarını ifade etti. Şirketin satış müdürlerinden Birgith Rasmussen ve eşi Per Holm de, son 6 ay içinde Alanya'da 47 daire sattıklarını söyledi. 
Türkiye'de "Bolig i Tyrkiet" Türkiye'de Emlak adlı bir emlak bürosu açan emlakçı Ole Östergaard ise, bu yıl Batı sahillerinde 30 daire sattıklarını belirtti. 


</TEXT>
</DOC>
