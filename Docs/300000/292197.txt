<DOC>
<DOCNO> 292197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/ekonomi/eko03.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk TV üreticileri Avrupa'nın lideri oldu' 
</HEADLINE>
<TEXT>


Türk TV üreticilerinin son 5 yılda satışlarını hızla artırdıklarını belirten Fitch, "Bu yaz Avrupa'da satılan TV'lerin yüzde 50'den fazlası Türk menşeili" dedi 

LONDRA Reuters 

Uluslararası kredi derecelendirme kuruluşu Fitch, Türk TV üreticilerinin, rakiplerine rağmen Avrupa'da son 5 yıl içerisinde satışlarını hızla artırarak piyasanın yeni liderleri haline geldiklerini bildirdi. Fitch'ten yapılan açıklamada, Türk TV üreticilerinin kapasitelerini artırmalarıyla bu güçlü büyümenin orta vadede sürmesinin beklendiği belirtildi. 
Fitch Avrupa Sektörel Ekibi Direktör Yardımcısı Kaan Kiziroğlu, "Bu yaz Avrupa'da satılan televizyonların yüzde 50'den fazlası Vestel, Beko, Profilo gibi Türk menşeili üreticiler tarafından üretildi ve monte edildi. Bu durum Grundig, Formenti, Sei ve Finlux gibi Avrupalı televizyon üreticilerinin pazar paylarını azalttı" dedi. Fitch'in açıklamasında, sabit giderlerin azalmasına ve malzeme tedariğinde pazarlık gücü kazanılmasına yardımcı olan büyük üretim kapasitelerinin, Türk şirketlerinin başarısının arkasındaki temel etken olduğu ifade edildi. 

'Çin tehdidi var' 
Fitch, şu değerlendirmelerde bulundu 
"Schneider Electronics gibi Avrupalı şirketleri satın alma ya da Çinli TCL International'ın Fransız Thomson'la yaptığı gibi ortak girişim kurma yoluyla düşük maliyetli Çinli üreticilerin Avrupa pazarına girmesi, özellikle üst ürün segmentinde Türk imalatçılara yönelik bir tehdit olmayı sürdürüyor." 


</TEXT>
</DOC>
