<DOC>
<DOCNO> 295976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur05.html </URL>
<DATE> 2004/12/08/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Yaşadığına sevinemedi 
</HEADLINE>
<TEXT>

     Taylan YILDIRIM DHA 

İZMİR'in Urla İlçesi'nde eşini ve 13 yaşındaki oğlu Emre'yi karbonmonoksit zehirlenmesi sonucu kaybeden Veysi Erdoğan, yoğun bakımdan çıktı. Hayata döndükten sonra yakınlarının verdiği eşinin ve oğlunun ölüm haberiyle yıkılan Erdoğan, hala yaşam savaşı veren küçük oğlu Eren'in başında gözyaşı döküyor. 
     Kömür sobası yüzünden son günlerde yaşanan faciaları duman terörü' diye niteleyen Veysi Erdoğan, "Uyumudan önce, eşimle oğlumu bitkin görmüştüm. Havada kömür kokusu olmadığı için şüphelenmedim. Duman terörüne yenildik'' dedi. 
     Erdoğan Ailesi'nin felaketi olan olay olay geçen 26 Kasım'da meydana geldi. Urla Devlet Hastanesi'nde çalışan hemşire Salime Erdoğan 40 ile aynı hastanede idari memur olarak görev yapan Veysi Erdoğan 44 mesaiye gitmeyince merak eden arkadaşları, telefonlara cevap alamayınca Zeytinalan Mahallesi 4124 Sokak'taki evlerine gitti. 
     Kapıyı açtıramayınca polisi arayan arkadaşları, çilingir yardımıyla girdikleri evde Erdoğan Ailesi'ni kendinden geçmiş bir şekilde buldu. Salime Erdoğan ile Güzelbahçe Ali Bayırlar İlköğretim Okulu öğrencisi 13 yaşındaki Emre Erdoğan'ın yaşamını yitirdiği belirlenirken, 7 yaşındaki Hikmet Eren Erdoğan ve baba Veysi Erdoğan hastaneye kaldırıldı. 
     Urla Devlet Hastanesi'nde yapılan ilk müdahalenin ardından Dokuz Eylül Üniversitesi Hastanesi'ne sevk edilen baba oğul, yoğun bakım ünitesine alındı. Yakınlarının bile umudunu kestiği Veysi Erdoğan, 10 gün süren yaşam savaşını kazanarak hayata döndü. 
     Yoğun bakımdan çıktıktan sonra iki gün serviste kontrol altında tutulup taburcu edilen Veysi Erdoğan'ın, yaşam sevinci, aldığı acı haberle yıkıldı. 
     Hemşirelik mesleğinde 20 yılını doldurmanın sevincini arkadaşlarıyla kutladığı gün hayatını kaybeden eşi Salime Erdoğan ile büyük oğlu Emre'nin, kendisi yaşam savaşı verirken memleketleri Elağız'da toprağa verildiğini öğrenen Veysi Erdoğan şok geçirdi. 
     Bütün umudunu küçük oğlu Eren'in yaşama dönmesine bağlayan acılı baba, oğlunun başından bir an bile ayrılmıyor. 16 yıllık hayat arkadaşını ve evladını kaybetmenin acısının dayanılır gibi olmadığını söyleyen Erdoğan, "Tek umudum Eren'in yaşaması. Dünyada kalan tek varlığım o. Onu da yitirirsem artık yaşayamam'' diye gözyaşı döküyor. 
     Son günlerde korbonmonoksit zehirlenmelerinden kaynaklanan ölüm haberlerini öğrendikçe bir kez daha yıkılan Veysi Erdoğan, "Adeta duman terörü yaşanıyor gibi. Hergün bir yerlerde dumandan zehirlenen insanların haberleri duyuluyor. İnsanlarımız dikkatli olsun, yetkililerin uyarılarını dikkate alsınlar. Ben son gecemizde uyumadan önce oğlum ve eşimde bir farklılık hissettim. Soba konusunda dikkatli davrandığım için hemen içersini kokladım. Ama duman veya kömür kokusu hissetmedim. Sonra birlikte uyuduk. Keşke havayı koklayacağıma onları hastaneye götürseydim, hiç olmazsa camları açsaydım. O zaman sevgililerim yaşıyor olacaktı. Evimizin olduğu yer rüzgar alıyordu, ama sobanın dumanının odaya dolmasının nedenini bilemiyorum '' dedi. 
     
     BİR HAFTADA 8 KİŞİ ÖLDÜ 
     İzmir'de son bir haftada kömür sobası ve ısınmak için yakılan mangaldan çıkan gazdan zehirlenen 8 kişi öldü, dört kişi de hastanede tedaviye alındı. Erdoğan Ailesi'nden iki gün sonra da Narlıdere İlçesi'nde oturan Necip İçer 68 ve Döne İçer 66 kömür sobasından zehirlendi. Hastaneye kaldırılan yaşlı çiftten Döne İçer kurtarılamadı. Aynı gün Buca İlçesi Kaynaklar Beldesi'nde bekçilik yaptığı kereste fabrikasında kaldığı odayı ısıtmak için mangal yakan Salih Hızlı 59 yaşamını yitirdi. 1 Aralık gecesi Karabağlar'da Hasan Çınar 86 ile birlikte yaşadığı Muzaffer Tural yanık bıraktıkları kömür sobasından zehirlenerek öldü. Geçtiğimiz cuma günü ise Mustafa Dedeturak ile oğlu Ramazan Dedeturak kömür sobası yüzünden can verdi, karısı Ayşe Dedeturak tedavi altına alındı. 
     
</TEXT>
</DOC>
