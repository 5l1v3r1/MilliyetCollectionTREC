<DOC>
<DOCNO> 286326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun27.html </URL>
<DATE> 2004/11/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Chirac'tan yeşil ışık Avrupa, Türkiye'nin katılımıyla güç kazanır 
</HEADLINE>
<TEXT>

     AB zirvesi nedeniyle Belçika'da bulunan Fransa Cumhurbaşkanı Jacques Chirac, Türkiye'nin katılımının AB'ye güç kazandıracağını söyledi. 
     Chirac, Brüksel'den ayrılmadan önce düzenlediği basın toplantısında, ''AB Dönem Başkanı Hollanda, Türkiye konusunda bir uzlaşma sağlamak için büyük çaba harcıyor. Hollanda Dışişleri Bakanı, bazı büyük engellerin yol üstünde bulunduğunu söyledi. Fransa Aralık zirvesinde bu engellerden biri olabilir mi '' sorusunu şöyle yanıtladı 
     ''Türkiye konusunda tavrımı biliyorsunuz. Dünyanın gidişatı, ekonomik ve siyasi büyük birliktelikleri beraberinde getiriyor. Bu çerçevede, katılımda istekli olan Türkiye, AB'nin tüm değer ve uygulamalarını benimserse Avrupa, tamamen uyum sağlamış bir Türkiye'nin varlığıyla güç kazanır. Doğal olarak, bu kolay değil. Bu nedenle defalarca, bunun mümkün olmasının temenni edildiğini söyledim. Çözümü zor bir problem söz konusu ve zaman gerekir. 
     Çözümünü dilediğim Türkiye'nin AB'ye katılımı meselesi, 10 ila 15 yıldan önce çözümlenemez. Dolayısıyla bugünkü tartışmaların bariz bir polemik kalem tartışması yanı var. Açıkça söylemek lazım, geleceğin dünyasının dengeleri ve Avrupa'nın menfaatleri açısından biraz sorumsuzca tartışmalar yapılıyor. Eğer Türkiye gerekli reformları yapmayı kabul ediyorsa çok iyi. Eğer Türkiye yapamayacağı için veya istemediği için bu reformları gerçekleştirmeyi kabul etmezse doğal olarak müzakereler duracaktır.AB Komisyonu'nun raporunun sonuçları da bu yöndedir. Başka bir hipotez de göz ardı edilemez. 
     Birkaç yıl sonra bu işin zor, ama imkansız olmadığı fark edilebilir. Türkiye'nin katettiği yol, Avrupa'nın tüm değerlerine katılımını mümkün kılmayabilir. Bu durumda, tam katılım olmadan, Türkiye ile Avrupa arasında ayrılık olmaması için yeterince güçlü bir bağ yaratılma yolu bulunması gerekir. Bu meseleyi, siyasetçi ağzıyla ve polemikle değil, çok soğukkanlılıkla sükunetle ve biraz tarih vizyonuna, dünyanın siyasi perspektifine bakarak ele almak lazımdır.'' 
     
</TEXT>
</DOC>
