<DOC>
<DOCNO> 276355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko12.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar, McDonald's'a 300 milyon köfte verdi 
</HEADLINE>
<TEXT>


Pınar, McDonald's'ın Türkiye'deki 300 milyonuncu köftesini törenle üretti. 300 milyon köfte 4 bin 712 tane Petronas kulesine eşit 


McDonald's Türkiye Genel Müdürü Sadi Fansa, McDonald's ve Pınar Et'in, Türkiye'de et sanayinin standartlarının belirlenmesinde lider rol oynadığını bildirdi. Fansa, Pınar Et'in Türkiye'de üretim teknolojisi, gıda güvenliği ve yönetim anlayışı bakımından McDonald's şartlarını yerine getirebilme potansiyeline sahip "tek firma" olduğunu kaydetti. 
McDonald's'ın Türkiye'de faaliyetinin 18'inci yılında üretilen 300 milyonuncu hamburger köftesi için Pınar Et tesislerinde tören düzenlendi. 300 milyon adet hamburger köftesinin 13 milyon 500 bin kilogram etle eşdeğer olduğu, üst üste dizildiğinde dünyanın en uzun gökdeleni olan Malezya'daki Petronas Tower'ın 4 bin 712 kere üst üste konulmuş haline eşit olduğunu belirtildi. Yaşar Holding İcra Kurulu Başkanı Hasan Denizkurdu ise, "İki TİGEM çiftliğini alarak, büyük çaplı besicilik işine gireceğiz. Ankara'da temaslarımız sürüyor" dedi. 




</TEXT>
</DOC>
