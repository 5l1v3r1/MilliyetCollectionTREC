<DOC>
<DOCNO> 299400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/tamer.html </URL>
<DATE> 2004/12/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Derviş mi yanılıyor, Yılmaz mı 
</HEADLINE>
<TEXT>

"Yılmaz Gümrük Birliği için de mağlubiyet demişti" hatırlatmasını yapan AB uzmanı Büyükelçi Cem Duna'ya göre müzakereler 5 - 6 yılda bitebilir 

Gerek 17 Aralık öncesi, gerekse sonrasında Avrupa Birliği ile ilgili televizyon programlarına katılmayı tümüyle reddedip, ekranın gerisinde izleyici olmayı yeğledim. Melih Meriç'in Habertürk'te beğenerek izlediğim Basın Odası'nda Mesut Yılmaz'ın konuk edildiği ilk programa da bu yüzden katılmamış, ancak TV'den ilgiyle sonuna kadar izlemiştim. Meriç'in önceki gece yine Mesut Yılmaz'ı konuk edeceğini öğrenince, akşam dokuzda her işimi bitirmiş olarak TV'nin başına kuruldum, ancak Yılmaz'dan yayılan olumsuz havaya dayanamayarak 45 dakika sonra TV'yi kapattım. Benim dinlediğim bölümde Yılmaz, Brüksel'de elde ettiğimiz sonucu ağır bir hezimet olarak niteleyerek, "Bu haysiyet kırıcı bir yoldur. Ben olsam masadan kalkardım" dedi. Ben de "İyi ki siz yoksunuz Mesut bey," diyerek TV'yi kapatırken, halkımızın sağduyusunu bir kez daha takdir ettim. 

5 - 6 yılda hazırız 
Dün sabah gazeteleri karıştırırken Yılmaz'ın Başbakan Yardımcısı olduğu hükümette ekonomiden sorumlu Devlet Bakanı olan Kemal Derviş'in açıklamaları dikkatimi çekti. Milletvekili seçildiğinden bu yana Türkiye'nin AB ile yakınlaşması için yoğun çaba harcayan, son dönemde zamanının çoğunu Strasburg ve Brüksel'de geçiren Derviş, Vatan'da yayınlanan geniş söyleşide "AB'ye 5 - 6 yılda hazır oluruz. 31 bölümün de altından kalkarız. Ama ciddi bir çalışma programı gerekiyor. Birinci yıl bunu, ikinci - üçüncü - beyinci yıl şunu diye bir program yapmalı ve bu programı bir AB planı gibi değil, kendi kalkınma planımız olarak görmeliyiz," diyor. 

Son kullanma tarihi 
Kendime yasakladığım TV ekranlarında, birbirinin tekrarı ve benzeri değerlendirmeler arasında bana göre en ayırt edici olanı ve ilginci, AB nezdindeki daimi temsilcimiz olarak 1991 - 95 arasında Brüksel'de görev yapan Büyükelçi Cem Duna'nın CNN Türk'te söyledikleriydi. 
Bundan sonraki yol haritasıyla ilgili görüşlerini almak üzere dün Duna'yı aradım, ama önce "Derviş mi haklı, Yılmaz mı " diye sordum. İşte yanıtı 
"Derviş yerden göğe haklı. Yapısal bir müzakere politikası izleyebilirsek, yani mutlaka ara hedefler koyarak, işi oluruna bırakmayan bir müzakere politikası izleyebilirsek, 10 yıldan çok daha kısa sürede hazır olabiliriz. Sayın Yılmaz'a katiyen katılmıyorum. AB üyesi olmak demek, küsmek değil, mücadeleyi yılmadan sürdürmek demektir, sürekli müzakereler sonucu uzlaşı demektir. Sorunlar AB içinde çözülür. AB dışında kalarak sorunlarınızı çözemezsiniz." 

Baykal da yanıldı 
Yılmaz, son başbakanlığı döneminde Lüksemburg'daki AB Zirvesi'nde yumruğunu vurup masadan kalktığını her fırsatta iftiharla tekrarlıyor. Duna'nın bu konudaki görüşünü sordum "Ben o zaman da karşı çıkmıştım. Çok yanlış hareketti. Sayın Yılmaz daha önce Gümrük Birliği'ne de şiddetle karşı çıkmış, 'tam bir mağlubiyet' demişti. Oysa Gümrük Birliği, AB ile ilişkilerde başımıza gelebilecek en iyi şey. Gümrük Birliği olmasaydı, müzakere yolu da açılmazdı zaten. Deniz Baykal da 'Gümrük Birliği fel kettir. Türkiye'ye korkunç sonuçlar getirecektir' demişti..." 

Kıbrıs'ta ne yapmalı 
Duna'ya son olarak da CNN Türk'te dile getirdiği KKTC'deki referandumun son kullanma tarihinin ne zaman dolacağını sordum 
"24 Nisan'da referanduma evet demiş olmamız, bizi hakikaten moral olarak üst düzeye taşıdı. Fakat üst düzey moral, hukuki üst düzeyi beraberinde getirmiyor. Bu evete dayanarak, ilahinai bu pozisyonumuzu sürdüremeyiz. 24 Nisan'da hukuken haklı duruma geçtik, ancak 1 Mayıs'ta hukuken güçlü taraf olmaktan çıktık. Keşke Annan Planı'nı 2002 aralığı ya da 2003 martında kabul etseydik... Şimdi önümüzde ekime kadar zaman var. Bu süre içinde hem AB, hem ABD, hem de BM üzerinden baskı yaparak Annan Planı'nı Rum tarafına kabul ettirmeye çalışmalıyız." 



</TEXT>
</DOC>
