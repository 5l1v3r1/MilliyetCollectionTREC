<DOC>
<DOCNO> 271930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/ulagay.html </URL>
<DATE> 2004/09/15/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Büyümedeki rekorumuzu gölgeleyen tablo 
</HEADLINE>
<TEXT>

Bu yılın ikinci çeyreğinde GSYİH bazında 13.4'lük bir büyüme hızına erişen Türkiye ekonomisi bu performansıyla, aynı dönemde 13.6'lık bir büyüme kaydeden Venezüella'dan sonra, dünyanın en hızlı büyüyen ekonomisi. Geçen yılın ikinci çeyreğinde 9 dolayında küçülen Venezüella ekonomisinin bu yılın ikinci çeyreğindeki yüksek büyüme rakamının kısmen bu düşük baz etkisini, kısmen de yüksek petrol fiyatının etkisini yansıttığı hesaba katılırsa Türkiye'nin performansı daha da çarpıcı görünebilir. 
Türkiye'nin gerçekleştirdiği bu çarpıcı büyüme performansının ithalattaki sıçramadan etkilendiği ve büyümeyle sağlanan gelir artışının toplumsal tabana yeterince yansımadığı yolundaki saptamalar, gerçeği yansıtsa bile büyümedeki başarıyı hafife almamızı gerektirmiyor. Bu büyüme performansının Türkiye'nin dinamik özel sektörünün atılımıyla ortaya çıkması ve bu yılın ikinci çeyreğinde özel sektör yatırımlarının sabit fiyatlarla 45, özel sektör makine - teçhizat yatırımlarının 76 artmış olması hiç kuşkusuz etkileyici gelişmeler. 

Türkiye'nin kamburu 
Türkiye yatırım ve üretim cephesindeki bu performansıyla Asya'nın "mucize ekonomileri"ni anımsatan bir tablo sergiliyor. Ancak bu ülkelerle Türkiye arasında çok önemli bir fark var. Bu ülkelerin hemen hepsi çok yüksek oranda iç tasarruf yapabilen ve bunu yatırıma dönüştürebilen ülkeler. Ayrıca başta Çin olmak üzere yüksek miktarda yabancı yatırım sermayesi de çekebiliyor bu ülkeler. Bu özellikleri sayesinde söz konusu ülkeler, yüksek yatırım ve büyüme hızlarına erişirken aynı zamanda büyük dış denge fazlaları cari işlemler dengesi fazlaları da yaratabiliyorlar. Bunun sonucunda da muazzam döviz rezervleri biriktirmiş durumdalar. Tabloda yer alan beş Asya ülkesinin rezerv toplamı 1 trilyon dolara dayanmış durumda. 
Türkiye gibi ciddi kur şokları ve krizler yaşadıktan sonra yeniden ekonomilerini büyütmeye başlayan Rusya, Brezilya, Arjantin gibi ülkelerin de cari işlemler dengesinde fazla verir duruma geldikleri görülüyor. Ekonomisi hızlı büyürken giderek büyüyen cari işlemler açığı veren ülkelerin başında ise Türkiye geliyor. Üstelik Türkiye'nin döviz rezervi de, cari işlemler fazlası veren ülkelerin çoğunun altında bir düzeyde. Bu tabloya bakınca, Türkiye'nin büyüme cephesinde elde ettiği başarıyı gölgeleyen kaygı bulutunu görmeden edemiyoruz ne yazık ki. 

Sermayeye dikkat 
Türkiye'nin giderek büyüyen dış açığını nasıl finanse ettiğine baktığımızda bu kaygımız daha da artıyor. Eldeki veriler Türkiye'nin dış açığının önemli bir bölümünü kısa vadeli sermaye girişleriyle finanse ettiğini gösteriyor. Dünkü Milliyet'in ekonomi sayfasında yer alan habere göre, yabancıların Türkiye'deki portföy yatırımlarının toplamı ağustos sonunda 20.5 milyar doları aşmış. Kamu kağıdı ve hisse senedi alımı ya da mevduat olarak sisteme giren bu paranın, gelmesine yol açan koşulların değiştiğini ya da değişeceğini hissettiği anda geri gitmesi hiç de zor değil. Bu nedenle, Merkez Bankası'nın eski başkanı Gazi Erçel'in şu uyarısı yerinde "Cari açığın finansmanında finansörlerin portföy tercihlerini ve bu tercihlerdeki oynamaları yakından izlemek, hatta tahmin etmek şart. Buna dikkat etmeden cari işlemler sorununun sadece döviz kurunun düzeyi ile çözülmesini beklemek safidillik olur". Dünya, 8 Eylül 2004 



</TEXT>
</DOC>
