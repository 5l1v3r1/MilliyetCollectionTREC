<DOC>
<DOCNO> 293480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo11.html </URL>
<DATE> 2004/11/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Nevzat Demir Elimde olsa Del Bosque'yi 1 saat içinde gönderirim 
</HEADLINE>
<TEXT>

     Beşiktaş Divan Kurulu Üyesi Nevzat Demir, siyah-beyazlı yönetimi eleştirerek, ''52 yaşındayım ve Beşiktaş'ı hiç bu kadar erken lige havlu atmış olarak görmedim. Yönetimin hedefleri kesinlikle tutmadı. Benim elimde olsa teknik direktör Vicente Del Bosque'yi 1 saat içinde gönderirim. Yerli hocadan yanayım. Bana göre en uygun kişi ise Ziya Doğan'dır. Eşim bile, Del Bosque için, ''Yeniköy kasabına benziyor'' dedi bana. Burada ne aradığını da bilmiyorum. Eğer benim sporumu bir yerlere taşımayacaksa, kulüp olarak beni belli başarılara kavuşturmayacaksa ne önemi var. Del Bosque transferini yapan kişi bence en azından masrafların da yüzde 50'sini karşılamalı'' diye konuştu. 
     
     ULUSU ''MHK SEÇİMLERİ TEKRARLANMALI'' 

     Eski Futbol Federasyonu Başkanı Kemal Ulusu, mahkeme tarafından iptal edilen Merkez Hakem Kurulu MHK seçimlerinin bir an önce yenilenmesi gerektiğini söyledi. 
     Toplantıda yaptığı konuşmada, Futbol Federasyonu'nu MHK seçimlerini tekrarlamaya ve yargı kararlarına uymaya davet eden Ulusu, ''Seçim yapılmasını istiyorum. Hak eden kişiyi biz yine kucaklar ve yanında yer alırız. Ben adaletin uygun gördüğü yeni seçimi istiyorum. Rakiplerimle de yine yarışacağım'' dedi. 
     Toplantıda Eylül ayının yıldızı ödülünü almak için bulunan Necati Ateş ise ''Galatasaray'da oyuncular arasında bir gruplaşma var mı '' şeklindeki soru üzerine, ''Galatasaray'da tek bir grup var o da Galatasaray takımı ve hepimiz onun başarısı için çalışıyoruz'' şeklinde cevap verdi. 
     Diğer yandan, Eski Tahkim Kurulu Başkanı Türker Arslan da Beşiktaş-Fenerbahçe derbisinde, siyah-beyazlı oyuncu Emre'nin Nobre'ye yaptığı hareket sonrası verilen cezanın daha sonra Tahkim kurulu tarafından kaldırılmasıyla ilgili olarak, ''Cezanın kaldırılmasını yanlış buluyorum. Gerekçesi geçersiz. Buna geçmişte çok emsal vardır'' dedi. 

     
</TEXT>
</DOC>
