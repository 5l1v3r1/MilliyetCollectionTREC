<DOC>
<DOCNO> 296840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo08.html </URL>
<DATE> 2004/12/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş'ın "Altın" yedekleri... 
</HEADLINE>
<TEXT>

     Beşiktaş'ta, bu sezon yedek kulübesinden oyuna giren oyuncular, takımlarına tam 9 gol kazandırdı. 
     Siyah-beyazlılarda İbrahim Akın, sonradan oyuna girip takımına 3 gol kazandırarak başı çekerken, Tümer Metin ve Ahmed Hassan Kamel ise 2'şer gol attı. 
     Kayserispor ile dün yapılan maçta 90. dakikada attığı golle takımına 3 puan getiren Berkant Göktan'ın yanısıra, Sergen Yalçın da sonradan oyuna girerek, Beşiktaş'a 1 gol kazandırdı. 
     
     SON DAKİKALARDA 4 GOL VE 4 PUAN 
     Kayserispor'u son dakika golüyle yenen siyah-beyazlılar, bu sezon ligde son dakikalarda toplam 4 gol kaydetti. 
     Son dakika golleriyle toplam 4 puan toplayan ''Kara Kartallar'', ligin ilk haftasında 1-1 berabere kaldıkları Malatyaspor maçında, Ali Güneş'in uzatma dakikalarında attığı golle 1 puanı kurtardı. 
     2-2 berabere biten Konyaspor maçında da Carew, 89. dakikada attığı penaltıyla takımına 1 puan kazandırdı. 
     Son olarak Berkant, Kayserispor deplasmanında 90. dakikada kafayla attığı golle, berabere giden maçta siyah-beyazlıların sahadan 3 puanla ayrılmasını sağladı. 
     Öte yandan Sergen, takımının 3-2 önde olduğu Samsunspor deplasmanında uzatma dakikalarında 4. golü kaydetti. 
     Beşiktaş, bu sezon son dakikalarda kaydettiği 4 golün tamamını deplasmanda attı. 
     
</TEXT>
</DOC>
