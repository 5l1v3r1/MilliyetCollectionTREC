<DOC>
<DOCNO> 254598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy03.html </URL>
<DATE> 2004/07/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
AKP'de Meclis Başkanlığı kulisinde de türban gölgesi... 
</HEADLINE>
<TEXT>

     AKP'de Bülent Arınç'ın görev süresini tamamlaması nedeniyle hareketlenen TBMM Başkanlığı kulislerindeki önemli tartışma konularından biri yine türban olacak. 
     TBMM'nin yaz tatilinin ardından yeni dönem başında yapılacak TBMM Başkanlığı seçimine ilişkin tartışmalar, AKP'de erken başladı. Bülent Arınç'ın yeniden aday olup olmayacağı ve Başbakan Tayyip Erdoğan'ın bu konudaki tercihi halen belirsizliğini korurken, AKP içinde TBMM Başkanlığı için isimler dillendirilmeye başladı. Şu ana kadar TBMM Başkanlığı için en güçlü adaylar olarak dört isim öne çıkıyor. 3 Kasım seçimleri sonrasında da hem Meclis Başkanlığı hem de önemli bakanlıklar için isimleri geçen Milli Savunma Bakanı Vecdi Gönül, Çalışma ve Sosyal Güvenlik Bakanı Murat Başesgioğlu, TBMM Adalet Komisyonu Başkanı Köksal Toptan ve Dışişleri Komisyonu Başkanı Mehmet Dülger TBMM Başkanlığı'na yakıştırılan AKP'liler oldu. 
     
     EŞLERİ TÜRBANLI DEĞİL 

     TBMM Başkanlığı için en güçlü aday olarak görülen bu dört ismin en önemli ortak özelliğini, "eşlerinin türbanlı olmaması" oluşturuyor. Bu nedenle siyasetin bir numaralı gündemlerinden biri olan türbanın, Meclis Başkanlığı seçimlerine de damgasını vurması bekleniyor. Bülent Arınç'ın TBMM Başkanlığı sırasında türbanla ilgili yaşanan krizler nedeniyle de parti içinde eşleri türbanlı olmayan bu dört ismin öne çıkarılması, parti içinde "Türbanla ilgili kriz yaratmayacak bir başkan arayışı" olarak yorumlanıyor. AKP ilk kez hükümet kurarken de bu isimler, "eşlerinin türbanlı olmamaları" nedeniyle önemli ve temsil niteliği olan bakanlıklara yakıştırılmıştı. 
     Dört ismin bir başka benzerliği ise AKP'nin "Milli Görüş kökeninden gelmemeleri" şeklinde formüle ediliyor. 
     Vecdi Gönül partiye yakınlığına karşın bürokrasiden gelirken, Başesgioğlu, Toptan ve Dülger ise bugüne kadar Milli Görüş'e rakip siyasi partilerden transfer olarak AKP'ye katıldı. 
     Türban ve Milli Görüş konusundaki ortak paydaları, aynı zamanda bu dört ismin parti içinde desteklerini azaltacak bir unsur olarak da görülüyor. Bu isimlerin türban ve Milli Görüş nedeniyle kendi yerine öne çıkarılması halinde Bülent Arınç'ın milletvekillerinin büyük bölümünün desteğini alabileceği belirtiliyor. Başbakan Erdoğan'ın da yaz tatili süresince tartışmalar çerçevesinde konu üzerinde düşünüp kararını vermesi bekleniyor. Erdoğan'ın Meclis Başkanlığı seçiminde karar verirken, kabine değişikliğini de paralel olarak tasarlayacağı vurgulanıyor. 

ANKA 

     
</TEXT>
</DOC>
