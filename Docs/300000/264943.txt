<DOC>
<DOCNO> 264943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun02.html </URL>
<DATE> 2004/08/20/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
ABD-İran gerginliği artıyor... 
</HEADLINE>
<TEXT>

     ABD'nin silahsızlanma konularından sorumlu Dışişleri Bakan Yardımcısı John Bolton, İran'ın, üç yıl içinde nükleer silah sahibi olacak kapasiteye ulaşacağını İngiltere, Almanya ve Fransa'ya ilettiğini söyledi. 
     Bolton, bazı medya kuruluşlarına yaptığı açıklamada, ''İran, üç yıl içinde nükleer silaha sahip olabileceğini üç Avrupa ülkesine bildirdi'' dedi. 
     ABD yönetiminde şahin kanada mensup bir yetkili olarak tanınan Bolton, İran'ın, nükleer programının sadece sivil ve barışçı amaçlı olduğu iddiasının yalan olduğunun ortaya çıktığını savundu. 
     Bolton, daha önce hafta içinde bir düşünce kuruluşunda yaptığı konuşmada, İran'ın bir yıl içinde nükleer silah yapımına yetecek kadar zenginleştirilmiş uranyum elde edebileceğini üç Avrupa ülkesine ilettiğini söylemişti. 
     Bolton'ın son açıklaması, İran ile bu konuda görüşmeler sürdüren Avrupa ülkelerinden birinin diplomatı tarafından doğrulanmadı. 
     ABD, Uluslararası Atom Enerjisi Ajansı'nın Viyana'da 13 Eylül'de yapacağı toplantıda İran'ın kınanacağı bir karar çıkması durumunda, Tahran'a uluslararası yaptırımlar uygulanması için BM Güvenlik Konseyi'ne başvurmayı planlıyor. 
     İngiltere, Almanya ve Fransa, ABD-İran gerginliğinin barışçı şekilde çözümlenmesi ve İran'ın nükleer silah elde etmemesi için Tahran ile temaslar yürütüyor. 
     ABD ile İran arasındaki gerginliğin son günlerde artmasıyla birlikte en son İran Savunma Bakanı Ali Şamhani, El Cezire televizyonuna açıklamasında, Irak'taki ABD kuvvetlerinin, İran'ı tehdit etmesi durumunda hedef alınabileceğini söylemişti. 
     
</TEXT>
</DOC>
