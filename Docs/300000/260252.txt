<DOC>
<DOCNO> 260252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy16.html </URL>
<DATE> 2004/08/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sezer, Kamu Yönetim Reformu Kanunu'nu kısmen Meclis'e iade etti 
</HEADLINE>
<TEXT>

     Cumhurbaşkanı Ahmet Necdet Sezer, 5227 sayılı ''Kamu Yönetiminin Temel İlkeleri ve Yeniden Yapılandırılması Hakkında Kanun''u kısmen TBMM'ye iade etti. 
     Cumhurbaşkanlığı Basın Merkezi'nden yapılan açıklamaya göre, Sezer, yayımlanmasını uygun bulmadığı yasanın 4, 5, 6, 7, 8, 9, 11, 16, 23, 38, 39, 40, 46, 49, geçici 1, geçici 3, geçici 4, geçici 5, geçici 6, geçici 7, geçici 8 ve geçici 9. maddelerinin bir kez daha görüşülmesi için Türkiye Büyük Millet Meclisi'ne geri gönderdi. 
     
     GEREKÇE 

     Cumhurbaşkanı Ahmet Necdet Sezer, ''Kamu Yönetiminin Temel İlkeleri ve Yeniden Yapılandırılması Hakkında Kanun''u kısmen iade gerekçesinde, idarenin bütünlüğü ilkesinin tekil devlet modelinde yönetim alanında öngörülen temel ilke olduğunu belirtti. 
     Cumhurbaşkanlığı Basın Merkezi'nden yapılan açıklamaya göre, Sezer, 26 sayfalık iade gerekçesinde, Yasa'nın 5, 6, 7, 8, 9, 11, 16, geçici 1, geçici 5, geçici 6, geçici 7, geçici 8 ve geçici 9. maddeleri hükümlerini anımsattı. 
     Sezer, söz konusu hükümlerle, görev, yetki ve sorumlulukların, hizmetten yararlananlara en uygun ve en yakın birime verileceğinin belirtildiğini, merkezi yönetimin genel yetkileri ile merkezi yönetimce yürütülecek görev ve hizmetlerin tek tek sayılarak belirlendiğini, yerel yönetimlerin görev, yetki ve sorumluluklarının genel kavramlarla ve soyut anlatımlarla düzenlendiğini kaydetti. 
     Sezer, yerel yönetimlerin görev, yetki ve sorumluluk alanına giren hizmetlerin, kendilerinin saptayacağı stratejilere uygun olarak yürüteceklerinin vurgulandığını başka bir anlatımla, yerel yönetimlere ''orta ve uzun erimli amaçlarını, temel ilke ve politikalarını, hedef ve önceliklerini, performans ölçütlerini, bunlara ulaşmak için izlenecek yöntemler ile kaynak dağılımlarını içeren'' stratejik plan yapma yetkisinin verildiğini belirtti. 
     Merkezi yönetim ile yerel yönetimler arasındaki ilişkilerin ilkelerinin konulduğunu kaydeden Sezer, bu bağlamda, il ve ilçelerde merkezi yönetimce yürütülmesi gereken hizmetlere yasa ile ayrıklık getirilebileceğinin belirtildiğini, merkezi yönetimin, yerel yönetimlerin sorumluluk alanına giren görev ve hizmetler için yerel düzeyde örgüt kurması, doğrudan ihale ve gider yapmasının yasaklandığını ifade etti. Sezer, merkezi yönetimin görevleri arasında sayılan hizmetlere ilişkin yatırımlardan ilgili bakanlıkça uygun görülenlerin yerel yönetimler eliyle gerçekleştirilebilmesine, bu yatırımlara ilişkin ödeneklerin yerel yönetim bütçesine aktarılmasına olanak sağlandığını, merkezi yönetimin, desteklemek ve geliştirmek istediği hizmetleri, proje bazında gerekli kaynakları aktararak yerel yönetimlerle işbirliği içinde yürütebileceğinin vurgulandığını anlattı. 
     Yerel yönetimlerin görev, yetki ve sorumluluk alanlarına giren konularda çıkarılacak tüzük, yönetmelik ve benzeri düzenlemelere, yerel yönetimlerin yetkilerini kısıtlayıcı, yerel hizmetleri zayıflatıcı ve yerinden yönetim ilkesine aykırı kural konulmasının önlendiğini belirten Sezer, kamu kurum ve kuruluşlarının, yasalarla kendilerine açıkça görev olarak verilmeyen ve kuruluşun amacıyla doğrudan ilgili olmayan alanlarda işletme kuramayacakları, mal ve hizmet üretimi yapamayacakları, bu amaçla personel, bina, araç, gereç ve kaynak tahsis edemeyeceklerinin öngörüldüğünü dile getirdi. 
     Kamu kurum ve kuruluşları ile özel sektör arasında iletişim ve işbirliğini sağlayıcı düzenekler oluşturmak, hizmet ve işlev kapasitelerini geliştirmenin, merkezi yönetimin genel yetkileri arasında sayıldığını kaydeden Sezer, kamu hizmetlerinden yasayla belirlenenlerin, üniversitelere, kamu kurumu niteliğindeki meslek kuruluşlarına, hizmet birliklerine, özel sektöre ve alanında uzmanlaşmış sivil toplum örgütlerine gördürülmesine olanak sağlandığını ifade etti. 
     Hizmet bakanlıklarının sayısının 15 olarak belirlendiğini, bunlardan Adalet, Milli Savunma, İçişleri, Maliye, Milli Eğitim, Çalışma ve Sosyal Güvenlik dışındaki bakanlıkların taşra örgütü kurmalarının yasaklandığını anımsatan Sezer, geçici maddelerde de, mevcut yapının öngörülen yapıya dönüştürülebilmesi için il ve ilçelerdeki merkezi yönetim birimlerinin hangi yerel yönetimlere devredileceği ile personelinin ve mallarının yerel yönetimlere devri esaslarının düzenlendiğini kaydetti. 
     Sezer, ''Yukarıdaki kuralların birlikte incelenmesinden, yapılan düzenlemelerin ana amacının, merkezi yönetim ile yerel yönetimler arasında ve ikinciler yararına yeni bir görev ve yetki bölüşümü yaratmak ve kamu hizmetlerinin özel sektöre gördürülmesi konusunda yönetime genel yetki vermek olduğu anlaşılmaktadır'' dedi. 
     
     ''TEKİL DEVLET'' 

     Yasa'nın, kamu yönetiminin yapılanması ve işleyişinde köklü değişiklikler getiren anılan düzenlemelerini hukukun genel ilkeleri, anayasal kurallar ve kamu yararı açısından değerlendiren Sezer, Türkiye Cumhuriyeti Devleti Yönetimi'nin yapılanmasında esas olan anayasal ilkeler, ulus devletin düşünsel temellerine ve tekil devlet modelinde örgütlenmeye egemen olan "merkeziyetçilik" ve "yerinden yönetim" ilkeleri ile bunları tamamladığını belirttiği "idarenin bütünlüğü", "yetki genişliği" ve "idari vesayet" kavramları üzerinde durdu. 
     Sezer, Anayasa'nın başlangıç bölümünde, Anayasa'nın Yüce Türk Devleti'nin bölünmez bütünlüğünü belirlediği, hiçbir etkinliğin Türk ulusal çıkarları, Türk varlığı, Devlet'i ve ülkesiyle bölünmezliği esası karşısında koruma göremeyeceğinin belirtildiğini 2. maddesinde, Türkiye Cumhuriyeti'nin başlangıçta belirtilen temel ilkelere dayanan bir Devlet olduğunun vurgulandığını 5. maddesinde de, Türk Ulusu'nun bağımsızlığını ve bütünlüğünü, ülkenin bölünmezliğini korumanın Devlet'in temel amaç ve görevleri arasında sayıldığını kaydetti. 
     Sezer, şöyle devam etti 
     ''Bu kurallar, Anayasa'da 'tekil devlet' modelinin kabul edildiğini göstermektedir. Tekil devlet modeli, merkeziyetçi yapıyı ve ancak onun denetim ve gözetiminde merkez dışı örgütlenmeyi olanaklı kılmaktadır. 
     Anayasa'da, hem yasama, yürütme ve yargı erki merkeze bağlanarak siyasal, hem de yönetim düzeneğinde merkez esas alınarak yönetsel yönden merkeziyetçilik benimsenmiştir.'' Sezer, Anayasa'nın 123. maddesinde, yönetimin, kuruluş ve görevleriyle bir "bütün" olduğu, merkezden yönetim ve yerinden yönetim esaslarına dayandığı kuralına yer verildiğini ifade etti. 
     Merkezi yönetimin, Anayasa'nın 126., yerel yönetimlerin ise, 127. maddelerinde düzenlendiğini anımsatan Sezer, 126. maddeye göre de Türkiye'nin, merkezi yönetim kuruluşu yönünden coğrafya durumuna, ekonomik koşullara ve kamu hizmetlerinin gereklerine göre illere, iller de diğer kademeli bölümlere ayrıldığını, illerin yönetiminin "yetki genişliği" esasına dayandığını kaydetti. 
     127. maddeye göre de yerel yönetimlerin il, belediye ya da köy halkının yerel ortak gereksinimlerini karşılamak üzere, kuruluş ilkeleri yasayla belirlenen, yasada gösterilen karar organları seçmenlerce seçilerek oluşturulan kamu tüzelkişileri olduğunu ifade eden Sezer, yerel yönetimlerin kuruluş ve görevleri ile yetkilerinin "yerinden yönetim" ilkesine uygun olarak yasayla düzenleneceğini anımsattı. 
     
     İDARİ VESAYET 

     Sezer, merkezi yönetimin, yerel yönetimler üzerinde, yerel hizmetlerin yönetimin bütünlüğü ilkesine uygun biçimde yürütülmesi, kamu görevlerinde birliğin sağlanması, toplum yararının korunması, yerel gereksinimlerin gereği gibi karşılanması amacıyla, yasada belirtilen esas ve usuller çerçevesinde "idari vesayet" yetkisine sahip olduğunu belirtti. 
     Cumhurbaşkanı Sezer, ''Görüldüğü gibi, Anayasa'da, tekil devlet modelinin yönetsel örgütlenmedeki temel ilkeleri, 'merkezden yönetim', 'yerinden yönetim' ve bunları tamamlayan 'idarenin bütünlüğü' olarak belirlenmiştir'' dedi. 
     Sezer, ayrıca, yönetsel örgütlenmenin, merkez-taşra ilişkisi yönünden "yetki genişliği", merkezi yönetim-yerel yönetim ilişkisi yönünden "idari vesayet" ilkelerine dayandığını kaydetti. 
     Sezer, şöyle devam etti 
     ''Merkezi yönetim ve yerel yönetimler, Devlet iktidarının örgütlenmesinde hizmeti ve coğrafyayı esas alarak iki temel parçayı oluşturmaktadır. Bu iki parçalı yapının yönetsel örgütlenmede farklı sonuçlara yol açmaması, birbirinden kopmaması, tekil devlet modeline zarar verecek biçimde ayrışmaması için, Anayasa'da 'idarenin bütünlüğü' ilkesine yer verilmiş ve yerinden yönetim, devletin ülkesi ve ulusuyla bölünmezliği ve yönetimin tümlüğü ilkeleriyle sınırlandırılmıştır. 
     'İdarenin bütünlüğü' ilkesi, tekil devlet modelinde yönetim alanında öngörülen temel ilkedir. Bu ilke, yönetsel işlev gören ayrı hukuksal statülere bağlı değişik kuruluşların 'bir bütün' oluşturduğunu anlatmaktadır. 
     Tekil devlet modelinde, tek bir egemenlik vardır ve tek yetkili devlettir. Devletin örgütsel yapısı parçalı bir görünüm sergilese ve devlet yetkisini kullanan birçok kamu tüzelkişisi olsa da, bunların arasındaki birlikteliği 'idarenin bütünlüğü' ilkesi sağlamaktadır. 
     Parçalı yapıda olan yönetimde, 'bütünlüğü' sağlamaya yönelik iki hukuksal araç, 'yetki genişliği' ve 'idari vesayet'tir. 'Yetki genişliği' ilkesi, tek tüzelkişilik içinde yer alan merkezi örgüt ve birimler, 'idari vesayet' ise, merkezi yönetim ile yerinden yönetim kuruluşları arasındaki 'bütünleşmeyi' sağlamakta, ayrışmayı, farklılaşmayı ve kopmayı önlemektedir. 
     'İdarenin bütünlüğü' ilkesi, merkezin denetimi ve gözetimi ile yaşama geçirilmektedir. Genel yönetimin taşra örgütlenmesi üzerindeki denetimi 'hiyerarşik denetim' yerinden yönetimler üzerindeki denetimi ise 'vesayet denetimi'dir. 
     Yerinden yönetimin en önemli sakıncası, Devlet'in birliğini ve kamu hizmetlerinin tutarlılığını bozabilmesidir. Bu sakıncayı önlemek için Devlet'e ve onu temsil eden merkezi yönetime, yerinden yönetim kuruluşlarının eylem ve işlemlerini denetlemek ve gerektiğinde bozabilmek yetkisi tanınmıştır. Bu yetki, 'idari vesayet' kavramı ile Anayasa'da yerini almıştır. 
     'İdari vesayet'i, kamu düzenini ve ülke bütünlüğünü sağlamak için, kamu yararı amacıyla, yasaların verdiği yetkiye dayanarak, merkezi yönetim örgütünün, yerel yönetim ile kamu hizmeti yönetimi tüzelkişilerinin organları, işlemleri ve parasal kaynakları üzerindeki denetimi olarak tanımlamak olanaklıdır. Bu yönüyle idari vesayet yetkisi, yerinden yönetim kuruluşlarına tanınan özerkliğin ayrıklığını oluşturmaktadır.'' 

     
</TEXT>
</DOC>
