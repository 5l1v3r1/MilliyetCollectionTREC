<DOC>
<DOCNO> 270801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/astro/index.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanın acımasızlığı 
</HEADLINE>
<TEXT>

Masif ölümler, gizlice ve sinsice yürütülen şiddet her zaman Pluto'nun hakimiyetindedir. Böyle olunca 14 Eylül'de gerçekleşecek olan yeniaya çok daha fazla dikkat etmek gerekiyor 


İnsan doğanın en acımasız, en yıkıcı yaratığı olsa gerek. Geçtiğimiz haftalarda Rusya'da Osetya bölgesinin, Beslan kasabasından tanık olduğumuz şiddet, ne bir ilk ne de son olacağa benziyor. Kana kan mücadele, soykırım, ideoloji ve din savaşları Ortadoğu'da, Sudan'da ve Kafkaslar'da başıbozuk bir düzenin gittikçe şiddetlendiğini, kontrolden çıktığını gösteriyor. Daha önceki yazılarımda 2004 yılının sonbaharından söz ederken, sizlere bir savaş barometresi göstermiştim. Eylül ayı bu bakımdan dünyada düzensizliğin ve şiddetin çok daha artarak başladığı ve kasım ayına kadar da süreceği görülen enerjiler getirmekte. Savaş barometresindeki grafik bu aylarda dikkat çeken dip noktalar yapacak. 
Terör dalgasının kolay dineceği düşünülmemeli 
Bu ay özellikle 14 Eylül'de gerçekleşecek olan yeniaya dikkatle bakmalıyız. Zira bu dönemin haritasında Başak burcundaki yeniay ve Mars aynı derecede birleşiyorlar, Pluto ile de kare açı içinde kalıyorlar. Aynı zamanda kötücül bir karakteri olan Satürn'ün de yıkıcı, savaş gezegeni Mars'a yardım ettiği görülüyor. Mars ve Pluto kontaktları astrolojide en yıkıcı şiddeti, toptan ölümleri ve acımasızlığı anlatır. Bu bakımdan süregelen ve artarak gelişen terör dalgasının kolay kolay dineceği düşünülmemeli. Mars Astroloji'de Savaş Tanrısı Ares'le birlikte anılır. Ares Yunan mitolojisinde tanrıların bile çekindiği en korkutucu güçtür. Pluto Hades ise yer altının ve zorlayıcı dönüşümlerin gezegenidir. Pluto 1930 yılında keşfedildiğinde, insanoğlu ilk defa atom bombasını imal etmişti, böylece tüm dünyayı toptan yok edebileceği güce ve bu bilince ulaşmış oldu. Masif ölümler, gizlice ve sinsice yürütülen şiddet her zaman Pluto'nun hakimiyetinde yatar. Böyle olunca 14 Eylül'de gerçekleşecek olan yeniaya çok daha fazla d ikkat etmek gerekiyor. Astrokartografi yöntemiyle incelediğimizde bu yoğun Mars Pluto enerjisinin önümüzdeki dönemde Japonya ve Avustralya'yı da etkileyeceği söylenebilir. Benzer şekilde, Irak'ın güneyi ve özellikle Kuveyt üzerinde de yoğun Pluto işareti görülmekte. 
10 Eylül'den itibaren Güneş önce Pluto ile kare açı yapmaya başlayacak. Aynı günlerde Mars da Pluto ile kare açı içine girmekte. Bu yüksek enerjilerin 20 Eylül'e kadar etkinliğini sürdürebileceğini anlıyoruz. Kuşkusuz tüm bu acımasızlığa zemin oluşturan başka bir gösterge daha var. O da bu dönemde Jüpiter'in de Başak burcunda son derece düşük durumda kalması. Jüpiter koruyucu, adalet getiren ve pozitif yönü olan bir gezegendir ancak şu anda düşük olduğu Başak burcunda, Mars'la yan yana durumda görülmekte. Jüpiter'in 25 Eylül'de Terazi burcuna geçmesi ile en azından bu zor durumdan çıkacak olmasına iyimser gözle bakabiliriz. 25-26 Eylül de çok önemli tarihler zira, Mars ve Jüpiter birlikte Terazi burcuna geçecekler. Kısa vadede, 28 Eylül'de gerçekleşecek olan dolunay özellikle yeni dengelere, barışı ve uyumu konu alan girişimlere ışık tutabilir. Başak burcu ülkemizin haritasında içişlerine ait olan dördüncü eve denk geldiği için huzurlu bir döneme işaret etmiyor. Eylül ayının sonunda, daha önce de işaret ettiğimiz gibi dış ilişkilere dayalı konular ve dolayısıyla AB ile ilişkilerin getireceği dinamikler önem kazanacak. 

</TEXT>
</DOC>
