<DOC>
<DOCNO> 278478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur27.html </URL>
<DATE> 2004/10/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Lösemi hastası Esin'in dramı.. Yargıtay yurtdışında tedavi kararını bozdu 
</HEADLINE>
<TEXT>

     Yargıtay 10. Hukuk Dairesi, yakalandığı kan hastalığı, zamanında tedavi edilemediği için lösemiye dönüşen 8 yaşındaki Esin Köse'nin yurtdışındaki tedavi giderlerinin SSK tarafından karşılanmasını öngören Kocaeli 2. İş Mahkemesi'nin kararını bozdu. 
     Köse Ailesi'nin Avukatı Hasan Çankaya, AA muhabirine yaptığı açıklamada, Yargıtay'ın İş Mahkemesi kararını temyiz eden SSK'yı haklı bulduğunu öğrendiklerini söyledi. 
     Yargıtay 10. Hukuk Dairesi'nin kararını, SSK Kanunu'nda, sigortalının eş, çocuk ve bakmakla mükellef olduğu yakınlarının yurtdışı tedavi masraflarının karşılanmayacağı hükmünün bulunmasına bağladığını belirterek, davanın bu temel üzerinde tekrar görüleceğini kaydetti. 
     İş Mahkemesi'nin kararında direnebileceği ya da farklı bir karar verebileceğini anlatan Çankaya, ''Kararında direndiği takdirde, dava Hukuk Genel Kurulu'na gider ama bu arada geçen süre Esin'in aleyhine işleyecek'' dedi. 
     Baba Ahmet Köse de ''Kocaeli 2. İş Mahkemesi, aldığı cesur kararla, SSK'lı insanlarımıza, daha iyi sosyal güvenlik imkanları sağlanması için bir kapı aralamıştı. Yargıtay'ın bu kararıyla aralanan bu kapı tekrar kapatılmıştır'' diye konuştu. Köse, duygularını şöyle dile getirdi 
     ''Hiçbir hukuk kuralı, temel insan haklarının en başında yer alan yaşam hakkının üstünde değildir. Küçük kızımızı yaşatabilmek için verdiğimiz mücadeleyi aksatmadan sürdüreceğiz. Konuyu gerekirse uluslararası platforma taşıyacağız. Bir kez daha kızımın hayata kazandırılması için gerekli olan ve şu anda Türkiye'de yapılamayan tedavilerinin gecikmeksizin sağlanmasını talep ediyoruz. Bu yurttaşlık hakkımızın yerine getirilmesi için kamuoyunu destek vermeye çağırıyoruz.'' Küçük Esin'e geçen yıl Mart ayında hematolojik MDS hastalığı tanısı konulmuş, yurtdışında yapılması gereken tedavisi, giderleri SSK tarafından karşılanmadığı için yapılamamış ve hastalığı lösemiye dönüşmüştü. 
     Köse Ailesi, giderlerin karşılanması istemiyle SSK aleyhine dava açmış ve Kocaeli 2. İş Mahkemesi, Temmuz ayında Köse Ailesi lehinde karar vermişti. 
     Kararı temyiz eden SSK Genel Müdürlüğü ise sonucu beklemeden tedavi giderlerini karşılamayı kabul etmiş, kararın kendi lehlerine çıkması durumunda bu giderlerin aileden karşılanacağını bildirmişti. 
     
</TEXT>
</DOC>
