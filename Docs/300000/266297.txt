<DOC>
<DOCNO> 266297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy01.html </URL>
<DATE> 2004/08/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
CHP'den hızlandırılmış tren kazası broşürü... 
</HEADLINE>
<TEXT>

     CHP'nin, hızlandırılmış tren kazasıyla ilgili olarak hazırladığı, ''İşte AKP'nin Hızlandırılmış Kara Treni'' başlıklı broşürü, Türkiye genelinde dağıtılmaya başlandı. 
     Broşürün kapağında Genel Başkan Deniz Baykal'ın ''Hesap Soracağız'' sözlerine de yer verilirken ''Partizan kadrolaşma, bilim dışı uygulama, ehliyetsiz işletmecilik, uyarılara kulak tıkama ve gösteriş merakının faciaya neden olduğu'' savunuldu. 
     Dünyanın hiçbir ülkesinde ''Hızlandırılmış Tren'' diye isimlendirilen bir uygulamanın bulunmadığı görüşüne yer verilen broşürde, ''140 yıl önce yapılmış raylar üzerinde, ciddi hiçbir çalışma yapmadan, bilimsel ve teknik önerileri dikkate almadan, biz yaptık oldu deyip 'Hızlı gidin' emri vererek kara treni hızlandırmanın sonu budur. Bu tren kazası değil, akıl dışı hevesin yol açtığı büyük bir faciadır'' denildi. 
     Broşürde, Deniz Baykal'ın, kazaya ilişkin değerlendirmelerine de yer verilirken, ''bütün uyarılara rağmen Hızlandırılmış Tren seferlerini devam ettirip kazaya neden olanların olayı örtbas ederek, sorumluluktan kaçmaya çalıştığı'' öne sürüldü. 
     İngiltere ve Mısır'da meydana gelen tren kazalarının ardından ilgili bakanların derhal görevlerinden ayrıldıklarına dikkat çekilen broşürde, ''AKP yaptı, böyle oldu. Hızlandırılmış Tren Pamukova'da rayları parçaladı. Türkiye demiryolları tarihinin en büyük tren faciasını yaşadı. Sonuç 38 ölü, 80 yaralı ve sakat... Acı düştü yüreklere... Canlar yandı, ocaklar söndü. Hangi acı, daha acı 38 can kaybetmek mi, sorumluluğu kem gözlere havale etmek mi '' ifadeleri yer aldı. 
     Broşürde, kazanın ardından demiryolunun hızla yenilenerek delillerin karartıldığı savunularak, ''Hangi ayıp, daha ayıp Delilleri karartmak mı, çalışanları günah keçisi yapmak mı '' sorusu yöneltildi. CHP'nin broşüründe ''Gensorudan kaçan siyasilerin koltuklarında oturmaya devam ettikleri'' belirtilerek, broşür baskıya verilirken meydana gelen Tavşancıl'daki tren kazasından da söz edildi. 
     
</TEXT>
</DOC>
