<DOC>
<DOCNO> 299702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/guncel/gun02.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, yas ilan etti 
</HEADLINE>
<TEXT>


Sakarya, Düzce, Denizli ve Çanakkale Emniyet müdürlükleri, 5 polisin şehit edilmesi nedeniyle yas ilan etti. Polisevlerindeki eğlencelere ara verildi 

DOĞAN HABER AJANSI 

Sakarya, Düzce, Denizli ve Çanakkale Emniyet müdürlükleri, Özel Harek t'ta görevli 5 polisin şehit edilmesi nedeniyle yas ilan etti. Polis ailelerinin birbirine bağlı olduğunu vurgulayan Sakarya Emniyet Müdürü Mustafa Aydın, "Arkadaşlarımıza saygı amacıyla Emniyet olarak 3 gün yas ilan ettik. Emniyet görevlileri, 3 gün boyunca eğlence gibi herhangi bir sosyal etkinliğe katılmayacak. Polisevinde de eğlenceye ara verilecek" dedi. 
Düzce Emniyet Müdürü Saim İşlek de, polise, 3 gün boyunca herhangi bir eğlence düzenlenmemesi talimatı verdi. İşlek, "Silah ve dava arkadaşlarımızın hunharca katledilmesi bizi derinden üzdü. Şehitlerimizin aileleri ıstırap içindeyken, bizim eğlenmemizi pek ahlaki bulmuyorum" diye konuştu. 
Çanakkale Emniyet Müdürü Haluk Bahçekapılı ise, telsizle, il merkezi ve ilçelerdeki polisevi ve sosyal tesislerinde bir hafta müzik yayını yapılmaması talimatını verdi. 
Denizli Emniyet Müdürü İhsan Ünal, Musul'da öldürülen polisler için, 1 hafta süreyle polisevinde eğlence düzenlenmemesine karar verdiklerini söyledi. 

'Köstebek' kuşkusu güçleniyor 

TOLGA ŞARDAN Ankara 
Özel timcileri taşıyan araçların, sahte plaka takılmasına karşın saldırıya uğraması, köstebek şüphesini güçlendirdi. Polisler, sürelerinin dolması nedeniyle 16 Aralık'ta, Iraklı Emad ve Abbas Ahmet kardeşlerin kullandığı araçların da aralarında bulunduğu 4 araçla Türkiye'ye döndü. Cizre'de buluşan eski ve yeni ekip, silahla teçhizat değişimi yaptı. Yeni ekip, aynı araçlarla Bağdat'a doğru yola çıktı. Ancak Musul yakınlarında saldırıya uğrayan polislerden 5'i şehit edildi. Eski ekip, Kürt denetimindeki bölgeye kadar araçlarında normal plaka kullandı. Ancak Kürt bölgesinde, araçlara güvenlik nedeniyle diplomatik plaka takıldı. Bu bölgede 10'a yakın kontrol noktasında durdurulan polisler kimlik ve pasaport kontrolünden geçerken, plakalar da kaydedildi. Aynı araçlarla Bağdat'a hareket eden ekip de, Kürt bölgesinden geçinceye kadar kimlik ve pasaport kontrolüne tabi tutuldu. Bu sırada polislerle ilgili eylemci gruplara istihbarat aktarıldığı yönünde değerlendirmelerde bulunuldu. Emad ve Abbas Ahmed'in, uzun süredir büyükelçilik için çalıştığı öğrenildi. 

Bahçeli korudu bakan açığa aldı 

ANKARA Milliyet 
Şehitlerin cenaze töreninde Erdoğan ve beraberindeki protokole, "Hepinizin Allah belasını versin" diyen ve Bahçeli'nin koruduğu, koruma memuru İsmail Hakkı Özkan, dün açığa alındı. İçişleri Bakanı Abdülkadir Aksu, Özkan'ın açığa alınması talimatı verdi. Bunun üzerine, Ankara'da Koruma Şubesi kadrosundaki Özkan'ın polis kimliği ve beylik silahı geçici süre için alındı. 


</TEXT>
</DOC>
