<DOC>
<DOCNO> 289847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko43.html </URL>
<DATE> 2004/11/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Volkswagen'in yeni yüzü tanıtıldı... 
</HEADLINE>
<TEXT>

     Volkswagen Grubu'nun Satış ve Pazarlamadan Sorumlu Yönetim Kurulu Üyesi Dr. Georg Flandorfer, ''Başbakan Erdoğan Phaeton'u kullanıyor. Bir numaralı adamınızın aracımızı seçmesinden çok mutluyuz'' dedi. 
     Volkswagen'in, basın ve VIP açılışı yarın yapılacak olan Autoshow Fuarı'nda sergilenecek Golf GTI ve Concept C modellerinin yeni yüzü, Volkswagen'in Tasarım Grubu Başkanlığı'na atanan Murat Günak'ın da katıldığı bir toplantı ile İstanbul'da tanıtıldı. 
     Volkswagen Grubu Yönetim Kurulu Üyesi Georg Flandorfer, toplantının açılışında yaptığı konuşmada, Volkswagen'in 3 milyonu otomobil olmak üzere, 5 milyon araç satışı ile Avrupa'da birinci sırada bulunduğunu söyledi. 
     Türkiye'deki satışlarının da 40 bin araç ile tarihindeki en iyi 2. sonuç olduğunu kaydeden Flandorfer, Türk kullanıcılarına teşekkür etti. 
     Başbakan Recep Tayyip Erdoğan'ın da Phaeton kullandığını belirten Flandorfer, ''Bir numaralı adamınızın aracımızı seçmesinden çok mutluyuz'' diye konuştu. 
     Flandorfer, ''Siz de jest için Başbakan Erdoğan'a otomobil hediye edecek misiniz '' sorusu üzerine, böyle bir düşünceleri olmadığını kaydederek, ''Phaeton alırsa fiyatta bir indirim yaparız'' diye konuştu. 
     Georg Flandorfer, Türkiye'de üretim düşünüp düşünmediklerine ilişkin bir soru üzerinde de, Türkiye ile sürekli ticari ilişki içinde olduklarını vurgulayarak, ''Kablo takımı ve jant üreten şirketimiz var. Şimdilik bu kadar'' yanıtını verdi. 
     Flandorfer, konuşması sırasında arkasında ismi yazılı 10 numaralı Fenerbahçe formasını da gösterdi. Flandorfer, Beşiktaş'ın yeni teknik direktörünün de Phaeton kullandığını, Tasarım Grubu Başkanları Günak'ın da Galatasaray taraftarı olduğunu belirtti. 
     
     MURAT GÜNAK 
     Volkswagen Grubu Tasarım Başkanı Murat Günak da konuşmasında, Türkiye'de olmaktan büyük mutluluk duyduğunu ifade etti. 
     Volkswagen markasına tasarımla duygu ve ruh vermek istediklerini belirten Günak, insanların otomobil tutkusuna dikkat çekti. 
     Volkswagen'in reklamında ''Otomobil aşkına'' ifadesinin kullanıldığına işaret eden Günak, ''Otomobil gibi bir şeyden aşkla konuşmak tuhaf gibi gelebilir ama 'arabamı seviyoruz' diyoruz ve hepimiz sevgiyle kullanıyoruz'' dedi. 
     Otomobillerin tasarımlarında yüzün çok önemli olduğunu vurgulayan Günak, farları göz gibi yapmak istediklerini, yeni modellerin yeni yüzlerinin ilk defa gösterileceğini belirtti. 
     Günak, soruları yanıtlarken de, tasarım ekibine seçilecek kişilerin hangi okuldan, hangi ülkeden geldiklerinin önemli olmadığını, çizgilerinin önemli olduğunu söyledi. Günak, ''Türk genç tasarımcılarla kontak arıyoruz. Okullarımız çok iyi, tasarımcılarımız çok iyi. Avrupa'da yavaş yavaş ortaya çıkacaklar'' dedi. 
     
</TEXT>
</DOC>
