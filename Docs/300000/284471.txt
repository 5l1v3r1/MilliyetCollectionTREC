<DOC>
<DOCNO> 284471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur53.html </URL>
<DATE> 2004/10/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Cumhuriyet Bayramı törenlerinde 30 AB öğrencisi 
</HEADLINE>
<TEXT>

     Cumhuriyet'in kuruluşunun 81. yılı, tüm yurtta düzenlenen etkinliklerle, coşkuyla kutlanıyor. 
     Erzurum'daki törenler, Hastaneler Caddesi'nde, Erzurum Valisi Celalettin Güvenç, 9. Kolordu Komutanı Korgeneral Hayri Kıvrıkoğlu ile Erzurum Büyükşehir Belediye Başkanı Ahmet Küçükler'in halkı selamlamasıyla başladı. Törenlere, AB Gençlik Spor Programları kapsamında İtalya, İspanya, Bulgaristan ve Portekiz'den Erzurum'a gelen 30 kişilik üniversite öğrencisi, taşıdıkları ''We Are Ready For 2009 Winter Universiade'' Biz, 2009 Üniversitelerarası Kış Oyunlarına hazırız pankartıyla katıldılar. Sardunya Adalarından gelen Lora Losya, 2009 Üniversitelerarası Kış Oyunlarına aday olan Erzurum'u desteklemek için törene katıldıklarını söyledi. 
     Erzurum Valisi Güvenç, törende Atatürk'ü ve silah arkadaşlarını bağrına basan Erzurum halkının, tarihi Erzurum Kongresi'ne ev sahipliği yaparak, Cumhuriyetin temellini attığını söyledi. 
     Topçu Üsteğmen Abdullah Sarı da Atatürk'ün kurduğu Türkiye Cumhuriyeti'ni yaşatmak için çalıştıklarını söyledi. Konuşmaların ardından şiirlerin okunduğu törende, Erzurum Halkoyunları ekibi yöresel oyunları oynadı. 
     Vatandaşların yoğun ilgi gösterdiği tören, Vali Güvenç ve Korgeneral Kıvrıkoğlu'nun halkla bayramlaşmasıyla sona erdi. 
     
     NEVŞEHİR 
     29 Ekim Cumhuriyet Bayramı nedeniyle Gazi Stadı'nda yapılması planlanan törenler, yağmur nedeniyle Damat İbrahimpaşa Spor Salonu'nda gerçekleştirildi. 
     Burada öğrencilerin ve halkın bayramını kutlayan Vali Alaattin Turhan, Türkiye'nin, Sevr'in zincirini parçalayarak Samsun'dan doğan hürriyet ışığıyla bağımsızlığına kavuştuğunu söyledi. Turhan, Türkiye'nin, Atatürk'ün gösterdiği hedeflere ulaşacağını kaydetti. 
     
     AKSARAY 
     Aksaray'da Dağılgan Spor Tesislerinde yapılan kutlamalarda, Vali Hüseyin Avni Coş, Cumhuriyet'in, anlam ve gücünü, milletin ortak iradesiyle ve büyük bir imanla gerçekleştirdiği kurtuluş mücadelesinin eseri olmasından aldığını ifade etti. 
     Vali Coş, Cumhuriyet'in çağdaşlaşma projesi sayesinde Türkiye'nin kısa bir sürede demokratik sanayi toplumu haline geldiğini bildirdi. 
     Coş'un konuşması sırasında başlayan yağmur nedeniyle kutlamalar yarıda kesildi. Şiir programı, madalya töreni ve halkoyunları gösterileri de iptal edildi. 
     
     KIRIKKALE 
     Kırıkkale'de Cumhuriyet Bayramı kutlamaları çerçevesinde resmi törenler, Cumartesi Pazarı mevkiinde yapıldı. Konuşmaların ardından Vali Mustafa Bahrettin Demirer, Belediye Başkan Yardımcısı Ali Danış ve Garnizon Komutanı, halkın bayramını kutladılar. 
     Daha sonra resmi geçit yapıldı. 
     Bu arada, CHP Kırıkkale İl Başkanlığı'nın Cumhuriyet Meydanı'ndaki Atatürk Anıtı'na dün koyduğu çelengin çalındığı iddia edildi. 
     CHP Merkez İlçe Başkanı Yücel Kızık, dün İl Başkanı Aliye Gündüz tarafından diğer çelenklerle birlikte Atatürk Anıtı'na konulan çelengin çalındığını ileri sürdü. Kızık, ''Bir gün önce anıta konulan çelengin sabah yerinde olmadığını, telefonla bizi arayan bazı kişilerden öğrendik. Anıtın bulunduğu meydana gittiğimde çelengin yerinde olmadığını gördüm. Çelengin çalındığını düşünüyorum'' dedi. 
     
     MERSİN 
     Mersin altbirim Toroslar Belediyesi, Cumhuriyet Bayramı nedeniyle Türk bayrağı dağıttı. 
     Toroslar Belediye Başkanı Hamit Tuna, Atatürk'ün,''Cumhuriyet'i biz kurduk, onu yaşatacak olan sizlersiniz'' sözünü herkesin özümsemesi gerektiğini, birey ve toplum olarak bu sorumlulukla hareket etmek zorunda olduğunu belirtti. 
     Tuna, 8 lise, 32 ilköğretim okulu ve 4 anaokulu olmak üzere toplam 44 eğitim kurumuna Türk Bayrağı hediye ettiklerini söyledi. 
     
     ADAPAZARI 
     Adapazarı'nda Atatürk Bulvarı'ndaki törende, Sakarya Valisi Nuri Okutan, Garnizon Komutanı Tuğgeneral Süleyman Altınbaş ve Adapazarı Büyükşehir Belediye Başkanı Aziz Duran, halkı selamladı. 
     Vali Okutan, burada ''Cumhuriyet sadece bir yaşam biçimi değil, çağdaşlaşma hamlesidir. Cumhuriyet, insanlar arasında dil, din, ırk, cinsiyet farkı gözetmeksizin yaşamaktır'' dedi. 
     Daha sonra ilköğretim ve liseler arasında düzenlenen resim, şiir ve kompozisyon yarışmasında dereceye giren öğrencilere hediyeleri verildi. Tören, askeri birlik, okul ve kuruluşların geçit resmiyle sona erdi. 
     Bu arada, öğrencilerin geçişi sırasında bir köpeğin tören alanına girmesi, törene katılanların gülüşmesine neden oldu. 
     
     ANTAKYA 
     Atatürk Caddesi'ndeki kutlama törenlerinde, Hatay Valisi Abdulkadir Sarı, Belediye Başkanı Hüseyin Yeloğlu ve Garnizon Komutanı Piyade Albay İdris Şahin, halkı selamladı. 
     Vali Sarı, başta insan hakları olmak üzere, demokratikleşme ve özgürlükler konusunda Türkiye'nin çok mesafe aldığını belirterek, ''Biz bu gelişmeleri, sırf AB istiyor diye yapmıyoruz. Bu ilkeler bize Atatürk'ten kalmadır. Amacımız, muasır medeniyetlerin de sahip olduğu bu ilkeleri daha da iyiye taşımak'' diye konuştu. 
     
     KIRKLARELİ 
     Kırklareli Valisi İsmet Metin, Vilayet Meydanı'nda düzenlenen törende, büyük Atatürk'ün hedef gösterdiği çağdaş uygarlık düzeyinin üstüne çıkmanın, ancak çağdaş, akılcı, bilime değer veren eğitimle mümkün olacağını söyledi. 
     Vali Metin, ''Cumhuriyet, çağı yakalayabilmede, evrensel çağdaş uygarlığın onurlu ortaklarından biri olmada en büyük itici güç olmuştur'' dedi. 
     
     EDİRNE 
     Talatpaşa Asfaltı'nda düzenlenen törende, Edirne Valisi Nusret Miroğlu, Cumhuriyet'i gelecek nesillere ulaştırmanın herkesin görevi olması gerektiğini belirterek, ''En büyük uygarlık projesi, Avrupa Birliği, milletin çoğunluğu tarafından desteklenmelidir'' dedi. 
     Bu topraklar üzerinde kurulan Cumhuriyet'i korumanın herkesin görevi olması gerektiğini ifade eden Miroğlu, ülkenin, Cumhuriyet döneminde çok büyük değişiklik yaşadığını söyledi. Miroğlu, ayrıca ülkeyi hak ettiği yere getirmek için büyük gayretler sarf edilmesi gerektiğini kaydetti. 
     
     TEKİRDAĞ 
     Tekirdağ Valisi Ahmet Özyurt, Barbaros Caddesi Orduevi'nde düzenlenen törende, Cumhuriyet'in, insan şeref ve haysiyetine en uygun yönetim şekli olduğunu söyledi. 
     Cumhuriyet'in hoşgörü, uzlaşma, kadın hakları, din ve vicdan özgürlüğü olduğunu belirten Özyurt, milletin 81 yıldır Cumhuriyet'i kalbinde özümsediğini kaydetti. 
     Vali Özyurt, daha sonra protokol üyeleriyle birlikte öğrenciler arasında yapılan, resim, afiş, şiir ve kompozisyon yarışmalarında derece alanlara ödüllerini verdi. 
     
     GAZİANTEP 
     Kamil Ocak Stadyumu'nda düzenlenen kutlama törenlerinde, Gaziantep Valisi Lütfullah Bilgin, 5. Zırhlı Tugay Komutanı Tuğgeneral Necdet Sezginer ve Büyükşehir Belediye Başkanı Asım Güzelbey, halkı selamladı. 
     Vali Bilgin, törende Türk Milleti'nin esarete karşı bağımsızlığını ilan ederken, en zor şartlarda dahi düşmanlarını yok edecek kudret ve kuvvette olduğunu bir kez daha bütün dünyaya ilan ve ispat ettiğini söyledi. 
     Tören sırasında, Sivil Savunma Müdürlüğü ile İtfaiye ekipleri, ortaklaşa deprem tatbikatı yaptı ve temsili olarak kurtarma çalışmaları yapıldı. 
     Milli Eğitim Müdürlüğü'nce düzenlenen şiir, resim ve kompozisyon ve atletizm yarışmasında dereceye girenlere ödüllerinin de verildiği kutlama törenleri, daha sonra resmi geçitle sona erdi. 
     
     KAHRAMANMARAŞ 
     12 Şubat Stadyumu'nda düzenlenen törenlerde halkı selamlayan Vali İlhan Atış, ''Hepimiz biliyoruz ki, bugüne kolay gelmedik. Bugünlere gelmek için yüzbinleri aşan şehitler verdik. Çok zor geldiğimiz bu günlerin kıymetini bilip, daha güzel günlere ulaşmak için, aklın yolunda, bilimin ışığında yol almamız gerekiyor'' dedi. 
     
     ADIYAMAN 
     Adıyaman'da Cumhuriyet Bayramı kutlamaları Adıyaman Valiliği önündeki tören alanında Vali Hikmet Tan, İl Jandarma Komutanı Albay Namık Boran ve Belediye Başkan vekili Fahri Özkan tarafından halkın selamlanmasıyla başladı. 
     Vali Tan, ''Bugün bu noktaya gelmişsek, Cumhuriyet sayesindedir. Ona dört elle sarılmalıyız. Cumhuriyetimizi emanet ettiğimiz çocuklarımız, ona dört elle sarılınız, ona damga vurmak isteyenlere müsaade etmeyiniz'' diye konuştu. 
     Adıyaman'da Cumhuriyet Bayramı, sağanak yağışa rağmen kutlandı. Tören alanında yağmurdan korunmak için bayraklarına sarılan öğrenciler, şemsiyelerle oturan protokol ve vatandaşlar ilginç görüntülere neden oldu. 
     
     DİYARBAKIR 
     Diyarbakır'da Valilik önünde düzenlenen törende konuşan Vali Efkan Ala, 600 yıl boyunca 3 kıtaya medeniyet götüren Türk Milleti'nin büyük sıkıntı yaşadığı dönemde bile Atatürk'ün çözüm olarak milleti gösterdiğini söyledi. 
     Atatürk'ün yönetimi tek başına ele alması mümkünken o yönetimi halka bıraktığını belirten Vali Ala, Cumhuriyet'in bu olduğunu söyledi. 
     7. Kolordu Komutanı Korgeneral Nejdet Özel, Büyükşehir Belediye Başkan Vekili Yusuf Akgün ve Emniyet Müdürü Orhan Okur ile çok sayıda vatandaşın katıldığı tören, resmi geçitle sona erdi. 
     
     BATMAN 
     Batman'da törenler, Vali Haluk İmga'nın, makamında Garnizon Komutanı Tuğgeneral Recep Onur Ve Belediye Başkanı Hüseyin Kalkan ile tebrikleri kabulüyle başladı. 
     Valilik önündeki törende, İmga, 81 yıllık Cumhuriyet tarihinde Türkiye'nin her alanda büyük ilerleme kat ettiğini belirterek, ''Ülkemizin daha ileri gitmesi için güven ortamına ihtiyaç vardır. Bu nedenle terörizm eylemlerine herkesin karşı çıkması gerekiyor. Türkiye Cumhuriyeti'nde ayrım yoktur, herkes kardeştir'' dedi. 
     Daha sonra şiir, kompozisyon ve resim yarışmalarında dereceye giren öğrencilere hediyeleri verildi. Program, Kurtuluş Savaşı'nın temsili olarak canlandırılması ve geçit töreniyle son buldu. 
     
     MALATYA 
     Malatya'da Hükümet Konağı önünde düzenlenen törende, Vali Osman Derya Kadıoğlu, Atatürk'ün kurduğu, laik Cumhuriyet'in geçen sürede büyük gelişme gösterdiğini belirterek, ''Türkiye, bugün İslam dünyasında tek demokratik, laik ve serbest piyasa ekonomisine dayalı ülke haline gelmiştir'' dedi. Türkiye'nin dün olduğu gibi bugün de dış düşmanları ve dış destekli iç düşmanları bulunduğunu ifade eden Vali Kadıoğlu, şunları kaydetti ''Birliğimiz bozmak, bütünlüğümüzü sarsmak, milli varlığımıza yönelik tehditlerle sık sık karşı karşıya bırakılmaktayız. Bir alt kimlik meselesi çıkartıyorlar, milli birlik ve bütünlüğümüzü bozmaya çalışıyorlar. 30 bin insanımızın kanına mal oluyor. Avrupa dostumuz diyoruz ancak AB Raporu'nda milli birlik ve beraberliğimizin zedeleyici, azınlık ifadelerine yer verebiliyorlar. Ancak biz Türk Cumhuriyeti olarak güçlü olursak, hiç kimsenin bir karış toprağımızda gözü olamaz.'' 
     
     NEVŞEHİR 
     Kutlamalar çerçevesinde, Nevşehir merkez ilçeye bağlı Uçhisar Beldesi'ndeki tarihi Uçhisar Kalesi'ni ziyarete gelen turistlere, hatıra olarak Türk Bayrağı hediye edildi. 
     Uçhisar Belediye Başkanı Mustafa Zuhal, amaçlarının, Cumhuriyet Bayramı kutlamalarına yabancı turistlerin de katılımını sağlamak olduğunu belirtti. 
     Kutlamalar çerçevesinde 500 adet Türk Bayrağı dağıttıklarını belirten Zuhal, şunları söyledi 
     ''Hem günün önem ve anlamını yabancı turistlere anlattık, hem de onlara, bugünün önemine ilişkin birer cumhuriyet hatırası olarak Türk Bayrağı verdik. Bayramlarımızda her tarafın bayraklarla donatılmış olduğunu gören yabancı turistler merak ediyorlar. Biz de Belediye'den bir ekibimizi ve çevreden yabancı dil bilen gönüllü vatandaşlarımızı, sabahın erken saatlerinde Uçhisar Kalesi girişinde hazır bulundurduk ve her gelen turiste cumhuriyeti anlattık, birer de bayrak verdik.'' 
     
     NUSAYBİN 
     Mardin Nusaybin İlçesi'nde düzenlenen törende, bir güvenlik görevlisinin silahı kazayla ateş aldı. Olayda ölen ve yaralanan olmadı. 
     Cumhuriyet Meydanı'ndaki kutlama töreninde, Kaymakam Ersin Emiroğlu, Garnizon Komutanı Binbaşı Nezih Aşıcı ve Belediye Başkanı Mehmet Tanhan'ın, vatandaşların bayramını kutladıkları sırada, güvenlik görevlilerinden birinin uzun namlulu silahı, kazayla ateş aldı. 4 el ateş sesinin duyulması nedeniyle, tören alanında kısa süreli heyecan yaşandı. 
     
</TEXT>
</DOC>
