<DOC>
<DOCNO> 256486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun46.html </URL>
<DATE> 2004/07/19/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Erdoğan, Raffarin görüşmesi sona erdi 
</HEADLINE>
<TEXT>

     Fransa Başbakanı Jean-Pierre Raffarin, ülkesinin, AB Komisyonu'nun ekim ayında Türkiye konusunda yayınlayacağı raporu dikkatle inceleyeceğini söyledi. 
     Raffarin ve Erdoğan, Fransa Başbakanlık Sarayı'nda yaptıkları görüşmeden sonra gazetecilere görüşmeyle ilgili açıklamalarda bulundular. 
     Raffarin, görüşmede Türkiye-AB ilişkilerinin de gündeme geldiğini belirterek, ''AB Komisyonu'nun yayınlayacağı raporu inceleyeceğiz ve aralık ayında yapılacak zirvede bu konuda kararımızı vereceğiz'' dedi. 
     Görüşmede uluslararası ve ikili konuların gündeme geldiğini belirten Raffarin, Avrupa'yı ilgilendiren birçok konuda, benzer fikirlere sahibiz diye konuştu. 
     Raffarin görüşmede, ikili konularda yapılacak işbirliğinin de gündeme geldiğini belirterek, enerji, havacılık, ulaştırma konularında yapılacak işbirliğinin gözden geçirildiğini bildirdi. 
     Başbakan Raffarin, iki ülke arasında sanayi projeleri, kültürel konular, yerel yönetimler arasındaki işbirliği konularının da ele alındığını bildirdi. 
     
     ERDOĞAN'IN AÇIKLAMASI 
     Başbakan Recep Tayyip Erdoğan ise yaptığı açıklamada, görüşmede ağırlıklı olarak Türkiye-AB konularının gündeme geldiğini belirterek, ''AB sürecinde Fransa'nın verdiği desteğin devamını istedik'' dedi. 
     Türkiye'de yapılan reformlar ve bu reformların uygulanması konularında görüşlerini açıkladığını kaydeden Erdoğan, iki ülke arasında enerji, ulaştırma konularını ve işbirliği imkanlarını değerlendirdiklerini bildirdi. 
     Fransa'da 400 bin civarında Türk vatandaşının yaşadığını hatırlatan Erdoğan, bu vatandaşların iki ülke arasında önemli bir köprü oluşturduğunu söyledi. 
     Fransa'dan Türkiye'ye gelen turist sayısının geçen yıl 480 bin olduğunu ve bu rakamın bu yıl 600 bini aşmasının beklendiğini kaydeden Erdoğan, Türkiye'yi ziyaret eden Fransız turistlerin iki ülkenin yakınlaşmasına önemli katkıda bulunacağını ifade etti. 
     
</TEXT>
</DOC>
