<DOC>
<DOCNO> 263654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur27.html </URL>
<DATE> 2004/08/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ankara'da bir binanın alt katında çökme 4 yaralı... 
</HEADLINE>
<TEXT>

     Cinnah Caddesi'nde 8 katlı bir apartmanın depo bölümü üzerinde bulunan kapıcı dairesinin salonunda meydana gelen çökme sonucu 4 kişi yaralandı. 
     Cinnah Caddesi, Platin Sokak'taki Nur Apartmanı'nın kapıcı dairesinin salonu, apartman görevlisi Ali Kara, oğlu Erhan Kara, eşi Nazmiye Kara, kızı Şermin Kara, Halil Kara, Suna Kara ile evde misafir olarak bulunan Süreyya Baba ve Hüseyin Baba'nın birlikte oturdukları sırada çöktü. 
     Çökme ile birlikte alt kattaki apartmanın depo olarak kullanılan bölümüne düşen 8 kişiden yaralanan Halil Kara, SSK Dışkapı Hastanesi'ne, rahim kanaması geçirdiği belirlenen Süreyya Baba ise SSK Etlik Doğumevi'ne kaldırıldı. Olayda hafif yaralanan Erhan Kara ve Suna Kara ise ayaktan tedavi edildi. 
     Apartman sakinleri, olay sırasında büyük bir gürültü duyduklarını ve dışarı çıktıklarını dile getirdiler. Çöken kapıcı dairesinin, apartman planında yokken daha sonra eklendiği ve zemini sağlamlaştırma çalışmaları yapılmadığı iddia edildi. 
     Olayın ardından 8 katlı binanın alt katlarının kolonlarında çatlaklar bulunması nedeniyle polis ekiplerince alt katlar boşaltılırken, üst katlarda oturan vatandaşlar kendi istekleriyle binayı terk etti. 
     Bu arada, olay yerine itfaiye ve doğalgaz ekipleri geldi. Doğalgaz ekipleri binanın doğalgazını keserken, itfaiye ekipleri de göçüğü kaldırma çalışmalarına başladı. 
     İtfaiye ekipleri, ilk incelemeler sonucunda çöken salonun altının bir kısmının dolgu malzemesiyle daha önce doldurulduğunu, doldurulmayan kısmın ise ince bir beton tabakasıyla kapatıldığının anlaşıldığını bildirdiler. 
     İtfaiye ekipleri, çöken kısımda, betonun kalitesinin düşük olduğunu ve demir kullanılmadığını belirttiler. 
     
</TEXT>
</DOC>
