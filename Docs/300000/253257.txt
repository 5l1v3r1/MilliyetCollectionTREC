<DOC>
<DOCNO> 253257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun30.html </URL>
<DATE> 2004/07/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İspanya'da en büyük sorun kadınlara kötü muamele... 
</HEADLINE>
<TEXT>

     -İSPANYA'DA EN BÜYÜK SOSYAL SORUN İspanya'da kadınlara kötü muamele en büyük sosyal sorun haline gelirken, yılın başından beri 36 kadın, kocası, eski kocası veya sevgilisi tarafından öldürüldü. 
     İspanya'da alınan tüm önlemlere rağmen kadınlara kötü muamelenin önüne geçilemiyor. Son 3 yılın verilerine göre, yılda ortalama 25 bin kadın kendisine kötü muamele yapıldığı için suç duyurusunda bulunuyor. 
     2003 yılında 68 kadın, kocası, eski kocası ya da sevgilisi tarafından öldürülürken, bu yılın başından beri ise bu sayının 36 olduğu kaydedildi. 
     İstatistiklere göre, kötü muameleye gencinden yaşlısına her yaştan kadın maruz kalabiliyor ve kadınlar en çok bıçakla öldürülüyor. 
     Nüfusunun yüzde 50.46'sı kadın olan İspanya'da uzmanlara göre, kadınlara yönelik şiddetin en büyük sebepleri olarak alkol ve uyuşturucunun yanı sıra işsizlik, fakirlik ve aile koşullarından kaynaklanan sosyal sorunlar gösteriliyor. 
     İspanya'da son olarak 15 yaşındaki bir kız 18 yaşındaki sevgilisi tarafından öldürüldü. Yaklaşık 1 aydır birlikte olduğu kız arkadaşının daha önce başka erkeklerle birlikte olduğunu söylemesi üzerine sinir krizi geçirdiği belirtilen gencin, 3 gün boyunca işkence yaptığı kız arkadaşını, demirle başına vurarak öldürdüğü bildirildi. 
     Bu arada, kadınları korumak için çeşitli önlemler alan sosyalist hükümet, yeni önlem paketi açıkladı. 
     Kocaları veya sevgilileri tarafından sözlü veya fiziksel şiddete maruz kalan kadınların hemen yardım istemeleri için acil yardım telefon hatları açılırken, kadınların eşlerinden korkmadan hemen polisi aramasını teşvik etmek için televizyon reklamlarına başlandı. 
     Kadınlara karşı şiddet vakaları İspanya'da yaşayan göçmenlerde de oldukça sık görülüyor. 
     Bir göçmen erkeğin kadına kötü muamele yapması veya tehdit etmesi halinde genel olarak sınırdışı edilmesi ve 10 yıl boyunca İspanya'ya girişinin yasaklanması öngörülüyor. 
     İspanyol yasaları kadınlara yönelik kötü muamelenin ağırlığına göre erkeğe hapis cezası da verirken, genelde eşinden uzak durma, belirli aralıklarla çocuğunu görememe cezaları uygulanıyor. 
     
</TEXT>
</DOC>
