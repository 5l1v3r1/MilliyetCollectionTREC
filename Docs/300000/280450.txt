<DOC>
<DOCNO> 280450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur35.html </URL>
<DATE> 2004/10/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Alanya'da sahurda davul çalmak yasak 
</HEADLINE>
<TEXT>

     Antalya'nın Alanya İlçesi'nde yaşayan başka dinlere mensup kişilerin rahatsız olacağı düşüncesiyle, sahurda davul çalınması yasaklandı. 
     Alanya Belediye Başkanı Hasan Sipahioğlu başkanlığında toplanan Belediye Encümeni, ramazan ayıyla ilgili hazırlıkları görüştü. 
     Sahurda davul çalınmaması yönünde alınan kararı açıklayan Sipahioğlu, davulun yerini artık saatin aldığını söyledi. Sipahioğlu, ''Devir artık teknoloji devri. Sahura kalkmak isteyen vatandaşlarımız saat kurarak istedikleri saatte uyanabilirler. Davul nedeniyle, okula gidecek çocuklar ve başka dinlere mensup insanlar rahatsız oluyorlar'' dedi. 
     Hasan Sipahioğlu, ramazan ayı boyunca ekonomik durumu iyi olmayan kişilere yemek verileceğini de bildirdi. 
     
</TEXT>
</DOC>
