<DOC>
<DOCNO> 296006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur35.html </URL>
<DATE> 2004/12/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sahte fiş şebekelerine suçüstü .. 
</HEADLINE>
<TEXT>

     KDV iadesinden yararlanmak amacıyla komisyon karşılığı piyasaya sahte fiş süren iki ayrı şebeke polis tarafından ortaya çıkartıldı. 
     Ankara Kaçakçılık ve Organize Suçlar Şube Müdürlüğü Mali Büro ekipleri vergi iadesi döneminin yaklaşması üzerine özel ekipler oluşturarak, piyasaya sahte fatura ve fiş süren şebekeler üzerinde özel bir çalışma başlattı. Ekipler aldıkları istihbaratı değerlendirerek, iki ayrı şebekeyi ortaya çıkarttı. 
     Mali büro ekipleri, Ankara Posta İşleme Merkezi'nde çalışan Şemşeddin G. adlı kişinin sahte yazarkasa fişlerini kamu görevlilerine pazarladığını belirleyerek, bu kişiyi gözaltına aldılar. Bu kişinin sorgulanması sonucu, Ankara PTT Başmüdürlüğü'nde çalışan Şahin Ç. adlı kişi de yakalandı. 
     Soruşturmanın derinleştirilmesi üzerine PTT görevlilerinin sahte fişleri aldıkları Hüseyin T. ve Levent K. da gözaltına alındı. Bu kişilerle birlikte 200 milyar liralık sahte yazarkasa fişi ele geçirildi. Yazarkasa fişlerinin kamu görevlilerine bu kişiler tarafından yüzde 1.4 komisyon karşılığında satıldığı tespit edildi. Şebekenin piyasada faaliyet gösteren 60 ayrı firma ve işyerinin adını kullanarak sahte yazarkasa fişi düzenledikleri ortaya çıktı. 
     Şebekenin komisyon karşılığı sattığı yazarkasa fişleri ile ilgili Ankara PTT Başmüdürlüğü'nde çalışan 40 kamu görevlisi hakkında yasal işlem yapıldı. 
     Mali büro ekipleri bir başka istihbaratı da değerlendirerek, yine sahte yazarkasa fişi satan Ali C., Yusuf G. ve Hacı Ali S. adlı kişileri gözaltına aldı. Bu kişilerle birlikte piyasaya sürülmek üzere hazırlanan 15 değişik firmaya ait 125 milyar liralık sahte yazarkasa fişi elde edildi. 
     Gözaltına alınan kişilerin bugün Cumhuriyet Savcılığı'na sevk edilecekleri bildirildi. 
     Emniyet yetkilileri vergi iade döneminin yaklaşması dolayısıyla bu tür olayların arttığına dikkat çekerek, ''Devleti büyük maddi kayıplara uğratan sahtecilere yönelik çalışmalarımız aralıksız sürecek'' dediler. 
     
</TEXT>
</DOC>
