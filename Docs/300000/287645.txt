<DOC>
<DOCNO> 287645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yasam/ayas.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavukta mor leke varsa dikkat 
</HEADLINE>
<TEXT>


Tavuk etinin marketlerde 4 derecede korunması şart. Aksi takdirde bozulan, üzerinde mor lekeler oluşan tavuk eti, tifo ve dizanteriye yol açabiliyor... 

Tavuk Kazanı - 2 Bülent Yardımcı 

Tencerenin kapağı açıldı ve aylardır fısıltı gazetesinde, internet sitelerinde konuşulan hormonlu ve antibiyotikli tavuk tartışması gündeme geldi. Tartışmanın alevlendiği ilk günden beri susan Tarım ve Köyişleri Bakanlığı nihayet gerekli açıklamaları yapmaya başladı. Tavuk üreticisi firmalar da aylar önce yapmaları gereken açıklamaları şimdi yapıyorlar. Fakat vatandaş ürktüğü için satışların düşmesini önleyemiyorlar. 

Şoklanarak soğutulmalı 
Hormon ve ilaç kalıntısı tartışması sürüyor. Ama bunlar kadar önemli bir başka nokta gözden kaçıyor Kötü çevre koşulları nedeniyle bozulan tavuklar. Tavuğun kesildikten sonra hemen şoklama yöntemi ile soğutulması ve tüketicinin tenceresine girene kadar belli soğuklukta korunması gerekiyor. Çünkü hassas bir et türü olan tavuk etinde hemen mikrop üremeye başlıyor. Ülkemizdeki gelişmiş tesislerde kesilen tavuklar -18 derecede şoklanarak soğutulduktan sonra ambalajlanarak satış noktalarına soğuk olarak sevk ediliyor. Bunların satış noktalarında da 4 derece soğukluktaki buzdolaplarında muhafaza edilmesi gerekiyor. 

Gıda zehirlenmesi görülüyor 
Türkiye gibi sıcak bir ülkede, üretimden tüketime kadar tavuğun korunması gereken soğuk zincir maalesef pek çok noktada kopuyor. Kesildikten sonra şoklanarak soğutulmayan ya da soğutulsa bile yolda ve satış noktasında gerektiği gibi korunmayan tavuklar bozulmaya başlayarak sağlığa zarar veriyor. Bunlar, hafif veya şiddetli seyreden gıda zehirlenmelerine hatta tifo ve dizanteri gibi hastalıklara yol açabiliyor. 

Kokusuna da dikkat edin 
Marketlerin çoğu, tavuk etini yeteri kadar soğutmayan buzdolaplarında tutuyor. Masrafı azaltmak için ambalajsız satılan tavuklar da, üretim yerlerinden satış noktalarına varıncaya kadar dış etkilere açık kaldığı için sürekli mikrop üretiyor. Aslında Gıda Kodeksi ve öteki mevzuata göre ambalajsız tavuk satışı yasak. Fakat bu kural uygulanmıyor. 
Bozulmuş tavuk eti morarır, kızarır ve hafiften kokar. Bozulma başlayınca da küçük lekeler oluşur. Tavuk eti satın alırken çoğumuzun dikkat etmediği hafif morumsu, kül rengi minik lekeler, soğuk zincir kuralına uyulmadığının göstergesidir. 

Buzdolabında satılmalı 

Kamyonlarla büyük kentlere sevk edilen yumurtalar, belli bir sayıya ulaşana kadar çiftliklerde bekletilir. Büyük kentlerde de büyük yumurta toptancıları vardır. Bunlar üretim bölgelerinden gelen yumurtaları depolarında biriktirerek küçük toptancılara, bakkal ve marketlere dağıtırlar. Yumurtanın, tavuktan çıktıktan sonra marketin rafına gelmesi 10-15 günü bulur. Satış noktasına gelen yumurtaların bitmesi de yaklaşık 10 gün sürer. Yani dağıtım ve pazarlama süreci içinde yediğimiz yumurta 20-25 günlüktür. Üretim bölgelerinde ve kentlerde, havalandırılıp soğutulan fenni yumurta depoları yoktur. Yumurtalar kötü koşullarda taşınır ve depolanır. Yazın 35-40 derece sıcakta kavrulan yumurtayı soğutmalı kamyonlarla taşımak, buzdolabında satmak kimsenin aklına gelmez. Türkiye' de sadece Migros yumurtayı buzdolabında satıyor. 

Ambalajsızsa almayın 

Satın alırken 
Aldığınız ürünün ambalajının sağlamlığını kontrol edin,Son kullanma tarihine bakın,Taze et ürünlerinin en fazla 4 derecede muhafaza edilmesi gerektiğini unutmayın. Donuk et ürünleri de mutlaka -18 derecede korunmalıdır. 

Evde muhafaza ederken 
Çiğ et ürünlerini diğer gıdalarla temas etmeyecek şekilde muhafaza etmelisiniz.Taze et ürünlerini son kullanma tarihine kadar, en fazla 4 derecede, donmuş olarak aldığınız et ürünlerini de -18 derecede saklayın.Taze et ürünlerini, son kullanma tarihi gelmeden önce dondurursanız -18 derece soğuklukta 1 ay saklayabilirsiniz. 

Donmuş eti çözerken 
Donmuş gıda ürünlerini, en güvenli şekilde çözmenin yolu, buzdolabında 4 derecede bekletmektir. 1 gün sürebilen bu yöntem, en sağlıklı olan yöntemdir. 

YARIN 
Gıdaları kim denetliyor Yeni Gıda Yasası tüketiciyi nasıl koruyacak Türk Gıda Kodeksi niye uygulanamıyor 




</TEXT>
</DOC>
