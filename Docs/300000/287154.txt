<DOC>
<DOCNO> 287154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy25.html </URL>
<DATE> 2004/11/08/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
TBMM'de aile hekimliği yasa tasarısı oylamaya geçildi... 
</HEADLINE>
<TEXT>

     Sağlık Bakanı Recep Akdağ, pilot illerde uygulanmaya başlanması öngörülen aile hekimliğinin tüm illere yayılması için 2007 yılının sonunu hedef aldıklarını bildirdi. 
     TBMM Plan ve Bütçe Komisyonu'nda, pilot illerde aile hekimliği uygulamasını öngören yasa tasarısının tümü üzerindeki görüşmeler tamamlanarak, maddelerine geçildi. 
     Sağlık Bakanı Akdağ, milletvekillerinin tasarıya ilişkin eleştirilerini yanıtlarken, Avrupa'da aile hekimliği uygulamasına geçmeyen hiçbir ülke bulunmadığını söyledi. 
     Bazı milletvekillerinin ifade ettiği gibi hiçbir şekilde ''kafa karışıklığı'' içinde olmadıklarını belirten Recep Akdağ, Türkiye'de herkesin tabi olmak zorunda bulunduğu bir Genel Sağlık Sigortası getirmek istediklerini bildirdi. Tasarının şu anda Çalışma ve Sosyal Güvenlik Bakanlığı'nda olduğunu belirten Akdağ, düzenlemenin yıl sonuna kadar TBMM'ye sunulacağını ifade etti. 
     Bakan Akdağ, Genel Sağlık Sigortası'nda, sağlık için kesilen primlerin ayrı bir sandıkta toplanacağını, ödeme güçlüğü içinde olan vatandaşların priminin devlet tarafından karşılanacağını bu şekilde herkese eşit ve adil bir sağlık hizmeti sunulacağını söyledi. Recep Akdağ, ''Sandık ayrı olursa devlet de her ödeme güçlüğü içine girdiğinde elini uzatamaz. Sistem garantiye alınır'' dedi. 
     
     ''NE YAPTIĞIMIZI BİLİYORUZ'' 
     Sağlık Bakanlığı olarak ne yaptıklarını bildiklerini ifade eden Akdağ, ''Biz dersimize iyi çalıştık'' diye konuştu. 
     Pratisyen hekimlerin ''iyi hekim olmadığı'' yolundaki değerlendirmeleri asla kabul etmediğini ifade eden Akdağ, genel pratisyenlerin aile hekimliğine geçmesi için ciddi bir çalışma başlattıklarını bildirdi. 
     
     ''VATANDAŞ ELİNİ CEBİNE ATMAYACAK'' 
     Aile hekimliğinde finansmanın Hazine tarafından karşılanacağını vurgulayan Recep Akdağ, şunları kaydetti 
     ''Aile hekimleri elbette yer kiralayacaklar. Çünkü onlara Hazine'den ödenecek parada bu da dikkate alınıyor. Aile hekimlerine ortalama brüt 10.5 milyar lira ödeme yapılacak. Kira ve diğer giderler vergi de dahil olmak üzere düşüldükten sonra hekimlerin elinde ortalama 2.5 milyar lira net para kalacak. Ebe ve hemşirelere de 1 milyar liralık ödeme yapılması düşünülüyor. Mahrumiyet bölgelerinde bu rakamlar daha fazla olacak.'' Aile hekimliğinin özel bir statü olacağını belirten Sağlık Bakanı Akdağ, kamuyu bırakarak aile hekimi olan bir hekimin yeniden kamuya da dönebilmesine olanak verileceğini bildirdi. Akdağ, aile hekimlerine, kayıtlı hastasına göre ödeme yapılacağını ifade etti. 
     AK Parti'nin iktidarında kamuda hizmet veren hekimler ve sağlık personelinin itibarlarının iade edildiğini ve birçok doktorun gönüllü olarak muayenehanelerini kapatarak kamuya döndüğünü söyledi. Akdağ, gönüllü muayenehane kapatmaların daha da artacağını, hasta ile doktoru arasındaki para ilişkisinin de giderek ortadan kalkacağını dile getirdi. 
     
     ''52 AVRUPA ÜLKESİ ARASINDA SONUNCU'' 
     Bakan Akdağ, Türkiye'de mutlak hekim sayısının az, hekim dağılımının ise adaletsiz olduğunu vurguladı. Akdağ, bu nedenle zaman zaman yapılan ''Doktor sayısı fazla, bazı tıp fakülteleri kapatılsın'' yolundaki değerlendirmelerin kesinlikle yanlış olduğunu söyledi. Akdağ, Türkiye'nin nüfus başına düşen hekim ve hemşire bakımından 52 Avrupa ülkesi arasında son sırada bulunduğunu bildirdi. 
     Recep Akdağ, hekimlerin ve sağlık personelinin özlük haklarının da kendi iktidarları döneminde iyileştirildiğini ifade ederken, ''Hekimler, biz iktidara gelene kadar toplumun en az ücret alan kesimleri arasındaydı. İlk defa hekimlerin cepleri para görmeye başladı kamuda...'' dedi. Hastanelere ilişkin işletme ifadesinin eleştirilmesine de değinen Akdağ, ''Buralar işletme değil de amiyane tabirle çiftlik mi olacaktı '' diye konuştu. 
     Bakan Akdağ'ın soru ve eleştirileri yanıtlamasının ardından tasarının maddelerine geçilmesi kabul edildi. 
     Bu arada, CHP'li üyelerin, tasarının alt komisyona sevkine ilişkin önergeleri ise reddedildi. 
     
</TEXT>
</DOC>
