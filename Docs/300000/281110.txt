<DOC>
<DOCNO> 281110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/spo03.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Komple gösteri' 
</HEADLINE>
<TEXT>


'Muhteşem zafer' 
GALATASARAY Teknik Direktörü Hagi, Kayserispor karşısında hem futbol, hem de skor olarak muhteşem bir zafer kazandıklarını söyledi. Her yönden güzel bir gece yaşadıklarını ifade eden Rumen çalıştırıcı, "Maçtan önce taraftarımız ve staddaki tören, çok güzel bir gösteriydi. Takımımız da sahada müthiş bir gösteri yaptı. Birçok pozisyona girdik, çok kaçırdık ama 5 tane de gol attık. Bu yönden çok mutluyum" dedi. 

Yenen gole isyan 
NECATİ'Yİ biraz sakatlık, biraz da yorgunluk nedeniyle oyundan aldığını vurgulayan Hagi, "Önemli olan, onun yerine giren futbolcuların performansıydı" diyerek Ümit Karan'a da destek verdi. Beğenmediği tek konunun, yenilen gol olduğunu da belirten Galatasaray'ın hocası, "Ne yapıp, ediyoruz evimizde gol yiyoruz" dedi. Rumen hoca, bu haftaki Trabzonspor maçının da çok zor geçeceğini söyledi. 

Maçın hakemi 
Hata yapmadı 

ZORLUK derecesi yüksek olmayan Galatasaray - Kayserispor mücadelesinde Cem Papila çok iyi bir performans ortaya koydu. Doğrusu, iki takım oyuncuları da ortamı germedi, Papila'ya yardımcı olarak iyi bir mücadele ortaya çıkmasına neden oldu. Başarılı hakemin yardımcılarıyla uyumu da 90 dakika boyunca üst düzeydeydi. 

Notlar 

'Alın beni' 
ELVİR Baliç, ikinci yarıda kaleci ile karşı karşıya kaldığı pozisyonu kaçırınca gülerek kulübeye dönüp, Hagi'ye "Beni çıkar" şeklinde işaret yaptı. Ancak üç değişiklik de yapıldığı için Boşnak oyuncu 90 dakika sahada kaldı. 

Özel forma 
GALATASARAY, 100. yıl kutlamaları nedeniyle Kayserispor karşılaşmasına yeni formayla çıktı. Beyaz üzerine ince sarı ve kırmızı çizgilerin kullanıldığı forma, Sarı - Kırmızılı taraftarların beğenisini kazandı. 

PAF'lar galip 
SARI-Kırmızılılar'ın PAF Takımı, Kayseri engelini 5 - 4'lük skorla geçmeyi başardı.. Galatasaray'ın 4 golüne genç yıldız Cafercan imza attı. Diğer gol ise Orçun'dan geldi. 


</TEXT>
</DOC>
