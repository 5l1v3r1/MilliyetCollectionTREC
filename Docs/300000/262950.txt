<DOC>
<DOCNO> 262950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonyas19.html </URL>
<DATE> 2004/08/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Olimpiyat oyunlarında Türkiye tanıtımı... 
</HEADLINE>
<TEXT>

     Kültür ve Turizm Bakanlığı, Eurosport TV kanalında olimpiyat oyunları için tanıtım kampanyası başlatıyor. 
     Kültür ve Turizm Bakanı Erkan Mumcu, yaptığı yazılı açıklamada, 13-29 Ağustos'ta Yunanistan'da yapılacak Olimpiyat Oyunları'nın tamamını yayınlayacak Eurosport TV'de tanıtım atağı başlatılacağını bildirdi. 
     Mumcu, Eurosport TV kanalında, canlı yayınlanacak Olimpiyat Oyunları sırasında 39 saniyelik 72 adet Türkiye tanıtım spotunun, en yüksek raytingli yüzme, bisiklet, atletizm, voleybol, hentbol, kano ve dalış yarışmaları sırasında madalya ve kapanış törenlerini de kapsayacak bir medya planıyla yayınlanacağını ifade etti. 
     Kablo yayını ile 54 ülkede 98 milyon eve 19 dilde yayın yapan Eurosport TV kanalının, aynı zamanda uydu aracılığı ile dünya ülkelerinde 288 milyon izleyiciye ulaşacağının düşünüldüğünü belirten Mumcu, böylece Türkiye tanıtımı açısından bulunmaz fırsat yakalanacağını kaydetti. Mumcu, bu fırsatın Türkiye'nin bir marka haline getirilmesi yolundaki çabalara bir ivme kazandıracağını vurguladı. 
     Erkan Mumcu, bakanlığının 2004 yılında dünyada yürüttüğü tanıtım kampanyalarıyla Türkiye'yi ziyaret eden turist sayısında temmuz ayı sonu itibariyle 2003 yılının aynı dönemine göre yüzde 37.06'lık bir artış sağladığını ve Türkiye'yi ziyaret eden turist sayısının 9 milyon 343 bin 343 kişiye ulaştığını kaydetti. 
     
</TEXT>
</DOC>
