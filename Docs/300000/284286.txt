<DOC>
<DOCNO> 284286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yasam/yas01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
14'lük seri katil 
</HEADLINE>
<TEXT>


Fransa'da 14 yaşında bir çocuk, annesini, babasını ve 4 yaşındaki kardeşini av tüfeğiyle öldürdü 

DIŞ HABERLER SERVİSİ 

Fransa'da aile içi işlenen seri cinayet ülkeyi sarstı. Kuzeydeki bir köyde yaşayan 14 yaşlarındaki Pierre F. adlı çocuk, evde yalnızken babasının av tüfeğini alarak "Shrek" adlı çizgi filmi seyretti. F., bir süre sonra 4 yaşındaki erkek kardeşiyle eve dönen annesini vurarak öldürdü. 

Bisikletle kaçtı 
Ardından eve dönen 11 yaşındaki kız kardeşi Marion'u mutfakta göğsünden ağır yaralayan F., ağlamaya başlayan 4 yaşındaki kardeşini de öldürdü. Bu sırada eve dönen babasını da öldüren F., bisikletiyle evden kaçtı. Ağır yarılı Marion, komşu daireye giderek olayı haber verdi. 

'Canım istedi yaptım' 
Polis tarafından 1.5 saat sonra yakalanan F., cinayetleri canı istediği için işlediğini söyledi. Komşuları ise bir anda yok olan aile için, çocuklarının çok kibar, kimseyle sorunu olmayan ve sakin bir aile olduğunu, olaya bir anlam veremediklerini söylediler. 


</TEXT>
</DOC>
