<DOC>
<DOCNO> 294840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/dunya/dun02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman, Rice'ın yardımcısı olabilir... 
</HEADLINE>
<TEXT>


ABD'nin Ankara Büyükelçisi Edelman'ın, Dışişleri Bakan Yardımcısı olarak Washington'a dönebileceği belirtiliyor 

YASEMİN ÇONGAR Washington 


ABD'nin Ankara Büyükelçisi Eric Edelman'ın adı, Amerikan Dışişleri'nin "iki numaralı" koltuğu için geçiyor. 
Başkan Bush tarafından dışişleri bakanlığına atanan Ulusal Güvenlik Danışmanı Condoleezza Rice'ın, bakanlıkta başkan vekilliği ve müsteşarlık görevlerine kimleri getireceği Washington kulislerinde uzun süredir konuşuluyor. 
Bu kapsamda, halen Colin Powell'ın yanında Dışişleri'nin iki numarası olan Richard Armitage'ın yerine, Rice döneminde, Edelman'ın getirilebileceği belirtiliyor. 
Ankara Büyükelçiliği öncesinde, 2001 - 2003 döneminde Başkan Yardımcısı Dick Cheney'nin dış politika danışmanlarından biri olan Büyükelçi Edelman, daha önce Helsinki'de de büyükelçilik yapmış bir kariyer diplomatı. Birinci Bush yönetiminde savunma bakanlığı yaparken de Cheney ile birlikte çalışan Edelman, Bush yönetiminin kurmaylarınca, "dış politikadaki en parlak isimlerden biri" sayılıyor. Edelman'ın Ankara görevi sonrasında Washington'da üst düzey bir göreve geleceği beklentisi öteden beri vardı, ancak Dışişleri Bakan Vekilliği için adı yeni geçmeye başladı. Bu beklenti, Washington Post gazetesinin diplomatik kulis yazarı Al Kamen'ın dünkü köşesinde de yer aldı. 
Eski Ankara büyükelçilerinden, şimdiki Dışişleri Bakan Kıdemli Yardımcısı Marc Grossman'ın da görevi bırakması bekleniyor. 


</TEXT>
</DOC>
