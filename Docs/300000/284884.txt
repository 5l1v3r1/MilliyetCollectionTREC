<DOC>
<DOCNO> 284884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo18.html </URL>
<DATE> 2004/10/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sağlam İstifamı geri çekmem söz konusu olamaz... 
</HEADLINE>
<TEXT>

     Gaziantepspor'da teknik direktörlük görevinden istifa eden Nurullah Sağlam, ''İstifamı geri çekmem veya geri dönmem söz konusu olamaz'' dedi. 
     Çaykur Rizespor maçının hemen ardından istifa kararını açıklayan Sağlam, AA muhabirine, kırmızı-siyahlı kulüpte daha çok iyi anıları olduğunu, takımıyla birlikte büyük başarılara imza attığını söyledi. 
     Özellikle 0-0 berabere biten Trabzonspor maçının ardından şanssız maçlar oynamaya başladıklarını adeta galibiyete hasret kaldıklarını belirten Sağlam, şöyle konuştu 
     ''Öncelikle istikrarlı, seyircinin gözüne hoş gelen mücadeleci bir futbol oynamayı arzu ettik. Dört haftadır galibiyet alamadık ve Çaykur Rizespor maçı mutlaka galibiyetle bitirmemiz gereken bir maçtı. Ancak, ne yazık ki yine olmadı, yine galip gelemedik. Futbolcu veya yönetim kurulu gitmeyeceğine göre benim gitmem daha mantıklı olacaktı. Faturayı kendime çıkarttım ve bu camiaya daha fazla zarar vermemek için istifa yoluna gittim. İstifamı geri çekmem veya geri dönmem mümkün değil. Acele ile alınmış bir karar değil. Ben, yapılması gerekeni yaptım. 6 as oyuncum maçtan sonra odama gelip Hocam gitme, üzgünüz. En kısa zamanda düzeleceğiz, söz veriyoruz dediler. Ama artık kelimeler ağzımdan çıktı. Geri dönmem mümkün değil.'' İstifası öncesinde yönetim kurulu veya kulüp başkanı Celal Doğan ile bir görüşmesi olmadığını anlatan Sağlam, sözlerini şöyle sürdürdü 
     ''İstifa kararımı yalnızca ben biliyordum. Doğrusu Çaykur Rizespor'a yenileceğimizi de hiç düşünmemiştim. Rakip bir pozisyon buldu onda da golü buldu. Kulüp başkanımız her zaman için bizlere sahip çıkan, ezdirmeyen, yanımızda bulunan bir insandır. Kimseyi üzmeye hakkımız yok. Takımın başarısız sonuçlar almasında benim de hatalarım var. İstifa konusunu kimseyle görüşmedim, kimse de istifa et diye telkinde bulunmadı. Gaziantepspor'u çok sevdiğim için bu kararı aldım. Bir kan değişikliğinin iyi olacağını düşündüm. Kalsam belki düzelirdi, ama ben bu yolu tercih ettim. Herkesin önü açık olsun. Eğer, yönetim kurulu kabul etmese dahi görevi kabul etmem mümkün değil.'' Bu arada, kulüp asbaşkanı Bülent Mamatoğlu, bugün akşam 19.00'da toplanacak olan yönetim kurulunun muhtemelen teknik direktör Nurullah Sağlam'ın istifasını kabul edeceğini, daha sonra yeni teknik direktörle ilgili çalışmalara hemen başlanacağını söyledi. 
     
</TEXT>
</DOC>
