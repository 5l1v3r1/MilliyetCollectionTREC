<DOC>
<DOCNO> 259434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonyas07.html </URL>
<DATE> 2004/07/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
E-öğrenme, örgün öğrenmeye göre daha elverişli... 
</HEADLINE>
<TEXT>

     Anadolu Üniversitesi AÜ Eğitim Bilimleri Enstitüsü öğretim elemanlarından Araştırma Görevlisi Eren Kesim, E- öğrenme yönteminin örgün öğrenme yöntemine göre öğrenci başına birim maliyetinin daha düşük olduğunu söyledi. 
     Kesim, AA muhabirine, ''AÜ Eğitim Bilimleri Enstitüsü'nde Yürütülen EYTEPE Yüksek Lisans Programı kapsamında ''e-Öğrenme Değerlendirilmesi ve Ekonomik Analizi'' konulu çalışma yaptığını belirterek, e-öğrenme yönteminin örgün öğretime göre zaman ve maliyet açısından daha avantajlı olduğunu kaydetti. 
     Türkiye'deki ilköğretim ve ortaöğretim okulları sayısının nüfusa bağlı olarak her yıl artması sonucu eğitim yöneticilerine olan gereksinimin de arttığını ifade eden Kesim, şöyle konuştu 
     ''E-öğrenme yönteminin örgün öğrenme yöntemine göre öğrenci başına birim maliyeti daha düşük. Öğretmenler için bir kariyer planlama sisteminin olmayışı, yönetici atamalarında yüksek lisans yapmış olma tercih nedeninin aranması, gelişme ve değişme gereksinimi gibi nedenler öğretmenlerin eğitim yönetimi yüksek lisans programlarına olan talebini artırmaktadır.'' 
     
     ''E-ÖĞRENME YATIRIMI KARLI BİR YATIRIM'' 
     Kesim, Türkiye'deki 7 Eğitim Bilimleri ve Sosyal Bilimler Enstitüsü'nün eğitim yönetimi yüksek lisans programlarının, sınırlı kontenjana sahip olduğunu belirterek, yüksek lisans programlarına devam eden öğretmenlerin iş yükleri, ulaşım ve derslere devam zorunluluğunun bulunmasından dolayı eğitim yönetimi yüksek lisans programlarına devam etmelerinin zor göründüğünü bildirdi. 
     Mevcut sorunlar nedeniyle Türk eğitim sisteminin gereksinim duyduğu nicelik ve nitelikteki eğitim yöneticilerinin, varolan programlarla yetiştirilmesinin olanaksız olduğunu savunan Kesim, şöyle devam etti 
     ''Bu sorunun çözümü için yeni eğitim arayışları zorunluluğu vardır. Bu arayışlardan biri elektronik öğrenmedir. E-öğrenme yöntemi kullanıldığında öğretmenler, istedikleri zaman ve yerden enstitü merkezine bağlanıp internet aracılığıyla ders materyallerine ulaşabilecek. Ayrıca, ikinci yıldan itibaren sabit giderlerin olmaması, toplam gelirlerin toplam giderlerden fazla olması nedeniyle e-öğrenme için yapılacak eğitim yatırımı karlıdır.'' 
     
     ''İŞGÜCÜ VE MALİYET AZALACAK'' 
     Kesim, projenin uygulanmasıyla birlikte öğretmenlerin belli bir program çerçevesinde öğretim üyelerinden danışmanlık hizmetleri alabileceklerini ve kendi aralarında ortak tartışma grupları oluşturabileceklerini belirterek, şöyle devam etti 
     ''Öğretmenlerin yüksek lisans programlarına devam etmek için yer değiştirmeyecekleri için yetişmiş öğretmenlerin yer değiştirmelerinden kaynaklanan maliyetler ortadan kalkacak. İşgücü ve zaman kayıpları en aza indirilebilecek. Öğretmenlerin, Üniversitelerarası İletişim ve Bilgi Teknolojilerine Dayalı Uzaktan Yükseköğretim Yönetmeliği gereği, sınavlar dışında seyahat giderleri olmayacak. Öğretmenler program süresince bilgi çağının bir gereği olan bilgisayar kullanma kültürünü kazanabilecek.'' 
     
</TEXT>
</DOC>
