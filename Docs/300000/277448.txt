<DOC>
<DOCNO> 277448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko24.html </URL>
<DATE> 2004/10/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Borsada tüm gözler İlerleme Raporu'nda 
</HEADLINE>
<TEXT>

     Borsa günün ilk seansını 61 puan düşüşle tamamladı. Hisse senetlerinin ortalama değer kaybı yüzde 0.28 olurken, 405.7 trilyon liralık işlem gerçekleşti. 
     Borsa günün ilk yarısını yarın açıklanacak İlerleme Raporu'nun gölgesi altında geçirdi. 
     Piyasaya katılımın oldukça düşük kaldığı izlenirken, yatırımcıların rapor öncesinde risk almak istemedikleri dikkat çekti. 
     İlk seansta işlemlerin ağırlıklı olarak 21 bin 800-900 aralığına sıkıştığı görülürken, endeks sabah açılışta denediği 22 bin seviyelerinde tutunamadı, ancak 21 bin 800'ün altından da alışların geldiği görüldü. 
     Seansı değerlendiren uzmanlar yarın açıklanacak olan İlerleme Raporu'na dikkat çekiyorlar. 
     Raporla ilgili ayrıntılar netleştikten sonra borsada kartların yeniden dağıtılacağını belirten uzmanlar, rapor öncesinde büyük oyuncuların genelde izlemede kaldığını kaydediyorlar. 

     
</TEXT>
</DOC>
