<DOC>
<DOCNO> 284925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur24.html </URL>
<DATE> 2004/10/31/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sinop sahilinde şüpheli varil... 
</HEADLINE>
<TEXT>

     Sinop sahilinde, içinde kimyasal atık olduğu tahmin edilen bir varil bulundu. 
     Alınan bilgiye göre, Karakum yöresindeki sahilde varil gören vatandaşlar, durumu polise bildirdi. Olay yerine gelen Emniyet Müdürlüğü Deniz Şube Müdürlüğü'ne bağlı ekipler, varili kıyıya çıkardı. Sahilde güvenlik kordonu oluşturulurken, Çevre ve Orman İl Müdürlüğü uzmanları da varilde incelemelerde bulundu. 
     Varil, daha sonra Soğuksu Köyü'ndeki atık istasyonuna götürülmek üzere Çevre ve Orman İl Müdürlüğü ekiplerine teslim edildi. 
     
     ZEHİRLİ VARİLLER 
     Karadeniz sahillerine vurduğu 1987 yılında bu yana kamuoyunun gündeminde olan İtalya kökenli zehirli atık dolu varillerden yaklaşık 360'ı Samsun'un Alaçam İlçesi ile Sinop Soğuksu yöresinde inşa edilen depolarda muhafaza ediliyor. O günden bu yana zaman zaman bölgede ortaya çıkan benzeri şüpheli variller, muhafaza edilmek üzere Alaçam İlçesi'ndeki atık deposuna naklediliyor. 
     
</TEXT>
</DOC>
