<DOC>
<DOCNO> 281199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko08.html </URL>
<DATE> 2004/10/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Memur emeklilerinin maaşı 8.4 - 12.5 arasında arttırılacak 
</HEADLINE>
<TEXT>

     Maliye Bakanı Kemal Unakıtan, memur emeklilerinin maaşlarının, 2005'te yıllık kümülatif yüzde 8.4 ila yüzde 12.5 arasında değişen oranlarda artacağını bildirdi. 
     Unakıtan, 2005 yılı bütçe kanunu tasarısının TBMM'ye sunulması dolayısıyla düzenlediği basın toplantısında, 2005 yılında en düşük kamu görevlisinin maaşının ortalama bazda yüzde 12.1 kümülatif bazda yüzde 12.1, en yüksek memur maaşının ise ortalama yüzde 9.1 kümülatif bazda yüzde 8.1 oranında artacağını bildirdi. 
     Unakıtan, genel memur maaşındaki ortalama artışın ise yüzde 11.1, kümülatif bazda yüzde 10.7 oranında gerçekleşeceğini söyledi. 
     Unakıtan, memurlara verilecek zam oranının, 'daha düşük maaş alana daha yüksek, yüksek maaş alana ise daha düşük' oranda yansıyacak şekilde belirlendiğini kaydetti. 
     Bakan Unakıtan, zam oranlarının bütçe imkanları ve enflasyon hedefleri dikkate alınarak belirlendiğini vurguladı. 

     
</TEXT>
</DOC>
