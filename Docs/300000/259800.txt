<DOC>
<DOCNO> 259800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur16.html </URL>
<DATE> 2004/08/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kartal'da esrarengiz ceset 
</HEADLINE>
<TEXT>

     Kartal'da, baş ve kolları olmayan bir erkek cesedi bulundu. Cesedin omuz ve sırt bölgesinde, dövme ile yapılan ''direnmek yaşamaktır'' yazısı ile ''zafer'' ve ''orak'' işaretleri olduğu görüldü. 
     Alınan bilgiye göre, Topselvi Caddesi Karadut Sokak'taki bir evde oturan Emine Yıldırım, dışarı çıktığında battaniyeye sarılı halde bir erkek cesedi buldu. Şok geçiren yaşlı kadının durumu bildirmesi üzerine olay yerine gelen polis, battaniyeye sarılı cesedin baş ve kollarının bulunmadığını, üzerinde de kimliğini belirlemeye yarayacak herhangi bir belge olmadığını belirledi. 
     İncelemeler sırasında, cesedin sırtında dövme ile yapılan ''direnmek yaşamaktır'' yazısı ile sağ omuzunda ''zafer'', sol omuzunda ise ''orak'' işaretleri olduğu tespit edildi. 
     Sağ koltuk altında bıçak darbeleri olan 30 yaşlarındaki bir erkeğe ait ceset, Adli Tıp Kurumu'na kaldırıldı. 
     Olay yerinde incelemelerde bulunan Kartal Cumhuriyet Savcısı Pertev Kumbasar, cinayetin siyasi amaçlı işlenmiş olabileceğini belirterek, soruşturmaya çok yönlü olarak başlandığını bildirdi. 
     Cinayetin başka bir yerde işlendiği ve cesedin de battaniyeye sarılarak bulunduğu yere bırakıldığı sanılıyor. 

     
</TEXT>
</DOC>
