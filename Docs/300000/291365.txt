<DOC>
<DOCNO> 291365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun15.html </URL>
<DATE> 2004/11/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Komünist zirve Castro, Çin lideri Hu'yu ağırladı... 
</HEADLINE>
<TEXT>

     Küba lideri Fidel Castro, Çin Devlet Başkanı Hu Jintao'yu dün akşam başkent Havana'da ağırladı. 
     Küba'nın sosyalist yola devam etmesi için ''samimi dileklerini'' ifade eden Hu ile kendisini tekerli sandalyede, ''sen çok yaşa Çin'' sloganıyla karşılayan Castro'nun görüşmesinin Havana'daki Devrim Sarayı'nda yapıldığı belirtildi. 
     İki ülke arasındaki ilişkiler ve iki ülkeyi ilgilendiren uluslararası önemli sorunları ele alan liderlerin, daha sonra 16 işbirliği anlaşması imzaladıkları kaydedildi. 
     Anlaşmaların, Küba'da 29 saat kalacak olan Hu'un gelişinden kısa süre sonra imzalandığı, bu anlaşmalardan en önemlisinin, Küba'da 22 bin 500 ton kapasiteli nikel çıkarma ve üretme fabrikası inşaatına ilişkin olduğu belirtildi. 
     Söz konusu fabrikanın inşaatına Sovyetler döneminde başlanmış, ancak SSCB'nin dağılmasıyla inşaat yarım kalmıştı. 
     Küba nikelinin en büyük alıcısı Çin ve Avrupalılar. 
     İki ülke arasında, biyoteknoloji, turizm, telekomünikasyon, balık yetiştiriciliği, eğitim ve sağlık gibi alanlarda da işbirliği anlaşmaları imzalandığı ifade ediliyor. 
     
</TEXT>
</DOC>
