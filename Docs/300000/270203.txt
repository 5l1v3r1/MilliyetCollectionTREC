<DOC>
<DOCNO> 270203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas09.html </URL>
<DATE> 2004/09/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Üniversitelilerin barınma sorunu üzerine araştırma... 
</HEADLINE>
<TEXT>

     Sivas'ta yapılan bir araştırmada devlet yurtlarında kalan erkek öğrencilerin en fazla ekonomik problemlerden şikayet ettiği anlaşılırken, kız öğrencilerin ise en çok temizlik konusunda sorun yaşadığı anlaşıldı. 
     Cumhuriyet Üniversitesi CÜ İktisadi İdari Bilimler Fakültesi Öğretim Üyesi Doç. Dr. Nevzat Güldiken ve Araştırma Görevlisi Halil Özekicioğlu ''Anadolu üniversitelerinde ailelerinden uzakta öğrenim gören öğrencilerin barınmaya ilişkin sorunları'' konulu araştırma yaptı. 
     CÜ İktisadi ve İdari Bilimler Dergisi 2004 yılı 1. sayısında yayınlanan ve Sivas'ta devlet yurdu, özel yurt ile öğrenci evlerinde kalan toplam 905 öğrenci üzerinde yapılan araştırmada, öğrencilerin barınmayla ilgili sorunları saptandı. 
     Araştırmada, evde kalan öğrencilerin yüzde 29'unun en önemli sorunlarının kiraların yüksekliği nedeniyle ekonomik sorunlar olduğu anlaşılırken, bu öğrencilerin yüzde 28'inin evde 3'ten fazla arkadaşıyla yaşadığı için yeterince ders çalışamama, yüzde 10'u televizyon izleyememe, yüzde 7'si ise ısınma gibi sorunlar yaşadığı tespit edildi. 
     
     ERKEKLERİN SORUNU EKONOMİK, KIZLARIN Kİ İSE TEMİZLİK.. 
     Araştırmada, devlet yurtlarında kalan erkek öğrencilerin en önemli sorunlarının yüzde 20 oranında ekonomi olduğu saptanırken, kız öğrencilerin ise en önemli sorununun yüzde 26 oranıyla temizlik olduğu tespit edildi. 
     Bunların dışında, erkek öğrencilerin yüzde 17'si yeterince ders çalışamamak, yüzde 16'sı televizyon izleyememek, yüzde 11'i ısınma, yüzde 9'u temizlik, yüzde 5'i istirahat gibi sıkıntılar yaşadığını belirtirken, kız öğrencilerin yüzde 20'si televizyon izleyememe, yüzde 18'i yeterince ders çalışamama, yüzde 12'si istirahat, yüzde 11'i ısınma gibi konularda sorun yaşadığını söyledi. 
     Öğrencilerin barınma biçimi nedeniyle uymakta zorlandıkları kurallar hakkında da tespitlerde bulunulan araştırmada, özel ve devlet yurtlarında kalan öğrencilerin uymakta en fazla zorlandıkları kuralın giriş-çıkış saatleri olduğunu anlaşıldı. 
     Buna göre, devlet yurtlarında kalan öğrencilerin yüzde 15'i giriş- çıkış saatleri, yüzde 8'i hergün imza atmak, yüzde 5'i yemek-kahvaltı saatleri, yüzde 3'ü banyo saatleri, yüzde 3'ü ise ders çalışma saatlerine uymakta zorlandığını kaydetti. 
     
     ÖNERİLER 
     Öğrencilerin bu tip sorunlarının çözümüne yönelik önerilere de yer verilen araştırmada, öğrencilerin ekonomik sıkıntılarını hafifletmek için burs sistemine ağırlık verilmesi gerektiğine dikkat çekildi. 
     Yapılacak yeni yurt binalarında tuvalet ve banyoların oda içerisinde olmasına dikkat edilmesi, hijyenik şartların daha iyi uygulanabilmesi için, temizlik elemanı sayısının artırılması, sağlık ve temizlikle ilgili konferanslar verilmesi önerildi. Yurtlardaki psikolojik danışmanlık hizmetlerinin yaygınlaştırılmasının istendiği araştırmada, yurt personeliyle öğrenci arasında daha yakın ilişki kurulması gerektiğinin de altı çizildi. 
     
</TEXT>
</DOC>
