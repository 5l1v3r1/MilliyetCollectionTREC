<DOC>
<DOCNO> 285726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko16.html </URL>
<DATE> 2004/11/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Reel ücret artışlarında sadece kamu işçisi zararda... 
</HEADLINE>
<TEXT>

     Devletin resmi rakamları, asgari ücretliler, memurlar ve emeklilerin 2004 yılını reel ücret artışlarıyla kapatacağını, kamu işçilerinin ise ücretlerinde yüzde 4.5'lik bir gerileme olacağını ortaya koydu. 
     Maliye Bakanlığı, DPT ve DİE'nin 2005 yılı Programında yer alan ücret verileri, bu yıl sadece kamu işçilerinin enflasyon mağduru olduğunu gösterdi. 
     Buna göre kamu işçilerinin 1994'de 100 olan ücret endeksi, 2003'de 90.4, 2004'de de 86.4 olarak gerçekleşecek. Böylece geçen yıl enflasyon karşısında ücretlerinde yüzde 1.3'lük iyileşme olan kamu işçileri, bu yılı ise yüzde 4.5'luk kayıpla tamamlayacak. 
     Programda, 2000 yılından sonra ücret artışları sürekli olarak enflasyonun gerisinde kalan özel sektör işçilerinin 2004 yılındaki durumuna ilişkin ise herhangi bir rakam yeralmadı. 
     Bu yıl çalışanlar ile emekliler arasında, durumunu en fazla düzelten kesim ise asgari ücretliler olacak. 
     1994'de 100 olan, 2002'de 123, 2003'de de 127.6'ya yükselen asgari ücret endeksi, bu yıl 158.5'e çıkacak. Bu şekilde asgari ücrette, bu yıl yüzde 24.2'lik bir reel iyileşme sağlanacak. 
     
     MEMURLAR VE EMEKLİLERİN DURUMU 
     Verilere göre, geçen yılı 0.9 puanlık kayıpla kapatan devlet memurları, bu yılı ise enflasyon karşısında yüzde 2.5'luk reel iyileşme ile geride bırakacak. Devlet memurlarının geçen yıl 109.9 olan reel maaş endeksi, bu yıl 112.6'ya çıkacak. 
     Aynı şekilde memur emeklilerinin geçen yıl 113 olan maaş endeksi bu yıl 119'a, SSK emeklilerinin 124 olan aylık endeksi 130'a, Bağ-Kur emeklilerinin de 250 olan maaş endeksi 261'e yükselecek. 
     Böylece memur emekli maaşlarında reel olarak yüzde 5.9'luk, SSK ve Bağ-Kur emekli maaşlarında da 4.3'lük bir iyileşme meydana gelecek. 
     
</TEXT>
</DOC>
