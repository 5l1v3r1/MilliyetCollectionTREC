<DOC>
<DOCNO> 254744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun30.html </URL>
<DATE> 2004/07/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rahip okulundaki porno skandalında 'homoseksüel' fotoğraflar... 
</HEADLINE>
<TEXT>

     Avusturya'nın St. Pölten kilisesindeki rahip okulunda ortaya çıkarılan pornografi skandalında, şimdi de rahip adaylarıyla öğretmenler arasındaki homoseksüel ilişkileri gösteren fotoğraflar ortaya çıktı. 
     Fotoğrafların bugün piyasaya çıkan haftalık Profil dergisinde yayımlanması üzerine, Katolik kilisesi piskoposu Kurt Krenn'in sekreteri ve hukuk danışmanı Wolfgang Rothe de istifa etti. 
     Okul müdürü Ulrich Küchl, öğrencilerle homoseksüel ilişkileri olduğu ileri sürülünce geçen hafta istifa etmişti. 
     Avusturya televizyonuna ORF açıklama yapan Piskopos Kurt Krenn, ortaya çıkarılan fotoğrafların gerçek olduğunu doğrularken, ''Fotoğrafları daha önce görmüştüm. Noel kutlamaları sırasında öğrenci ve öğretmenler kendilerini biraz rahatça ifade etmişler. Üzerinde bu kadar durulacak kadar önemli değil. Bunlar çocukça aptallıklar'' dedi. 
     Piskopos Krenn, olayı soruşturacaklarını ve rahip adaylarıyla öğretmenler arasında gerçekten homoseksüel ilişki olduğu saptanırsa ''hepsini okuldan atacaklarını'' söyledi. 
     Avusturya'daki tüm rahip okullarından sorumlu olan piskoposlar konferansı tarafından yapılan açıklamada, olayın Vatikan tarafından da soruşturulduğu ve St. Pölten kilisesi piskoposu Kurt Krenn hakkında da gerekli işlemin yapılacağı duyuruldu. Gözlemciler, Piskopos Krenn'in ''piskoposluk payesinin iptal edilebileceği'' belirtiliyor. 
     Bu arada, rahip okulundaki pornografi skandalını soruşturan Federal Savcılık, öğrencilere ait bilgisayarlarda yapılan teknik araştırmada, internetten indirilmiş 40 bin pornografik fotoğraf ve film saptandığını açıkladı. 
     Savcılık, Polonya'dan yayın yapan pornografik sitelerden indirilen görüntülerde, rahipler arası cinsel ilişkilere ait görüntülerin de yer aldığını bildirdi. 

     
</TEXT>
</DOC>
