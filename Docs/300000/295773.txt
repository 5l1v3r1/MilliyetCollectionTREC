<DOC>
<DOCNO> 295773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/yazar/guclu.html </URL>
<DATE> 2004/12/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kariyer planlaması 
</HEADLINE>
<TEXT>


Gençlerin en önemli sorunlarından biri de kariyer planlaması. Geleceğe yönelik olarak nasıl bir adım atmaları gerektiği konusunda büyük bir şaşkınlık içerisindeler. 
İlgi ve yetenekleri doğrultusunda istedikleri bir mesleğe mi yönelsinler, yoksa kendilerini mutsuz edeceğini bile bile, parası, prestiji ve geleceği olan bir mesleğe mi karar versinler Tutarsızlık içerisindeler. Daha beteri gelecekle ilgili yol haritası belirlenirken, gençlerin hiç inisiyatifinin bulunmaması. ÖSYM'nin bilgisayarları nereye yerleştirirse oraya gidiyorlar. 
ÖSS'de ilk 5 tercihine girenlerin oranı yüzde 3 bile değil. Bunun anlamı, üniversite öğrencilerinin yüzde 97'si mutsuz. Üniversiteyi kazananlardan yarıdan fazlasının ertesi yıl yeniden sınava girmesi, zaten bu yüzden... 

Düş kırıklığının nedeni 
Ülkemizde önemli bir hastalık var. Çocuklarımızı daha doğdukları ilk günden itibaren doktor, mühendis, vali, paşa olacak diye yetiştiriyoruz. Hiç kimse benim çocuğum teknisyen, oto tamircisi ya da itfaiyeci olacak demiyor. Hayaller sınırsız, beklentiler de yüksek olunca çok büyük düş kırıklıkları yaşanıyor. Kulağına yıllar boyu doktor olacaksın diye fısıldanan çocuk, ileri de hastabakıcılığa razı oluyor ama arkası gelmiyor. 
Aslında çıtanın yüksek olması önemli bir gösterge ama Türkiye koşullarında hedeflenen noktaya ulaşmak sadece ailelerin ve kişilerin elinde değil. Pek çok değişken, gençlerin geleceğinde önemli bir etkiye sahip. Örneğin, doğduğu kent, okuduğu okullar, sınavlardaki başarıları ve sektörel dinamizm. Alın birini, vurun diğerine. Hepsi de çok önemli. Üzerine düşen görevi fazlasıyla yerine getirenler bile bazen mutlu sonuca ulaşamıyor. İşte bu yüzden "Okudu da ne oldu" söylemleri giderek artıyor... 

Rehberlik hizmetleri 
Sağlıklı bir kariyer planlamasında kişilerin kendilerini tanımaları kadar ülkenin uzun vadeli yatırım politikaları da çok önemli. Örneğin önümüzdeki 10 yılda, 20 yılda Türkiye'de hangi sektörler öne çıkacak Hangi alanlarda elemana ihtiyaç duyulacak Bunları bilmeden atılacak her adım, sonuçta hayal kırıklıkları getirebilir. 
YÖK, DPT ve benzeri kurumlar işte bu yüzden var. Biri uzun vadeli öngörülerde bulunacak, diğeri de ona göre yetişmiş insan gücü planlaması yapacak. Ama sonuç ortada. Pek çok meslekte on binlerce istihdam fazlası olmasına karşın h l öğrenci alınıyor. İhtiyaç duyulan alanlarda ise eleman bulunamıyor. 
Fen ve edebiyat fakültelerini ele alalım. Tek iş kapıları öğretmenlikti. O da ellerinden alındı. Yüz binlerce işsiz mezun var. Ama her yıl h l bu fakültelere on binlerce öğrenci alınıyor. 
Bir süre sonra mühendisliklerde olduğu gibi doktor fazlalığı da kapımızı çalacak. Oysa önümüzdeki 30 yılda doktordan çok hemşireye, hastabakıcıya ihtiyaç var. Ama düşünen kim 
Özetin özeti Hayatımızı çok yakından ilgilendiren, çok önemli konuları, bunlar ufak meseleler diye hiç ciddiye almıyoruz. Gelecek planlaması, insan yaşamında en önemli kriterlerden biri ve tesadüflere bırakmaya gelmez. Ama bırakıyoruz... 



</TEXT>
</DOC>
