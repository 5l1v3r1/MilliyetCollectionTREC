<DOC>
<DOCNO> 299999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur24.html </URL>
<DATE> 2004/12/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sedyeden düşürülen kadın öldü .. 
</HEADLINE>
<TEXT>

     Adıyaman'da, 9. çocuğunu doğurduktan sonra rahatsızlanarak Kahta Devlet Hastanesi'ne kaldırılan, burada hastane merdivenlerinde sedyeden düşürülen kadın, Gaziantep Üniversitesi GAZÜ Tıp Fakültesi Hastanesi'nde yaşamını yitirdi. Hastane Başhekimi Doç. Dr. Mustafa Araz, hastanın, sık doğum yapma nedeniyle oluşan 'help sendromundan öldüğünü, sedyeden düşmesiyle ilgisi olmadığını söyledi. 
     Adıyaman'ın Kahta İlçesi'nde 9. çocuğunu doğurduktan sonra rahatsızlanarak kaldırıldığı Kahta Devlet Hastanesi'nde sedyeden düşürülen, buradan, önce Gaziantep Devlet Hastanesi'ne götürülen daha sonra da GAZÜ Tıp Fakültesi Hastanesi'ne sevk edilen Zeytin Yeşilkaya 47 , yapılan tüm müdahaleye karşın yaşamını yitirdi. 
     Yeşilkaya'nın cenazesi toprağa verilmek üzere Adıyaman'ın Gerger İlçesi'ne götürüldü. 
     Zeytin Yeşilkaya'nın avukat olan oğlu Ramazan Yeşilkaya 23 , annesinin sedyeden düşürülmesi nedeniyle yaşamını kaybettiğini iddia ederek, Kahta Devlet Hastanesi ile Tıp Fakültesi Hastanesi yetkilileri hakkında suç duyurusunda bulunacaklarını belirtti. 
     Ramazan Yeşilkaya, annesinin kaza ve ihmal sonucunda hayatını kaybettiğini savunarak, şunları söyledi 
     ''Yaptığı doğum sonrasında rahatsızlanan ve tedavi amacıyla Kahta Devlet Hastanesi'ne götürülen annem, hastanenin girişinde görevlilerin dikkatsizliği sonucunda sedyeden düşürülüp başını beton zemine çarptı. Hastamızın durumu ağır olduğu için Gaziantep'e sevk edildi. Son bir umut Gaziantep Üniversitesi Tıp Fakültesi Hastanesi'ne götürdüğümüz annem doktorların ilgisizliği sonucu öldü. 
     Kahta Devlet Hastanesi hakkında dikkatsizlik, Gaziantep Üniversitesi Tıp Fakültesi Hastanesi hakkında da ihmal nedeniyle suç duyurusunda bulunacağız.'' 
     
     ÖLÜM NEDENİ HELP SENDROMU... 

     Gaziantep Üniversitesi Tıp Fakültesi Hastanesi Başhekimi Doç. Dr. Mustafa Araz AA muhabirine yaptığı açıklamada, Zeytin Yeşilkaya'nın ölüm nedeninin gebelik sonrası özellikle sık doğum yapmış ve yaşı ilerlemiş kadınlarda görülen ''help sendromu'' olduğunu belirtti. 
     Araz, ''Hastamızın yaşamını kaybetmesinin sedyeden düşmesiyle ilgisi yok. Hastaya tüm müdahaleler yapıldı. Ailenin hastanemize yönelik suçlamaları gerçekçi değil. Zaten düşme olayı da Kahta Devlet Hastanesi'nde gerçekleşmiş. Bizimle bir ilgisi yok'' diye konuştu. 
     Araz, yüksek tansiyonun bazen anne ölümlerine neden olduğunu belirterek, ''Annenin ölüm sebebi 'help sendromu' denilen durum. Karaciğer içinde kanama, karaciğer kapsülünde yırtılmalar, akciğer ödemi gelişmesi, beyin fonksiyonlarında gerileme en fazla görülen anne ölüm sebeplerinden biri olarak gösteriliyor'' dedi. 
     SORUŞTURMA BAŞLATILDI 
     Sağlık Bakanlığı, Kahta Devlet Hastanesi'nde sedyeden düşürülen Zeytin Yeşilkaya'nın sevki sırasında görevli 112 Ekibi hakkında soruşturma başlattı. 
     Sağlık Bakanlığı'ndan yapılan yazılı açıklamada, Adıyaman'ın Kahta İlçesi'nde doğum sonrası rahatsızlanarak Kahta Devlet Hastanesi'ne kaldırılan Zeytin Yeşilkaya'nın hastaneye sevki sırasında sedyeden düşürüldüğü kaydedilerek, görevli 112 Ekibi hakkında soruşturma açıldığını bildirdi. 
     

     
</TEXT>
</DOC>
