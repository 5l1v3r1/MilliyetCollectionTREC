<DOC>
<DOCNO> 261569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo06.html </URL>
<DATE> 2004/08/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Elvan, 1500 metrede yalnız kaldı 
</HEADLINE>
<TEXT>

     Atina'da düzenlenecek olan 28. Yaz Olimpiyat Oyunları'na katılmaması kesinleşen milli atlet Süreyya Ayhan'ın en büyük rakibi Elvan Abeylegesse, 1500 metrede yalnız kaldı. 
     Süreyya Ayhan'ın sakatlık haberini ve hakkında Uluslararası Atletizm Federasyonu IAAF tarafından ortaya atılan doping iddialarını üzüntüyle karşıladığını açıklayan Elvan Abeylegesse'nin antrenörü Ertan Hatipoğlu, ''Yaşananlar bizi çok üzdü. Süreyya ve antrenörü uzun süredir olimpiyatlara hazırlanıyorlardı. Verilen bu emeğin boşa gitmesini kimse istemezdi. Ben Süreyya'nın doping kullandığına inanmıyorum. Bu konuda kesin kararı ilgili kurumlar verecek'' dedi. 
     
     ELVAN'IN 1500 METRE KOŞMASI 

     Hatipoğlu, 5 bin metrede yarışacağı açıklanan Elvan'ın 1500 metrede yarışmasına 30 Mayıs'ta Moskova'da aldığı başarılı sonuç sonrasında karar verildiğini anlatarak, şunları söyledi 
     ''Elvan'ın 1500 metre koşmasının Süreyya Ayhan ile bir ilgisi yok. Elvan, 1500 metre dünya sıralamasında zaten birinci durumda ve birinciliği kimseye kaptırma niyetinde değil. Bu mesafede mücadele etmemizin Süreyya Ayhan ile ilgili yaşanan gelişmelerle alakası bulunmuyor.'' 
     
     ''2 MADALYA UMUDUMUZ OLSUN İSTERDİM'' 

     Milli atlet Elvan Abeylegesse'nin Bolu Aladağ'da bulunan Gençlik ve Spor Genel Müdürlüğü GSGM Tesisleri'nde atletler Tezeta Dangelesa ve Sabri Kara ile iyi bir hazırlık dönemi geçirdiğini ifade eden antrenör Hatipoğlu, sporcularının başarılı olacağına inandığını belirterek, şöyle konuştu 
     ''Bizim gönlümüzde yatan Süreyya'nın da Atina'da koşması şeklindeydi. 2 madalya umudumuz olsun isterdim. Elvan, bu mesafede Süreyya ile mücadele etmek isterdi. Türk kamuoyu Elvan ve Süreyya'nın kardeş olduğunu bilmeli. Yaşananlar Elvan başta olmak üzere hepimizi çok üzdü'' Atina Olimpiyatları'na Bolu Aladağ'da hazırlanan Elvan Abeylegesse ise bu konuda konuşmak istediğini belirterek, ''Bu konuda benim konuşmam doğru değil'' dedi. 
     Abeylegesse, Bolu Aladağ'daki son antrenmanını Tezeta Dangelesa ve Sabri Kara ile birlikte gençlik kampının çevresinde bulunan yaylalarda yaptı. 
     
</TEXT>
</DOC>
