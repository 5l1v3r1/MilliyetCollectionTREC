<DOC>
<DOCNO> 296193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun43.html </URL>
<DATE> 2004/12/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İsrail ordusu, 15 yaşındaki Filistinli çocuğun ölümünü soruşturuyor 
</HEADLINE>
<TEXT>

     İsrail Ordusu, yaklaşık 9 ay önce, Gazze Şeridi'ndeki Han Yunus kasabasında, kazara öldürüldüğü belirtilen 15 yaşındaki Filistinli çocuğun öldürülmesi olayını yeniden soruşturuyor. 
     Yediot Ahronot gazetesinin haberinde, olayın mart başında Gazze Şeridi'ndeki Givati Tugayı'na bağlı Rotem Taburu'nun yaptığı bir tatbikat sırasında meydana geldiği kaydedildi. 
     Habere göre, tatbikat senaryosu gereği, tanklar ve zırhlı personel taşıyıcılarının yol kenarında durduğu sırada, ''muhtemel tehlike bölgesi''ne doğru ateş açıldı. Bu sırada, babasıyla birlikte tarlada çalışan 15 yaşındaki Halid Mehdi adlı çocuk, başından vurularak olay yerinde öldü. 
     Tabur komutanının da olay yerinde bulunduğu belirtilen haberde, çocuğun babası Süleyman Mehdi'nin ''ateşin doğrudan kendilerini hedef aldığını'' söylediği kaydedildi. Oğlunun başına 7 kurşun isabet ettiğini söyleyen Mehdi, ''Bunun bir hata veya rasgele açılan ateş olmadığını'' iddia etti. 
     İsrail Ordusu yetkililerinin, olayın kasıt unsuru taşıdığı iddialarını kabul etmediği belirtildi. Taburdaki askerlerden birinin, ''tanktan ateş edildiğini, caydırmak amacıyla değil, bir ateşe karşılık verildiğini'' söylediği de ifade edildi. 
     Olayın hemen ardından yapılan ilk soruşturmada, ölüm olayında kasıt unsurunun bulunmadığı belirtilmişti. 
     Öldürülen çocuğun babasının, olaydan sonra İsrail Ordusu'na dava açmadığını hatırlatan gazete, ''Benim oğlumun başına gelenlerin son olmasını diliyorum'' sözlerine yer verdi. 
     
</TEXT>
</DOC>
