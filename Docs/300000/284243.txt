<DOC>
<DOCNO> 284243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/guncel/gun08.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezgin, hayat arkadaşını uğurladı 
</HEADLINE>
<TEXT>



Eski TBMM Başkanı ve eski bakanlardan İsmet Sezgin'in önceki gün vefat eden eşi Saadet Sezgin 76 , dün toprağa verildi. Saadet Sezgin için Kocatepe Camii'nde düzenlenen cenaze törenine Sezgin'in ailesi ve yakınları ile 9. Cumhurbaşkanı Süleyman Demirel, TBMM Başkanı Bülent Arınç, Cumhurbaşkanlığı Genel Sekreteri Kemal Nehrozoğlu, İçişleri Bakanı Abdülkadir Aksu, Milli Savunma Bakanı Vecdi Gönül, CHP Genel Başkanı Deniz Baykal, DYP Genel Başkanı Mehmet Ağar, parti yöneticileri ve eski bakanlar katıldı. Cenaze namazından önce ve sonra cami avlusunda taziyeleri kabul eden İsmet Sezgin'in oldukça üzgün olduğu ve zaman zaman ağladığı görüldü. Saadet Sezgin'in cenazesi, törenin ardından Cebeci Asri Mezarlığı'nda toprağa verildi. 


</TEXT>
</DOC>
