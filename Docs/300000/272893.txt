<DOC>
<DOCNO> 272893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun30.html </URL>
<DATE> 2004/09/18/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
Talat "Önümüzde bizi bekleyen çok ciddi fırsat ve tehlikeler var" 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununun gelinen aşamasında Kıbrıs Türkünün önünde çok ciddi önemli fırsat ve tehlikeler bulunduğunu söyledi. 
     Talat, Kuzey Kıbrıs Genç Müteşebbisler Jaycees Derneği'nin Girne'de düzenlediği ''JC Kuzey Kıbrıs Güz Etkinlikleri'' toplantısında yaptığı konuşmada, Türkiye'nin aralık ayında Avrupa Birliği'nden AB tarih alması halinde Birlik ile görüşme ve adaptasyon sürecine gireceğine işaret ederek, bu nedenle Türkiye'nin Kıbrıs sorununu daha hızlı çözmek zorunda kalabileceğini kaydetti. 
     ''Kıbrıs'ın yakın gelecekte Türkiye'nin önünde engel, hatta giderek büyüyen bir engel olarak durmaya devam edeceğini'' söyleyen Talat, ''bunun bilinmesi ve anlaşılmasının gerekli olduğunu, anlaşılmaması haline gelecekte büyük zorluklarla karşılaşılabileceğini'' belirtti. 
     Başbakan Talat, şöyle konuştu 
     ''Şimdi önümüzde birçok ciddi fırsat ve tehlikeler var. Türkiye'nin AB'den tarih alması, angaje olması, görüşme ve adaptasyon sürecine girmesi... Bunlar Türkiye ve bizim için çok büyük fırsatlar, ama bizim için aynı zamanda tehlikeler de içeriyor. Çünkü böyle bir işbirliğine girmiş bir Türkiye'nin Kıbrıs sorununu daha büyük bir hızla çözme zorunluluğu içerisine girmesi de söz konusu.'' Türkiye'nin AB'den tarih almak için üzerine düşeni yaptığını ve Kıbrıs sorununun çözülmesi için tavır koyduğunu anlatan Talat, ''Kıbrıs Türk halkı 'evet' dedi başka ne yapabilirdi Türkiye .. Bir anlaşmanın olabilmesi için iki tarafın da 'evet' demesi lazım. Diğer taraf 'evet' demediğine göre, sonuçta Türkiye onu da zorlayacak değildi ya... Kaldı ki zorlamadık da değil'' diye konuştu. 
     O sıralarda Dışişleri Bakanı ve Başbakan Yardımcısı Abdullah Gül'ü teşvik ettiğini ve Gül'ün de, ''bu doğrultuda Rum basınına demeçler vererek, bu anlaşmayı Türkiye'nin samimiyetle istediğini vurgulayacağını ifade ettiğini'' kaydeden Talat, bu doğrultuda kendisinin de Güney Kıbrıs'a ilk kez KKTC Başbakanı olarak iki kez gittiğini anımsattı. 
     
     ''REFERANDUMDAN ÖNCE SÖZ VERİLMEDİ'' 
     Annan planının referanduma sunulmasından önce AB tarafından verildiği iddia edilen sözlere de değinen Talat, ''bu konunun speküle edildiğini ve gerçekleri yansıtmadığını'' ifade ederek konuşmasını şöyle sürdürdü 
     ''Çok speküle edilen bir konu var dünya bize büyük sözler vermiş, 'Eğer siz evet, Rumlar hayır derse KKTC'yi tanıyacağız' ya da 'Tecridine son vereceğiz' gibi sözler vermiş... Bu sayede Kıbrıs Türk halkını kandırmış ve halk bu sayede 'evet' demiş gibi spekülasyonlar yapılır. Eski 'hayırcılar' ve Kıbrıs sorununun çözümüne karşı çıkanlar ve bugün Kıbrıs Türk halkının karşı karşıya bulunduğu zorlukların esas sorumluları, bugün de bunu öne çıkarmaya çalışıyorlar... 'Dünya söz verdi, sözünü tutmadı.' Bilmenizi istediğim bir şey var. Böyle bir şey hiç olmadı. Böyle bir söz hiç verilmedi. 'Kuzey Kıbrıs Türk Cumhuriyeti'ni tanıyacağız' ya da 'Şunu yapacağız, bunu yapacağız' gibi bir söz referandumdan önce verilmedi. Yalnız şu söylendi 'Eğer dünyayla birlikte hareket ederseniz kazanırsınız, dünyaya karşı hareket ederseniz kaybedersiniz.' Genel olarak söylenen buydu, ama somut olarak talep edildiği halde, yani 'Biz evet, Rum hayır derse bunun karşılığında bizi tanıyacaksınız veya şunu kabul edeceksiniz diye birçok talep bizden gitmiş olmasına rağmen hem BM'ye, hem de büyük ülkelere, hiçbiri kabul edilmedi. Dolayısıyla böyle bir söz verilmesi nedeniyle Kıbrıs Türk halkının 'evet' dediği doğru değildir.'' ''Referandum sonrasında Kıbrıs Türkünün büyük çoğunlukla 'evet' demesi ve dünyayla uyumlu bir tavır takınması nedeniyle referandumun hemen arkasından verilmiş sözler olduğuna'' işaret eden Talat, bunun ikisini birbirinden çok iyi ayırmak gerektiğini ifade ederek şunları söyledi 
     ''Referandum öncesinde 'evet derseniz şu olacak, bu olacak' gibi Kıbrıs Türk halkını kandırmaya, aldatmaya matuf sözler yoktur. Bir arşiv taraması yapın bulun. Zaten olsaydı, şimdiye kadar çok çıkarırlardı, yok öyle bir şey. Öyle bir söz yok. Ama referandumun hemen arkasından Avrupa Konseyi'nin 26 Nisan kararı var... ABD'nin sözleri var, onun vereceğini söylediği bir mali katkı var.'' Talat, AB Komisyonu'nun Kıbrıslı Türklere mali katkı amacıyla hazırladığı, mali ve doğrudan ticaret tüzüğünün kendileri için çok önemli olduğunu yineledi. 
     
</TEXT>
</DOC>
