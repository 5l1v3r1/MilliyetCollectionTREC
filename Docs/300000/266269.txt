<DOC>
<DOCNO> 266269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko16.html </URL>
<DATE> 2004/08/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sigara üreticisi BAT, Türkiye kadrosunu azaltıyor... 
</HEADLINE>
<TEXT>

     Sigarada ilk indirime giden firma olan Pal Mall ve Viceroy sigaralarının üreticisi British American Tobacco BAT şirketinin, sigarada yapılan özel tüketim vergisi değişikliğinin ardından, Türkiye kadrosunun yüzde 20'sine denk gelen yalaşık 70 kişinin işine son vereceği öğrenildi. 
     Konuya ilişkin soruları cevaplayan BAT Türkiye Genel Müdürü Paul Helderman, şirketin Türkiye'deki mevcut iş gücünde yapılacak daralmaya yönelik planlarını açıkladı. 
     Bu kararın şirketin uzun vadeli gelişim stratejisine ilişkin yapılan çalışmanın sonucunda alındığını belirten Helderman, pazardaki rekabetin giderek daha yoğun hale geldiğini hatırlattı. 
     Türkiye'deki faaliyetlerinin daha verimli olabilmesi için, ekonomik nedenlerle maliyetleri kısıtlamak ve yeniden yapılandırmaya gitmek durumunda kaldıklarını söyleyen Helderman, şöyle devam etti 
     ''Türkiye'deki çalışma şeklimizi değiştirmemiz gerekiyor ve bu da maalesef insan kaynaklarımızı yeniden gözden geçirmeyi gerektiriyor. Şirketin bu kararını tüm çalışanlarımızla paylaştık, en kısa sürede de sonuçlandırmaya çalışacağız.'' 
     
     ÇALIŞANLARIN YÜZDE 20'Sİ İŞİNİ KAYBEDECEK 

     Helderman, söz konusu işten ayrılma programının, şirketin toplam 350 çalışanının yaklaşık yüzde 20'sini kapsayacağını açıkladı. 
     İşten ayrılma programı kapsamına giren çalışanların mağdur olmamaları için, ek maddi destek paketinin yanı sıra yeniden iş bulabilmelerine kolaylık sağlayacak kariyer planlama desteği gibi çeşitli destekler sağlanacağını ifade eden Helderman, Türkiye İş Kurumu ile Çalışma ve Sosyal Güvenlik Bakanlığı Bölge Müdürlüğü'ne, ekonomik nedenlerle toplu personel çıkarma yoluna gidileceği konusunda gerekli bildirimde bulunulduğunu açıkladı. 
     Helderman, BAT'ın Türkiye'deki geleceğine ilişkin güveni ve ilk beş yıl için 2002-2007 toplam 250 milyon dolarlık yatırım yapma taahhüdünün ise devam ettiğini vurguladı. 

     
</TEXT>
</DOC>
