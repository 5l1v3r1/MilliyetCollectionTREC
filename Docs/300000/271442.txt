<DOC>
<DOCNO> 271442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonspo27.html </URL>
<DATE> 2004/09/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
G.Antepli futbolculara otomobil armağanı... 
</HEADLINE>
<TEXT>

     Honda Türkiye A.Ş, sponsorluğunu üstlendiği Gaziantepspor Kulübü'ne 9 adet otomobil armağan etti. 
     Otomobillerin anahtarlarının teslim törenine, Kulüp Başkanı Celal Doğan, yönetim kurulu üyeleri, Teknik Direktör Nurullah Sağlam ve futbolcular ile sponsor firma yetkilileri katıldı. 
     Akcanlar Otomotiv A.Ş. Yönetim Kurulu Başkanı Özcan Akcan, Güneydoğu'nun gururu olan Gaziantepspor'a sponsor olmaktan mutlu olduklarını, bu desteğin ilerleyen yıllarda artarak süreceğini umut ettiğini söyledi. 
     Gaziantepspor'un bu yıl oluşturduğu kadro ile ligde çok can yakacağını savunan Akcan, ''Marka şehir olma yolunda ilerleyen Gaziantepspor'a küçük bir destek vermek istedik. Japon kalitesi ve performansı ile Gaziantep markasını birleştirdik. Futbolcularımız araçlarına güven içinde binsinler'' dedi. 
     Kulüp Başkanı Celal Doğan da 9 adet aracın bir bölümünün yabancı futbolculara tahsis edildiğini, bu firmadan otomobil almak isteyen futbolculara da cazip indirim koşullarını sunulacağını söyledi. 
     Son olarak oynanan Büyükşehir Belediyesi Ankaraspor maçında tribünde gereken ilgiyi göremediklerinden yakınan Doğan, şöyle konuştu 
     ''Gaziantepspor'a bu yıl bazı büyük firmalar sponsorluk yapıyor. Tarihimizde ilk kez bir otomobil firması da sponsorluk teklifi yaparak kulübe 9 adet otomobil hediye etti. Gaziantepspor bu kentin malıdır, herkesin takıma ilgi göstermesi ve desteklemesi gerekiyor. Maçlarda taraftarlarımızdan ilgi göremiyoruz. 
     Bu mütevazı kadromuz 5 maçın dördünü kazandı, Galatasaray ve Beşiktaş'ı yendi. Ama kentte hala bir ilgi göremiyoruz. Tribünler boş kalıyor. Herkesi destek vermeye davet ediyorum.'' Doğan, bu hafta sonu Trabzon'da oynanacak karşılaşmanın büyük çekişmeye sahne olacağını, iki ekibin de sahaya mutlak kazanmak için çıkacağını belirterek, ''Bir tarafta 5 maçını kazanan ve dolu dizgin yoluna devam eden Trabzon, diğer tarafta Gaziantepspor. Bence haftanın maçına aday olacak bir karşılaşma. Kağıt üzerinde ve otoriteler görüşünde Trabzonspor favori gibi gözüküyor. Ama maç oynanmadan kazanılamaz. Sahaya çıkıp 90 dakika mücadele edeceğiz. Hak eden kazansın'' diye konuştu. 
     
     LİBYALI TARIK ETTAYEB 
     Transfer döneminde Tunus'tan transfer edilen ve son haftaların gözde futbolcusu Libyalı Tarık Ettayeb de aracının anahtarını teslim alırken gazetecilerin sorularını yanıtladı. 
     Takım arkadaşı Bouazizi'nin yardımıyla açıklamalarda bulunan Ettayeb, Fenerbahçeli Alex ile kıyaslanmasına bir anlam veremediğini belirtti. Alex'in farklı özelliklere sahip bir futbolcu olduğunu dile getiren Ettayeb, ''Alex farklı, ben farklı bir oyuncuyum. Kimseyle kıyaslanmak istemem. Gaziantep'e yorgun geldim, kaslarımda sertleşme var. Tam kapasite oynadığımı söyleyemem. Şu anda yüzde 70-80 kapasite ile oynuyorum. Biraz dinlenmem gerekiyor. Tam anlamıyla oynamaya ilerleyen haftalarda başlarım'' dedi. 
     Tarık Ettayeb, şu anda Türkiye'de bazı büyük kulüplerin transfer gündeminde olduğunun hatırlatılması üzerine, ''Ben şimdi Gaziantepspor'un başarısı için ter döküyorum. Transferi düşünecek durumda değilim. Bakalım, sezon sonu gelsin neler göreceğiz. O zaman bu soruyu sağlıklı bir şekilde yanıtlayabilirim'' diye konuştu. 
     Bu arada, Gaziantepspor Teknik Direktörü Nurullah Sağlam da tören sonrası firmanın cazip indirim imkanlarından faydalanarak yüksek performans özelliklerine sahip bir otomobil satın aldı. 
     Kırmızı-siyahlı takımın futbolcuları, törenden sonra kendilerine armağan edilen 9 otomobille şehir turu attılar. 
     
</TEXT>
</DOC>
