<DOC>
<DOCNO> 256532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy04.html </URL>
<DATE> 2004/07/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Blair hükümeti Ankara'ya Ferhat Kaya'yı sordu 
</HEADLINE>
<TEXT>

     BLAİR HÜKÜMETİ ANKARA YA FERHAT KAYA YI SORDU İngiliz hükümetinin, Bakü-Tiflis-Ceyhan boru hattı projesinden etkilenen insanların haklarının korunması için çalışmalar yaptığı gerekçesiyle gözaltına altına alınarak dövüldüğü öne sürülen DEHAP Ardahan Merkez İlçe Başkanı Ferhat Kaya'yı Türk hükümetine sorduğu bildirildi. 
     The Guardian gazetesi, İngiltere Dışişleri Bakanlığı'nın, Ferhat Kaya'nın, İngiltere'nin finansmanı ile gerçekleştirilen BTC boru hattının etkilerini izlediği gerekçesiyle gözaltına alınması konusunu Türk hükümetiyle görüştüğünü belirtti. 
     Gazete, dövüldüğü de öne sürülen 29 yaşındaki Ferhat Kaya sorununun diplomatik yollarla ele alınmasının, İngiltere'nin, British Petroleum önderliğindeki konsorsiyumca gerçekleştirilmekte olan proje ve Türkiye'deki insan hakları siciline ilişkin hassasiyetlerini yansıttığını savundu. 
     Boru hattı projesine karşı kampanya yapan İngiliz örgütlerinin, Kaya'nın boru hattından etkilenecek olan köylülerin adına tazminat talebinde bulunduğu için Ardahan'da göz altına alındığını söylediklerini kaydeden gazete, "Ancak hem İngiltere Dışişleri Bakanlığı, hem de BP, Sayın Kaya'nın gözaltına alınması, boru hattı konusunda yaptığı çalışmalarıyla bir ilgisi bulunmadığında ısrar ediyorlar" diye yazdı. 
     Corner House adlı çevreci örgütü yetkilisi Nicholas Hildyard ise, İngiltere Dışişleri Bakanlığı ve Uluslararası Kalkınma Bakanlığına yazdığı mektupta Kaya'nın, BTC projesinden etkilenen insanların hakları için yaptığı çalışmalardan dolayı hedef alındığını öne sürdü. 
     The Guardian, uluslararası çevre örgütlerinden oluşan bir "koalisyon"un, Kafkaslar ve Türkiye'nin güneydoğusunda etnik çatışmaları yeniden alevlendirdiği gerekçesiyle gelecek yıl tamamlanması öngörülen boru hattı projesine karşı mücadele verdiğine dikkat çekti. 

     
</TEXT>
</DOC>
