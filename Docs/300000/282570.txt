<DOC>
<DOCNO> 282570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas08.html </URL>
<DATE> 2004/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yusuf İslam Müslümanlığa geçişinin hikayesini anlattı... 
</HEADLINE>
<TEXT>

     
     Hilal YILMAZ LONDRA, DHA 
     

İNGİLTERE Başbakanı Tony Blair'in eşi Cherry Blair'in onursal başkanlığını yürüttüğü Sargent' adlı vakfın düzenlediği kanserli çocuklara yardım gecesine katılan Yusuf İslam, Müslümanlığa geçişinin hikayesini anlattı. 
     Kariyerinin zirvesinde olduğu dönemlerde Cat Stevens olarak tanınan ve Müslümanlığa geçmesinin ardından adını Yusuf İslam olarak değiştiren dünyaca ünlü şarkıcı, Londra'da kanserli çocuklar yararına düzenlenen geceye katıldı. İslam, hayatının dönüm noktası' olarak nitelendirdiği Müslümanlığı seçmeden önce, katı Ortodoks bir aile öğretisiyle yetiştiğini bu nedenle İslamiyet'e karşı ön yargılı olduğunu anlattı. Yusuf İslam, "Babam Ortodoks bir Kıbrıslı Rum'du ve biz Türkler'i sevmezdik. Din hakkında tüm bildiğim buydu'' diyerek, Müslümanlığa geçişinin ardından insanları ve dünyayı daha fazla anlamaya başladığını, yapıcı bir dünya görüşüne kavuştuğunu kaydetti. Yusuf İslam, Müslüman oluşunu şöyle anlattı 
     "ABD turnesi sırasında yüzmek için denize girdim. Yüzmek için güzel bir gün değildi. Kıyıya yüzmeye çalışıyor, ama bir türlü başaramıyordum. İçimden Tanrım beni kurtar' dedim. Ne oldu bilmiyorum. Kendimi karada buldum. Hayattaydım. Tanrı'ya şükretmem gerektiğini anladım.'' Yusuf İslam, daha sonra ağabeyi Davud'un kendisine Kuran'ın İngilizce çevirisini verdiğini ve bu kutsal kitabı okudukça kendisini tanrıya daha yakın hissetmeye başladığını anlattı. İslam, "Kuran sürekli her şeyin yaratıcısı olan Allah'ın adıyla başlıyordu. Allah birdi. Her şeyi kontrol eden O'ydu'' dedi. 
     
     KURAN'IN HANGİ DİLDE OKUNDUĞUNUN ÖNEMİ YOK' 
     Londra'daki konuşmasında, bir izleyicinin Hangi dilde dua ediyorsunuz ' sorusu ile karşılaşan Yusuf İslam, "Hangi dilde okuduğun ya da dua ettiğin önemli değil. Önemli olan O'nu hissedebilmek. Ben Kuran'ı İngilizce okuyorum ve İngilizce dua ediyorum'' dedi. Yusuf İslam, konuşmasında Kuran'ın İngilizce çevirisinden bir bölüm de okudu. 
     Londra'da kanserli çocuklar yararına düzenlenen yardım gecesine katılan Yusuf İslam'ın konuşması sırasında çalan cep telefonunu, çıkarıp konuşmaya başlarken, izleyicileri kahkahaya boğdu. Yusuf İslam, Batı'nın İslamiyet'e bakış açısını eleştirerek, İslam sözcüğünün kökeninin Barış' olduğunu vurguladı. 
     İslam, geçtiğimiz günlerde ABD'ye alınmamış ve olay dünya basınında geniş biçimde yer almıştı. 1947 yılında Kıbrıslı bir baba ile İsveçli bir annenin oğlu olarak Steven Demetre Georgiou ismiyle Londra'da dünyaya gelen Yusuf İslam, 1960'lı ve 70'li yıllarında, Cat Stevens adlı sahne adıyla dünyanın en ünlü şarkıcılarından biri oldu. 1977 yılında Müslümanlığa geçen İngiliz şarkıcı okuduğu Yusuf Suresi'nden etkilenerek ismini Yusuf İslam olarak değiştirdi. İslam, 1978 yılında çıkardığı Back to Earth' adlı albümünden sonra müziği bırakarak kendini dine verdi. Tüm dünyada hit olan Wild World', Lady D'Arbanville' ve I love My Dog' gibi parçalarıyla hafızalardan silinmeyen Yusuf İslam'ın Müslümanlığa geçişi gerek İngiltere'de gerekse dünyada büyük bir şaşkınlık yaratmıştı. Uzun süre sessizliğini koruyan Yusuf İslam, geçen günlerde, güvenlik açısından dikkatle izlenmesi gereken kişiler listesinde yer aldığı için' ABD'ye alınmadı ve adı tekrar dünya gündemine girdi. 
     Afgan Türkü olan eşi Fevziye ve 4 çocuğu ile Londra'da yaşayan Yusuf İslam'ın, burada Müslüman öğrenciler için açtığı bir okulu da bulunuyor. 
     
</TEXT>
</DOC>
