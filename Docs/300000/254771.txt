<DOC>
<DOCNO> 254771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko09.html </URL>
<DATE> 2004/07/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yabancıların Türkiye portföyü 1.5 milyar dolar büyüdü 
</HEADLINE>
<TEXT>

     Yabancı yatırımcılar nisan ve mayıs aylarında yaşanan olumsuz gelişmelerden etkilenerek azalttıkları Türkiye portföylerini haziran ayıyla birlikte yeniden büyütmeye başladılar. 
     ANKA'nın Bankacılık Düzenleme ve Denetleme Kurumu, Merkez Bankası ve İMKB verilerinden yaptığı belirlemelere göre yabancı yatırımcıların Türkiye'deki Hazine iç borçlanma senetleri ile hisse senedi ve mevduatlarından oluşan portföyü geçen ay 1 milyar 511 milyon dolar artarak 18 milyar 108 milyon dolara yükseldi. Bu gelişme nisan ve mayıs aylarında kısmen Türkiye'den çıkan yabancı yatırımcıların haziran ayıyla birlikte yeniden Türkiye'deki portföylerini büyüttmeye başladıklarına işaret ediyor. Ancak yabancı portföyü, haziranda yaşanan bu büyümeye rağmen mart ayı sonundaki 19.8 milyar dolarlık düzeyine ulaşamadı. 
     Yabancı yatırımcıların, portföylerinde haziranda yaşanan büyümenin 671 milyon doları Türk Lirası cinsinden iç borçlanma kağıtlarına yapılan yatırımlardan kaynaklandı. Bu artışla birlikte yabancıların kontrolündeki TL cinsinden iç borçlanma senelerinin toplam tutarı haziran sonunda 4 milyar 893 milyon dolara kadar çıktı. Yabancıların TL iç borçlanma kağıtlarına yatırımları yılın ilk altı ayında 1 milyar 721 milyon dolar artarken, mart sonuna göre ise 327 milyon dolar azaldı. Yabancıların portföy tercihlerindeki en belirgin değişim ise son aylarda yabancı para cinsinden çıkarılan Hazine iç borçlanma kağıtlarına yönelik yatırımlarını artırmaları oldu. Bu yıl başında 50 milyon, mart sonunda ise 57 milyon dolar düzeyinde bulunan yabancıların elindeki döviz cinsinden iç borçlanma kağıtlarının toplam tutarı nisanda 169 milyon, mayısta 199 milyon, haziran sonunda ise 516 milyon dolara çıktı. Yabancı yatırımcıların Türkiye'deki bankaların emanetinde sakladıkları eurobondları ise haziran sonunda 1 milyar 68 milyon dolar olarak hesaplandı. Yabancı yatırımcıların İMKB'de sahip oldukları hisse senetlerinin toplam tutarı ise geçen ay hem net alış, hem hisse senedi fiyatlarındai artış hem de dolar kurundaki azalış nedeniyle 855 milyon dolar artarak 9 milyar 47 milyon dolara kadar çıktı. Hisse senedi portföyü, yıl başındaki düzeyinin 93 milyon dolar üzerinde, mart sonundaki düzeyinin ise 1.8 milyar dolar altında seyrediyor. Mart sonuna göre düşüş hise senedi fiyatlarındaki düşüş ve haziran sonu dolar kurunun mart sonuna göre yüksek seyretmesinden kaynaklanıyor. Buna göre yabancıların Türkiye'de sahip oldukları menkul kıymetler haziranda 1 milyar 693 milyon dolar artarak 15 milyar 598 milyon dolara kadar yükseldi. Türkiye'deki bankalarda bulunan yabancılara ait döviz mevduat hesapları ise haziranda 182 milyon dolarlık bir azalmayla 2 milyar 510 milyon dolara indi. Menkul kıymetler ve mevduatların toplamından oluşan yabancı yatırımcıların Türkiye'deki portföyleri bu gelişmelerden sonra haziranda 1milyar 511 milyon dolar artarak 18 milyar 108 milyon dolara yükseldi. Yabancıların Türkiye'deki portföyü 2002 yılı sonunda 8 milyar 205 milyon dolar geçen yıl sonunda ise 16 milyar 260 milyon dolar düzeyinde bulunuyordu. 

     
</TEXT>
</DOC>
