<DOC>
<DOCNO> 253115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur31.html </URL>
<DATE> 2004/07/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
7 yaşındaki Esin, mevzuat nedeniyle lösemi oldu... 
</HEADLINE>
<TEXT>

     İzmit'te, geçen yıl kan hastalığı olan MDS myelodisplastik sendrom tanısı konulan ve yurt dışında yapılması gereken tedavisine, SSK mevzuatı nedeniyle başlanamayan 7 yaşındaki Esin Köse'nin hastalığının lösemiye dönüştüğü bildirildi. 
     Esin Köse'nin babası Ahmet Köse, AA muhabirine yaptığı açıklamada, mevzuatlar nedeniyle kaybedilen zamanın aleyhlerine işlediğini belirterek, kızının 5 gün önce yapılan tetkiklerinde, hastalığın lösemiye dönüştüğünün ortaya çıktığını söyledi. 
     Doğumundan 4 ay sonra hastalık belirtileri görülen ve geçen yılın mart ayında MDS hastalığı tanısı konulduğunu anlatan Köse, şunları kaydetti 
     ''Milyonda bir görülen bu hastalığın tedavisi için ilik nakli yapılması gerekiyordu, ama 1 yılı aşkın süreyi donör aramak ve mevzuatlarla boğuşmakla geçirdik. İlik Bankası'ndaki 25 bin donör tarandı, uygun ilik bulunamadı. Tek çare yurt dışında tedavi ama buna da SSK mevzuatı izin vermedi. Tedavi bir yana, yurt dışındaki ilik bankasına başvuru için gereken 2 bin doları bile karşılamadı. Memurların sosyal güvenlik kuruluşu olan Emekli Sandığı'nın yurt dışında tedaviye imkan veren mevzuatına dayanarak, eşitsizliğin giderilmesi için SSK aleyhine dava açtım. Ne yazık ki, duruşma tarihi gelmeden, son kontrollerde kötü haberi aldık. Hastalık kansere dönüştü. Özetlemek gerekirse, kızımın tedavisi için büyük önem taşıyan 1 yılı aşkın süre, mevzuat ve duyarsızlıklar nedeniyle kaybedildi.'' Memuriyete geçip, sosyal güvenlik sistemini değiştirmek istediğini, ancak bunun da kabul görmediğini ifade eden Köse, şöyle dedi 
     ''Kızımın hastalığı sırasında gördüm ki, Türkiye'de binlerce kişi bizimle aynı sorunu yaşıyor. Mevzuat değiştirilmediği için Esin ve onun gibi çok sayıda insan ölüme yol alıyor. Mevzuat değiştirilip, bu eşitsizlik bir an önce giderilmeli.'' 

     
</TEXT>
</DOC>
