<DOC>
<DOCNO> 291788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo24.html </URL>
<DATE> 2004/11/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçe, 16. kez UEFA Kupası'na katılacak... 
</HEADLINE>
<TEXT>

     Avrupa Şampiyonlar Ligi'nde yer aldığı D grubunda son maçlar öncesi 3.'lüğü garantileyen Fenerbahçe, katılma hakkı kazandığı UEFA Kupası'nda 16. kez mücadele edecek. 
     Bugüne kadar UEFA Kupası'na 15 kez katılan sarı-lacivertliler, bu sezon 16. kez kupada mücadele edecek. 
     Sarı-lacivertliler, en son 2002-2003 sezonunda Şampiyonlar Ligi ön eleme turunu geçemedikten sonra katıldıkları UEFA Kupası'nda, 2. turdan ileriye gidemedi. 
     1971-72, 1972-73, 1975-76, 1977-78, 1980-81, 1984-85, 1994-95, 1995-96, 1997-98, 1998-99 ve 1999-2000 sezonlarında 1. turda elenen Fenerbahçe, 1973-74, 1990-91, 1992-93 ve 2002-2003 sezonlarında ise 2. turda kupaya veda etti. 
     
     8 YIL SONRA GELEN GALİBİYET 
     Avrupa Kupaları'nda AC Sparta Prag maçından önce 8 yıldır deplasmanda kazanamayan Fenerbahçe, hasretine son verdi. 
     1996-97 sezonunda Şampiyonlar Ligi'nde deplasmanda Manchester United'i 1-0 yendikten sonra, Avrupa Kupaları'nda rakiplerinin sahalarında yaptığı 14 maçta galibiyet yüzü göremeyen sarı-lacivertliler, 15. maçta kazanmasını bildi. 
     
     FENERBAHÇE'NİN EN GOLCÜSÜ NOBRE 
     Fenerbahçe'nin 3 kez mücadele ettiği Avrupa Şampiyonlar Ligi'nde en golcü futbolcusu Marcio Nobre oldu. 
     Nobre, bu sezon ilk 11 kişilik kadrolarla sahaya çıktığı 3 maçta rakip filelere 3 gol göndererek, sarı-lacivertlilerin Şampiyonlar Ligi'ndeki mücadelelerinde en golcü futbolcusu olma unvanını aldı. 
     Manchester United ve Olympique Lyon filelerini havalandıran Brezilyalı futbolcu, grubun diğer rakibi AC Sparta Prag'a gol atmasını da başardı. 
     1996-97 sezonunda 6 maçta atılan 3 golün 2'sini Boliç, 2001-2002'de ise yine atılan 3 golün 2'si Oktay'dan gelmişti. 
     
</TEXT>
</DOC>
