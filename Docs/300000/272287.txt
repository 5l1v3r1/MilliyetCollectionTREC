<DOC>
<DOCNO> 272287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun34.html </URL>
<DATE> 2004/09/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rusya'da idam cezası yine gündemde 
</HEADLINE>
<TEXT>

     Rus Parlamentosu'nun alt kanadı Duma ve Federasyon Konseyi'ndeki bazı milletvekillerinin, Kuzey Osetya'nın Beslan kasabasındaki kanlı rehin alma olayından sonra terör suçlarına idam cezasını yeniden gündeme getirmeye hazırlandığı bildirildi. 
     Mosnews, Rus Ceza Kanunu'nda terör suçlarına yönelik ömür boyu hapis cezası verildiğini belirterek, milletvekillerinin idam cezasının da kanuna eklenmesini istediğini ve bu amaçla bir tasarı hazırladıklarını duyurdu. 
     Duma Başkanı Boris Grizlov da bugün yaptığı açıklamada, ''İçinde bulunduğumuz koşullar, bizi idam cezasının uygulanmaması yönündeki moratoryumu kaldırma konusunu düşünmeye zorluyor. Bu sorunla ilgileneceğiz'' diye konuştu. 
     Grizlov, kişisel olarak idam cezalarının uygulanmaması yönündeki moratoryumun kalmasından yana olduğunu da sözlerine ekledi. 
     Rusya, Avrupa Konseyi'ne üye olduğu 1996 yılında idam cezalarının uygulanmaması yönünde bir moratoryumu ilan etmişti. 
     Rusya'ya bağlı Kuzey Osetya'nın Beslan kasabasında silahlı bir grup terörist, yeni öğretim yılının ilk günü bir okulu basmış, 3 günlük rehin alma eylemi çoğu çocuk 320'den fazla kişinin ölümüyle sonuçlanmıştı. 
     
     LİBERAL VE KOMÜNİSTLERDEN PUTİN'E PROTESTO 
     Öte yandan, Rus liberal Yabloko Partisi'ne mensup bir grup bu sabah Moskova Savcılık merkezi önünde Devlet Başkanı Putin'in hafta başında açıkladığı reform planlarını protesto etti. 
     Rus Komünistlerin de desteklediği gösteride Putin'in valilerin merkezden atanması ve milletvekillerinin partiler tarafından belirlenmesi yönündeki planları protesto edildi. 
     Göstericiler, ''Gaspçı Putin'', ''Putin İstifa'' yazılı pankartlar ve Putin'in Adolf Hitler'e benzetilen fotoğraflarını taşıdılar. 
     Protestocular ayrıca, yanlarında getirdikleri Anayasa sayfalarını Savcılık binasının duvarına yapıştırdılar. 
     
</TEXT>
</DOC>
