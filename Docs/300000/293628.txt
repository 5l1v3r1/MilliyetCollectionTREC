<DOC>
<DOCNO> 293628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/ekonomi/eko03.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin taslak metni ihaleyi etkilemedi 
</HEADLINE>
<TEXT>


AB zirvesi öncesi taslak metnin piyasaların tansiyonunu artırmasına rağmen, Hazine, dün yaptığı iki döviz ihalesinde 2.2 milyar dolarlık satış gerçekleştirdi 

EKONOMİ SERVİSİ 

17 Aralık'taki AB zirvesi öncesi taslak metindeki bazı maddelerin önceki gün piyasaları olumsuz etkilemesinden sonra, Hazine dünkü dolar ihalesinde beklentiler düzeyinde borçlandı. 
Hazine, üç yıl vadeli altı ayda bir değişken faiz ödemeli dolar tahvil ihalesinde ve ihale öncesinde yaptığı rekabetçi olmayan tekliften ROT satış olmak üzere toplam 2 milyar 210.7 milyon dolarlık net borçlanmaya gitti. 
Hazine'nin dolar cinsinden tahvil ihalesine 2 milyar 149.5 milyon dolarlık teklif gelirken, net borçlanma 1 milyar 151.3 milyon dolar oldu. İhalede yıllık bileşik faiz yüzde 5.16 düzeyinde gerçekleşti. Hazine, ayrıca piyasa yapıcı bankalara ihale öncesi ROT tekliflerine karşılık olarak net 1 milyar 59.4 milyon dolarlık satış yaptı. 

Borsa yüzde 1.3 düştü 
Önceki gün hızlı düşüş yaşayan borsa satıcılı seyrini sürdürdü. Endeks yüzde 1.37'lik düşüşle 22.486'ya indi. 
Öte yandan THY'de kesin talep toplama yarın başlıyor. Ön talep toplama döneminde yaklaşık 1.2 katrilyon liraya denk talep gelen THY'de kesin talep cuma günü sona erecek. 

Dolar ihaleleri beklentiler düzeyinde oldu Nominal teklif 2 milyar 149 milyon dolar Nominal satış 1 milyar 177 milyon dolar Bileşik faiz Yüzde 5.16 Vadesi Üç yıl vadeli 6 ayda bir değişken faizli İhale öncesi ROT satış 1 milyar 59 milyon dolar Toplam net satış 2 milyar 210 milyon dolar 

'Borsa 17 Aralık'ı temkinli karşılar' İMKB Başkanı Osman Birsen, borsanın 17 Aralık'ı makul karşılayacağını belirterek, ''Borsanın hızlı bir hareketten ziyade, temkinli bir iyimserlik içinde olduğunu görüyoruz'' dedi. Birsen, TÜSİAD ve Türkiye Bilişim Vakfı TBV tarafından düzenlenen 2. ETR Kongresi'ne verilen arada gazetecilerin sorularını yanıtladı. 17 Aralık'ın AB açısından bir miladi ifadeyi taşımakla birlikte, borsa açısından tek bir günün önemi olmadığını düşündüklerini kaydeden Birsen, şöyle devam etti "Netice itibariyle oluşan şartlar, alınan tedbirler, gelişmeler, piyasa tarafından satın alınıyor. Bunlarla ilgili yatırımlar yapılıyor. Yani bir günde önemli değişikliklerin olacağını zannetmiyoruz." 


</TEXT>
</DOC>
