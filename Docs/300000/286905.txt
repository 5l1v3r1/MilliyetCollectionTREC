<DOC>
<DOCNO> 286905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonspo18.html </URL>
<DATE> 2004/11/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gaziantepspor'da galibiyet sevinci... 
</HEADLINE>
<TEXT>

     Süper Birinci Lig'de 5 haftadır galibiyete hasret kalan Gaziantepspor'da, Samsunspor deplasmanında elde edilen 3-1'lik farklı galibiyet ve haftalar sonra elde edilen 3 puan büyük sevinç yarattı. 
     Gaziantepspor Teknik Direktörü Nurullah Sağlam, AA muhabirine, Samsunspor maçından galibiyetle döndükleri için mutlu olduklarını, bu anlamlı galibiyetle ligde kötü gidişe artık son vereceklerine inandığını söyledi. 
     Zor bir deplasmandan 3 puanla ayrıldıkları için çok sevinçli olduklarını ifade eden Sağlam, şöyle konuştu 
     ''Ligde üst üste aldığımız başarısız sonuçları ve sıkıntıları artık Samsunspor maçıyla geride bıraktık. Artık, geçmişi değil, geleceği düşünüyoruz. Gaziantepspor, Türk futbolunu Avrupa'da da başarı ile temsil etmeyi başaran önemli bir takım. Şu anda, sıralamada hiç de hak etmediğimiz bir yerde bulunuyoruz. İyi bir kadroya sahibiz. Ancak, 3 puanlı sistemde, sıralamadaki yerimizi rahatlıkla değiştirip, üst sıralara çıkabiliriz. 
     Geçen hafta bir Karadeniz ekibine yenildik, bu kez bir başka Karadeniz ekibini yenerek sevince boğulduk. İşte futbol bu, heyecan bu.'' 
     
</TEXT>
</DOC>
