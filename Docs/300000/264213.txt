<DOC>
<DOCNO> 264213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur60.html </URL>
<DATE> 2004/08/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul'da yağış yarın Anadolu yakasında görülecek... 
</HEADLINE>
<TEXT>

     İstanbul'da yağışın etkisini azaltarak akşam saatlerinde ve yarın aralıklarla devam edeceği, perşembe günü ise yerini güneşli havaya bırakacağı bildirildi. 
     İstanbul Meteoroloji Bölge Müdürü Mustafa Yıldırım, sabah saatlerinde yeniden başlayan sağanak yağışın bugün İstanbul'un özellikle Avrupa Yakası'nda etkili olduğunu ifade etti. 
     Akşam saatlerinde etkisini azaltarak aralıklarla devam etmesi beklenen sağanak yağışın yarın da devam edeceğini belirten Yıldırım, yağışın yarın İstanbul'un Anadolu Yakası ile Batı Karadeniz'de görüleceğini söyledi. 
     Yıldırım, İstanbul'da sabah saat 07.00'den saat 15.00'e kadar metrekareye düşen yağış miktarının Atatürk Havalimanı'nda 4, Florya'da 5, Kumköy'de 2, Sarıyer'de 0.7 ve Göztepe'de 2.6 kilogram olarak ölçüldüğünü kaydetti. 
     Yağışlı havaların perşembe günü yerini güneşli havaya bırakacağını dile getiren Yıldırım, hava sıcaklıklarının da perşembe gününden itibaren yükselmeye başlayacağını belirtti. 
     
</TEXT>
</DOC>
