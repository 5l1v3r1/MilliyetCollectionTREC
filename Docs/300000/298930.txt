<DOC>
<DOCNO> 298930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo19.html </URL>
<DATE> 2004/12/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
B.B. Ankaraspor 4 - Kayserispor 1 
</HEADLINE>
<TEXT>

     Birinci Süper Futbol Ligi'nde Büyükşehir Belediyesi Ankaraspor, Kayserispor'u 4-1 yendi. 
     Karşılaşmaya, rakibine oranla daha etkili başlayan Büyükşehir Belediyesi Ankaraspor, ilk dakikalarda rakip savunmayı aşamazken, bulduğu gol pozisyonlarından yararlanamadı. Karşılaşmanın hakimi olan ve kurduğu baskıyı sürdüren başkent temsilcisi, Tita'nın ayağından bulduğu şık golle ilk yarıyı 1-0 önde tamamladı. 
     Konuk ekip Kayserispor ise savunma güvenliğini ön planda tutarken, geliştirdiği kontrataklarda gol bulmaya çalıştı. Özellikle Gökhan ile bulduğu gol pozisyonlarından yararlanamayan sarı-kırmızılı ekip, yediği golden sonra rakip kalede biraz daha fazla gözükse de aradığı golle buluşamadı. 
     4. dakikada Mehmet Ayaz'ın sağ taraftan yaptığı ortaya Gökhan ayak koydu, ancak top üstten auta gitti. 
     10. dakikada Jaba'nın pasıyla topla buluşan Tita, üstüste çalımlarla savunma oyuncularını geçerek ceza alanına girdi. Bu futbolcunun penaltı noktasına yakın yerden yaptığı vuruşta, meşin yuvarlak kalecide kaldı. 
     12. dakikada Mehmet Topuz'un pasıyla ceza alanına giren Gökhan'ın vuruşunda kaleci Fabio, topu iki hamlede kontrol etti. 
     20. dakikada kazanılan serbest vuruşta, topun başına geçen Wederson'un çok sert şutunda, kaleci Ali Tunç, meşin yuvarlağı son anda kornere çeldi. 
     25. dakikada sağ taraftan Hasan Yiğit'in yaptığı ortada, ceza alanı içinde topa gelişine bekletmeden çok sert vuran Tita, meşin yuvarlağı ağlara gönderdi 1-0. 
     Karşılaşmanın ilk yarısı, Büyükşehir Belediyesi Ankaraspor'un1-0 üstünlüğüyle sona erdi. 
     
     İKİNCİ YARI 

     Karşılaşmanın ikinci yarısında da evsahibi takım kontrollü bir oyun ortaya koydu. Rakip savunmanın anlaşmazlığından dolayı 2. golüne kavuşan lacivert-beyazlılar, bu dakikadan sonra oyunu istediği gibi yönlendirdi. Tita'nın ayağından 3. golü bulan başkent temsilcisi, baştan sona üstün götürdüğü karşılaşmadan galip ayrılmayı bildi. 
     Konuk ekip Kayserispor ise ikinci yarıda da hücumda etkisiz gözüktü. Penaltıdan bulduğu golden sonra topa daha çok sahip olan sarı-kırmızılı takım, Büyükşehir Belediyesi Ankaraspor savunmasını aşamayınca sahadan yenik ayrıldı. 
     52. dakikada Halit'in ortasında Kayserisporlu Serkan Damla'nın uzaklaştırmak istediği top, takım arkadaşı Ali Turan'a çarparak filelere gitti 2-0. 
     63. dakikada ceza alanı içinde yaşanan karambolde, top en son Halit'in önünde kaldı. Bu futbolcunun ceza yayı üzerinden sert şutunda, meşin yuvarlak üst direkten geri döndü. 
     70. dakikada Wederson'un ceza alanı dışından çok sert şutunda, Tita'nın son anda dokunduğu top, kaleci Ali Tunç'un üstünden ağlarla buluştu 3-0. 
     73. dakikada Hasan, Alparslan'ı ceza alanı içinde düşürünce, hakem penaltı noktasını gösterdi. Penaltı atışını kullanan Mehmet Topuz, topu filelere göndererek skoru 3-1'e getirdi. 
     86. dakikada Jaba'nın pasında ceza alanı çizgisi üstünde topla buluşan Tita'nın sert vuruşunda, meşin yuvarlak bir kez daha ağlarla buluştu 4-1. 
     Ligin ilk yarısının son maçında Büyükşehir Belediyesi Ankaraspor, Kayserispor karşısında sahadan 4-1 üstünlükle ayrıldı. 
     
     KÜNYE 

     

Stat 19 Mayıs. Hakemler Hüseyin Göçek x, Alpaslan Dedeş x, Orkun Aktaş x. Büyükşehir Belediyesi Ankaraspor Fabio xx, Hasan xx, Muhammed xx, İsmail xx, Wederson xxx, Tita xxx, Halit xxx, Hürriyet xx Dk. 75 Mustafa x , Molnar xx, Jaba xxx Dk. 88 Evren , Hüseyin x Dk. 37 Saffet xx . Kayserispor Ali Tunç x, Serkan Damla x, Serkan Bekiroğlu x Dk. 71 Alparslan xx , Ali Turan x, Levent xx, Kemal xx, Mehmet Topuz xx, Mithat x, Kamber x, Mehmet Ayaz x Dk. 60 İlhan x , Gökhan x. Goller Dk. 25, 70 ve 86 Tita, Dk. 52 Ali Turan kendi kalesine , Dk. 73 Mehmet Topuz penaltıdan . Sarı Kartlar Dk. 56 Hürriyet, Dk. 75 Fabio Büyükşehir Belediyesi Ankaraspor , Dk. 19 Serkan Damla, Dk. 64 Ali Turan, Dk. 75 Mehmet Topuz, Dk. 89 Levent Kayserispor .      
     AYBABA ''UZUN SÜRE SONRA ÖNEMLİ BİR GALİBİYET ALDIK'' 

     Büyükşehir Belediyesi Ankaraspor Teknik Direktörü Samet Aybaba, 4-1 kazandıkları Kayserispor maçının ardından yaptığı açıklamada, ''Uzun süre sonra önemli bir galibiyet aldık'' dedi. 
     Samet Aybaba, sahaya tedirgin çıktıklarını belirterek, ''Maçın ilk yarısında inanılmaz savunma hataları yaptık. Rakip 3-6-1 oynamasına rağmen çok pozisyona girdi. Ama yine de haftalar sonra kazandığımız için mutluyuz'' diye konuştu. 
     Aybaba, devre arasında yapacakları transferlerle daha da güçleneceklerini ve üst sıralara tırmanacaklarını söyledi. 
     Kulüp başkanı Hilmi Gökçınar ise 6 puanlık bir maçı kazandıklarını ifade ederek, üzerlerindeki şanssızlığı attıklarını ve 4 golle 3 puana ulaştıklarını kaydetti. 
     
     KAYSERİSPOR CEPHESİ 

     Kayserispor Teknik Direktörü Hikmet Karaman ise eksik kadrolarına karşın çok iyi mücadele ettiklerini söyledi. 
     Karaman, ilginç bir maç yaptıklarını vurgulayarak, ''Çok pozisyona girdik ama kendi kalemize gol attık. İyi giden bir maçı farklı skorla kaybettik. Yabancısız ve eksik olmamıza karşın üstün olan taraf bizdik'' dedi. 
     Karaman, ligin ikinci yarısında çok daha iyi bir Kayserispor izlettireceklerini ileri sürerek, şöyle devam etti 
     ''Bu takım için ne yapılması gerekiyorsa yapacağız. En kral oyuncuları alacağız. Lige damgamızı vurucağız. Bu takım asla küme düşmeyecek.'' Kulüp başkanı Recep Mamur ise her iki takımın da açık bir futbol sergileyip galibiyeti hedeflediğini kaydederek, ''İlk yarıda çok pozisyon yakaladık. Elde ettiğimiz pozisyonları değerlendiremedik. Bugün kaybettik, ancak ikinci yarıda daha iyi olacağız'' diye konuştu. 
     
</TEXT>
</DOC>
