<DOC>
<DOCNO> 267557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko03.html </URL>
<DATE> 2004/08/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Damat - Tween'den su ve leke tutmayan "akıllı kıyafetler" 
</HEADLINE>
<TEXT>

     Orka Group, uluslararası erkek hazır giyim markaları Damat, Tween ve ADV koleksiyonlarında ''nano teknolojisi''yle üretilen ''akıllı kumaşlar'' kullanmaya başladı. 
     Orka Group'un satışa sunduğu kış koleksiyonda yer alan akıllı kumaşlarla hazırlanan kıyafetler, su ve leke tutmuyor, vücuttaki nem dengesini sağlayarak terlemeyi azaltıyor ve kokuyu emiyor. Bu kumaşların, çabuk kuruma ve ütülenme özellikleri de bulunuyor. 
     Orka Group Genel Koordinatörü Osman Arar, dünyada her geçen gün rekabetin arttığına ve geleneksel metodların yeterli olmadığına dikkat çekerek, ''Rekabetin daha keskin kurallarından dolayı, teknolojiyi de yanımıza alarak yürümek gerektiğini hissediyoruz'' diye konuştu. 
     Dünyada tekstil sektöründe, akıllı kumaşların üretim teknolojisi olan nano teknolojinin kullanılmaya başlandığını belirten Arar, metrenin milyarda biri demek olan nano teknolojisi ve özel bir kimyasal işlem sayesinde kumaşın su ve leke tutmaz hale getirildiğini anlattı. 
     Nano-tex adlı firmanın bu konuda öncü olduğunu, Time Dergisi tarafından ''2002'nin En İyi Buluşları'' arasında gösterilen leke tutmayan pantolon kumaşını bu firmanın ürettiğini belirten Arar, ''Yurtdışında çok yeni bir teknoloji, son 2-3 yıldır endüstriyel uygulamasına geçildi. Yurtdışıyla eşzamanlı olarak biz de müşterilerimize daha rahat yaşam standardı sunmak için akıllı kumaşlar kullanmaya başladık'' dedi. 
     Arar, 2004 kış sezonunda Damat, Tween ve ADV koleksiyonlarında akıllı kumaşlarla üretilen kıyafetlerin yer aldığını ifade ederek, şunları söyledi 
     ''Takımlık, pantolonluk ve gömleklik kumaşlarda nano teknolojisini uygulamaya başladık. Örme ve triko hariç, dokuma kumaş kategorisinde yaptığımız ürünlerin büyük çoğunluğunda kullandık. Zamanla tamamında kullanacağız. 2004 kış koleksiyonu, mağazalarda satışa sunuldu. İlk tepkiler çok olumlu. Herkes tarafından çok beğenildi.'' 
     
     ''MALİYETİ SİNEMİZE ÇEKTİK'' 
     Osman Arar, akıllı kumaşların, Türkiye'de ilk kez Orka Group tarafından bir koleksiyonun tamamında kullanıldığını bildirdi. 
     Nano teknolojinin, kumaş maliyetlerine ortalama yüzde 5-10 fark getirdiğini bildiren Arar, ''Bu teknolojiyi kullandığımız ürün grubunda herhangi bir ilave fiyat uygulaması yapmadık. Maliyeti, kendi sinemize çektik. Bizim için müşteri memnuniyeti her şeyden önce gelir. Bunu, müşterimize hediye ediyoruz. Bu teknolojiyle üretilen ürünler hem Türkiye'de, hem dünyada satılacak'' diye konuştu. 
     ABD, Almanya, İspanya, Güney Afrika, Romanya, Bulgaristan, KKTC, Suriye, Rusya, Türkmenistan'ın aralarında bulunduğu 19 ülkede toplam 186 noktada yer aldıklarını, yıl sonuna kadar 5 mağaza daha açacaklarını bildiren Osman Arar, yurtiçinde de Mersin, Konya, Diyarbakır, Gaziantep ile İstanbul'da Nişantaşı ve seri sonu ürün sattıkları 2 yeni Options mağazalarını bu yıl faaliyete geçireceklerini söyledi. 
     
</TEXT>
</DOC>
