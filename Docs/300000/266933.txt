<DOC>
<DOCNO> 266933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo31.html </URL>
<DATE> 2004/08/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Beşiktaş'ın rakibinin kadrosunda 1 yabancı bulunuyor... 
</HEADLINE>
<TEXT>

     Beşiktaş'ın UEFA Kupası 1. turunda eşleştiği Norveç'in FK Bodo Glimt takımı, Avrupa kupalarındaki tecrübesizliğiyle dikkat çekiyor. 
     İkinci ön eleme turunda Estonya'nın FC Levadia Tallinn takımını eleyerek UEFA Kupası'na katılmaya hak kazanan FK Bodo Glimt, bugüne kadar 3'er kez UEFA ve Kupa Galipleri Kupası'nda mücadele etti. 
     Yaptığı toplam 20 maçta 8 galibiyet, 3 beraberlik elde eden Norveç ekibi 9 maçta da yenildi. 
     
     TRABZONSPOR ELEMİŞTİ 
     Beşiktaş'ın rakibi FK Bodo Glimt, UEFA Kupası'nda 1996-1997 sezonunda 1. turda Trabzonspor ile eşleşti. 
     Bordo-mavililer, deplasmanda 2-1, Trabzon'da da 3-1 galip gelerek turu geçen taraf olmuştu. 
     
     LİGDE 8. SIRADA 
     Geçen sezon Norveç Ligi'ni 2. sırada tamamlayan FK Bodo Glimt, bu sezon geçen yılki performansından uzak. 
     14 takımın yer aldığı Norveç Ligi'nde 18 maçta 7 galibiyet, 3 beraberlik ve 8 yenilgi alan FK Bodo Glimt, halen 8. durumda bulunuyor. 
     FK Bodo Glimt, maçlarını 7 bin 300 kişi kapasiteli Aspmyra Stadı'nda oynuyor. 
     
     NORVEÇ TAKIMLARIYLA 3. EŞLEŞME 
     UEFA Kupası 1. turunda FK Bodo Glimt ile karşılaşacak Beşiktaş, Norveç takımlarıyla daha önce Avrupa kupalarında 2 kez eşleşti ve 2'sinde de elendi. 
     Siyah-beyazlılar 1995-96 sezonunda Avrupa Şampiyonlar Ligi ön eleme turunda Rosenborg takımına ilk maçta 3-0 yenilirken, rövanşta 3-1'lik galibiyet turu getirmeye yetmedi. 
     1998-99 sezonunda ise Avrupa Kupa Galipleri Kupası 2. turunda, yeni transferi John Carew'in formasını giydiği Valerenga ile eşleşen Beşiktaş, deplasmanda 1-0 yenildiği maçın rövanşında BJK İnönü Stadı'nda 3-0 öne geçmesine rağmen, kalesinde üst üste gördüğü 3 golle maçı berabere tamamladı ve kupaya veda etti. 
     
     KADROSU 
     FK Bodo Glimt'i Norveçli teknik direktör Oystein Gare çalıştırıyor. 
     Norveç ekibinin kadrosunda sadece Finlandiyalı Ville Lehtinen adında bir yabancı oyuncusu var. 
     FK Bodo Glimt'in kadrosu şöyle 
     Kaleciler Tor Egil Horn, Jonas Kolstad, Ole Arvid Langnes . 
     Savunma Jan Egil Brekke, Havard Halvorsen, Cato Andre Hansen, Fredrik Kjolner, Kristoffer Paulsen, Vegard Sannes, David Tonne . 
     Orta saha Christian Berg, Runar Berg, Andre Hanssen, Tom Hogli, Olav Rastad, Per-Ivar Steinbakk, Stian Theting . 
     Forvet Aasmund Bjorkan, Stig Johansen, Ville Lehtinen, Trond Ludvigsen, Trond Olsen 
     
</TEXT>
</DOC>
