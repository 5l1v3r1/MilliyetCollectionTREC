<DOC>
<DOCNO> 258476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun30.html </URL>
<DATE> 2004/07/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Türk generalden Yunanistan'a mektup Annemi sizin askeriniz kurtarmıştı 
</HEADLINE>
<TEXT>

     Emekli General Erdin Angın, Yunanistan Dışişleri Bakanı Petros Molivyatis'e bir mektup göndererek, Yunan işgali sırasında bir Yunan askerinin annesi ve teyzelerini ölümden kurtarmış olduğunu anlattı. 
     Yunanistan Dışişleri Bakanlığı'nın yazılı açıklamasına göre, mektubunda, Molivyatis'in annesine Kurtuluş Savaşı sonrası bir Türk subayın yardım ettiğini gazetelerden okuduğunu ve çok duygulandığını belirten Angın, bunun üzerine kendi ailesinin hikayesini Bakan Molivyatis'e aktarmaya karar verdiğini yazdı. 
     Angın, ''Size, annem, anneannem ve 4 teyzemle ilgili gerçek bir hikaye anlatmak istiyorum'' diye başladığı mektubunda, şu ifadelere yer verdi 
     ''Yunan ordusu, İzmir, Afyon ve Bilecik'i işgal etmişti. Dedem Türk-Rus savaşında ölmüş, ailesi Bilecik'te zor günler geçirmekteydi. Yunan ordusunun ilk birlikleri kente girdiğinde ailem gidecek yeri olmadığı için şehirde kalmıştı. Bir sabah 2 Yunanlı asker eve girdi. Evde, korkmuş kadınlar ve henüz bir bebek olan dayım vardı. Bebek gürültüden korkarak ağlamaya başladı. Ağlayan bebeğe yaklaşan askerlerden birisi yanaştı ve bebeğin üzerindeki örtünün üstüne süngüsünü koydu. Herkes korku içindeydi, asker zavallı bebeğe ne yapacaktı Herkes korku dolu gözlerle takip ediyordu. Hayır, o kibar insan zarar vermeyecekti. Süngüsünün ucuyla örtüyü çekti ve kadınlara dönerek işaretlerle bebeği temizlemelerini ve doyurmalarını söyledi.'' Yunan askerinin, teyzesi çocukla ilgilenirken bir sandalye çekip oturduğunu ve bebeğe baktığını belirten Angın, ''Yunan asker düşüncelere daldı. Belki de ailesini ve geride bırakmış olabileceği küçük çocuğu hatırlamıştı. Silahını yere bıraktı ve cüzdanından karısıyla çocuğunun resmini çıkardı. Yanaklarından yaşlar süzüldü. Sonra 'Venizelos' dedi ve kadınlara el işaretleriyle sakin olmalarını ve çocuğun bakımıyla ilgilenmelerini söylemeye çalıştı'' dedi. 
     Bu olaydan bir süre sonra ailesinin kentten ayrıldığını kaydeden Angın, mektubuna şu ifadelerle son verdi 
     ''Birisi Yunan, birisi Türk, 2 asker kibarlık ve insanlık gösterdiler. Savaşta Yunan asker, 6 kadın ve bir bebeğin hayatını kurtardı. Savaşın ardından da bir Türk subay Yunan bir kadına yardım etti, annenize. Şimdi tüm bu kişiler anılar bahçesinde uyuyorlar. Ancak çocukları hiçbir zaman ama hiçbir zaman bu kibar davranışları, insaniyeti ve cesareti unutumayacaklar.'' 
     
     MOLİVYATİS'İN YANITI 

     Molivyatis ise Angın'a gönderdiği yanıtta, kendisini, annesinin ve ailesinin hikayesine ortak ettiği için en içten teşekkürlerini sundu ve bir gün karşılaşmayı umduğunu belirtti. 
     Molivyatis, yanıtında şunları kaydetti 
     ''Anlattıklarınızla insanların, o an için düşman olarak tanımlansa da diğer insanlarla haysiyet ve dayanışma çerçevesinde davranmalarını içeren hikayelerin her zaman varolacağını teyit ediyorsunuz. Bunlar, tarihin en karanlık ve en acımasız anlarını bile aydınlatabilirler. Bu tür insani hikayeler taşıyan anıları olan bizler, bunları, halklarımızın daha iyi geleceğe ve refaha kavuşmaları yolunda birer ümit mesajı olarak anlatma sorumluluğunu taşıyoruz.'' 
     
</TEXT>
</DOC>
