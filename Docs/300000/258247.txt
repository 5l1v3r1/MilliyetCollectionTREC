<DOC>
<DOCNO> 258247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko28.html </URL>
<DATE> 2004/07/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bankaların döviz pozisyon açığı 1.7 milyar dolar... 
</HEADLINE>
<TEXT>

     Bankacılık sektörü'nün bilanço içi yabancı para pozisyonu 9-16 Temmuz arasında 600 milyon dolara yakın artışla yeniden 1.7 milyar dolara yükseldi. 
     Bankacılık Düzenleme ve Denetleme Kurumu'nun BDDK verilerine göre anılan haftada sektörün bilanço içi yabancı para pozisyonlarındaki açık özellikle yabancı sermayeli bankalardan kaynaklanan 582 milyon dolarlık artışla 1 milyar 711 milyon dolara ulaştı. Sektörün döviz açığındaki bu büyümede, yabancı bankaların döviz pozisyonlarındaki açığı bir haftada 445 milyon dolar daha açarak 588 milyon dolara çıkarmaları etkili oldu. 
     Söz konusu haftada özel bankalar açıklarını 20 milyon dolar artırarak 1 milyar 313 milyon dolara çıkarırlarken, kamu bankalarının fazlası ise 18 milyon dolar daha artarak 234 milyon dolara çıktı. TMSF bankalarının döviz pozisyon fazlası da 3 milyon dolarlık büyümeyle 52 milyon dolara yükseldi. Kalkınma ve Yatırım Bankaları ise bir hafta önce 42 milyon dolar fazla olan bilanço içi yabancı para pozisyonlarındaki fazla ise 96 milyon dolarla açığa dönüştü. Bankaların, yılın başında 20 milyon dolar olan döviz pozisyon açığı mart sonunda 1 milyar 901 milyon dolarla yıl içinde en yüksek noktaya çıktı. Nisan ve mayıs aylarında döviz piyasalarında yaşanan dalgalanma sektörü döviz açığını hızla kapatmaya yöneltti ve bankalar 11 Haziran itibariyle bu yıl ilk defa 184 milyon dolarla fazlaya döndü. Ancak döviz kurlarının görece istikrar kazanması, TL'nin yeniden değerlenmeye başlaması ve Hazine'nin 16 Haziran'da yaptığı dövize endeksli takas tahvillerinin geri ödemesi sektörün döviz açığını yeniden artırdı. 
     Takas tahvili ödemsinden sonra 18 Haziran'da 1 milyar 493 milyon dolara çıkan bilanço içi yabancı para pozisyonundaki açık, 25 Haziran itibariyle ise 1 milyar 108 milyon dolara indi. 2 Temmuz'da 1 milyar 726 milyon dolara çıkan açık, 9 Temmuz'da ise 1 milyar 129 milyon dolara gerilemişti. Bu arada, sektörün vadeli döviz işlemleri de dahil edilerek hesaplanan yabancı para net gelen pozisyonunda 9 Temmuz itibariyle 115 milyon dolar olan açık ise söz konusu hafta 97 milyon dolarlık azalmayla 18 milyon dolara kadar indi. Özel finans kuruluşlarının ÖFK 16 Temmuz itibariyle bilanço içi yabancı para pozisyonlarındaki açık 10 milyon, yabancı para net genel pozisyonlarındaki açık da 32 milyon dolar düzeyinde gerçekleşti. 
     
</TEXT>
</DOC>
