<DOC>
<DOCNO> 259535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun21.html </URL>
<DATE> 2004/07/31/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Sudan, BM kararında geri adım attı 
</HEADLINE>
<TEXT>

     BM Güvenlik Konseyi'nin Darfur kriziyle ilgili kararını reddettiğini bildiren Sudan, bugün geri adım atarak kesin cevabın yarın verileceğini açıkladı. 
     Sudan Dışişleri Bakanı Mustafa Osman İsmail, Sudan Enformasyon Bakanı El Zevahi İbrahim Malik'in dün ''Sudan'ın BM kararını reddettiği'' açıklamasıyla ilgili olarak, ''Karara cevap verecek tek yetkili organın kabine olduğunu'' söyledi. 
     Kabinenin yarın toplanacağını belirten İsmail, toplantının ardından BM kararına ilişkin kesin cevabın verileceğini açıkladı. 
     İsmail ayrıca, ''Karar hakkında, dişişleri bakanı olarak bana soruyorsanız, size söyleyeceğim şu ki bu konuya yakından baktığımızda yeni bir şey içermeyen bu kararı reddetmek için bir neden olmadığını göreceğiz'' dedi. 
     BM Güvenlik Konseyi'nin dün kabul ettiği kararla Sudan'ın Darfur'daki milisleri silahsızlandırması ve kovuşturması istenmiş, Hartum'un 30 gün içinde bu talepleri yerine getirmemesi halinde yaptırıma denk tedbirler alınacağı belirtilmişti. 
     Kararın kabul edilmesinin ardından Sudan Enformasyon Bakanı Malik, ülkesinin Güvenlik Konseyi'nin bu kararını reddettiğini açıklamıştı. 
     
</TEXT>
</DOC>
