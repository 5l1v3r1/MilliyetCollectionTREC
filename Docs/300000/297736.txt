<DOC>
<DOCNO> 297736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/guncel/gun02.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aileye çığ düştü 
</HEADLINE>
<TEXT>


Artvin Şavşat'ta 2 katlı ahşap evin üzerine çığ düşmesi sonucu, aralarında 10 aylık bir bebeğin de bulunduğu 6 kişi hayatını kaybetti, 3 kişi yaralı kurtuldu 


Artvin'in Şavşat ilçesinde, dün çığ düşen evde bulunan 6 kişi ölürken, 3 kişi yaralı olarak kurtarıldı. Artvin - Şavşat karayolu Çayağzı Mahallesi Şartul mevkiinde, İlhan Meydan'a ait 2 katlı ahşap evin üzerine dün çığ düştü. Kurtarma çalışmalarına güvenlik güçleri ve vatandaşlar katılırken, Erzurum'dan da çığ ekibi olay yerine hareket etti. 
Çığ altından önce, İlhan, Emsel ve Billur Meydan ile Şafak Saymaz'ın cesetleri çıkarıldı. 
Yaralı olarak kurtarılan Aynur ve İsmet Meydan ile Seringül Saymaz, Artvin Devlet Hastanesi'ne kaldırıldı. Artvin Valisi Orhan Kırlı, kayıp olduğu belirlenen 2 kişinin daha arandığını söyledi. 
Bir süre sonra 10 aylık Özgür Sezer Meydan'ın cesedine ulaşılırken, Ömür Saymaz yaralı olarak kurtarıldı. Aynur Meydan da tedavi gördüğü hastanede hayatını kaybetti. 


</TEXT>
</DOC>
