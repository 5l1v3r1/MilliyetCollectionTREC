<DOC>
<DOCNO> 295620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo30.html </URL>
<DATE> 2004/12/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Önder Turacı Yarınki maçtan 3 puanla ayrılacağımıza inanıyorum 
</HEADLINE>
<TEXT>

     Fenerbahçeli futbolcu Önder Turacı, Şampiyonlar Ligi'nde mücadele ettikleri D grubunda daha iyi yerde olabileceklerini, ancak tecrübe eksikliği yaşadıklarını söyledi. 
     Önder, teknik direktör Christoph Daum'un ardından Fenerbahçe Şükrü Saracoğlu Stadı'nda düzenlenen basın toplantısında yarınki maçla ilgili düşüncelerini aktardı. 
     Şampiyonlar Ligi'nde grup maçlarını 9 puanla tamamlamak istediklerini belirten Önder, ''Daha iyi yerlerde olabilirdik. Hocamızın da söylediği gibi tecrübe eksikliğimiz var. Çok genç bir takımız. Şampiyonlar Ligi bizim için büyük bir tecrübe. Bu nedenle Manchester United maçı da çok önemli. Şampiyonlar Ligi büyük bir lig. Grubumuzu 3. sırada bitireceğiz, inşallah 9 puanla tamamlarız'' diye konuştu. 
     İngiliz temsilcisine karşı ilk maçta aldıkları sonuçtan sonra yarın kendi seyircileri önünde iyi futbolla 3 puan için mücadele edeceklerini anlatan Önder, şöyle devam etti 
     ''Her maç bizim için önemli. İlk maçtan sonra burada kendi seyircimizin önünde en iyi futbolu oynamaya çalışıp 3 puan almak istiyoruz. Son haftalardaki büyük çıkışımızla birlikte onu da başaracağımıza inanıyorum.'' Hafta sonu Galatasaray ile yapacakları derbi maçı henüz düşünmediklerini belirten Önder, ''Konsantrasyonumuz yarınki maç için. Maç bitince derbiyi düşüneceğiz'' dedi. 
     Önder, UEFA Kupası'nda mücadele edecekleri ekiplerin Şampiyonlar Ligi'ne göre daha alt seviyede olduklarını belirterek, bu turnuvada ''Devler Ligi''ndeki kadar zorlanmayacaklarını da vurguladı. 
     
     ''ÖZGÜVEN KAZANDIM'' 

     Önder, son haftalarda sıkça oynama şansı bularak özgüven kazandığını söyledi. 
     Sezon başında fazla şans bulamadığını hatırlatan Önder, sözlerini şöyle tamamladı 
     ''23 yaşında genç bir futbolcuyum. Daha iyi olabilirim. Özgüven kazandım. Sezon başında fazla şans bulamadım. Daha iyi olacağıma inanıyorum. Amacım Fenerbahçe'ye hizmet edip Avrupa'nın büyük takımlarında oynamak.'' 
     
</TEXT>
</DOC>
