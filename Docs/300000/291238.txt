<DOC>
<DOCNO> 291238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur55.html </URL>
<DATE> 2004/11/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Ankara Valisi Statlara yüz okuyucu cihazlar yerleştirilecek 
</HEADLINE>
<TEXT>

     Ankara Valisi Kemal Önal, tribün terörün önlenmesi amacıyla Başkent'te stadlara yüz okuyucu cihazlar yerleştirileceğini bildirdi. 
     Ankara İl Milli Eğitim Müdürü Murat Bey Balta ve beraberindekiler, 24 Kasım Öğretmenler Günü dolayısıyla Vali Önal'ı makamında ziyaret ettiler. 
     Önal, burada yaptığı konuşmada, sağlık ile insan bedenine, eğitim ile de insan zihnine etki edildiğini belirterek, özellikle eğitim konusuna çok büyük önem verdiklerini söyledi. 
     Milli eğitimin fiziki şartlarını iyileştirmek için çeşitli kampanyalar düzenlediklerini anlatan Önal, vatandaşların da bu kampanyalara büyük destek sağladığını belirtti. 
     Ankara'da bu sabah Siteler semtinde meydana gelen trafik kazasında 1 öğrencinin ölümüyle sonuçlanan trafik kazasına da değinen Önal, bu kazada 8 öğrencinin de yaralandığını anımsattı ve kazadan büyük üzüntü duyduğunu bildirdi. 
     Önal, bir gazetecinin, stadlarda güvenliğin sağlanması için valilik olarak ne tür önlemler alacaklarını sorması üzerine, Başkent'te yeni bir uygulamaya başlamak üzere olduklarını söyledi. 
     Şu an maçları kameralarla kayıt ettiklerini ve daha sonra kayıtların incelenmesi ile bir takım bilgi ve belgelerle suçlulara ulaştıklarını anlatan Vali Önal, yeni projeyle, stad girişlerine yüz okuyucu cihazların yerleştirileceğini ifade etti. 
     Önal, bu proje ile ilgili çalışmaların sürdüğünü, projenin tamamlanmasının ardından kamuoyuna detaylı bilgi verileceğini sözlerine ekledi. 
     
</TEXT>
</DOC>
