<DOC>
<DOCNO> 273692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo27.html </URL>
<DATE> 2004/09/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
B.B. Ankaraspor'da bu hafta Yusuf dinlenecek 
</HEADLINE>
<TEXT>

     Büyükşehir Belediyesi Ankaraspor, bu hafta ligde yapacağı Beşiktaş maçının hazırlıklarını bugün çift antrenmanla sürdürdü. 
     ASKİ Spor Tesisleri'nde, Teknik Direktör Samet Aybaba yönetiminde çalışmalarını sürdüren Büyükşehir Belediyesi Ankaraspor'da futbolcuların oldukça hırslı olduğu gözlendi. 
     Sakatlığı süren kaleci Fabio dışındaki tüm futbolcular idmana katılırken, Brezilyalı file bekçisi antrenörler gözetiminde çalıştı. 
     Teknik Direktör Aybaba, ligde oynadıkları son 2 maçta öne geçmelerine karşın savunma futbolunu tercih edip puan kaybettiklerini belirterek, ''Biz lige renk katan, çok pozisyon üreten bir takım olma iddiasındayız. Bu hafta Beşiktaş önünde deplasmanda önemli bir maça çıkacağız. Ankaraspor olarak iyi yönlerimizi sahaya yansıttığımız takdirde puan alacağımıza inanıyorum'' diye konuştu. 
     Aybaba, ligde istikrarsız bir tablo ortaya koyduklarını ifade ederek, şunları kaydetti 
     ''Oyun sisteminde bazı değişikliklere gideceğim. Biz bir aileyiz. İyi oynayan oyuncularımızı ödüllendirdiğimiz gibi kötü oynayanları da cezalandırırız. Bu hafta Beşiktaş karşısında Yusuf'u dinlendireceğim. Saffet ile ilgili bir sorun yok. Çok gol kaçırdı, ancak ne yaptıysa takımı için yaptı.'' 
     
</TEXT>
</DOC>
