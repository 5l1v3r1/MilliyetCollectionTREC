<DOC>
<DOCNO> 287287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/guncel/axgun01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Makineli yaşama döndü 
</HEADLINE>
<TEXT>


Kapkaç kurbanı üniversiteli Ahmet'ten nakledilecek böbrek için hakkını genç bir kıza verince yeniden diyaliz makinesine bağlanan Evniye Demir, "Hiç pişman değilim. Tek üzüntüm, akrabalarımı görememem" dedi 

GÖKHAN KARAKAŞ İstanbul 

Kapkaççılar tarafından trenden atılınca hayatını kaybeden üniversite öğrencisi Ahmet Hakan Canıdemir'den nakledilecek böbrek hakkını genç bir hastaya veren Evniye Demir, yine diyaliz makinesine bağlandı. 4 saat diyaliz makinesinde kalan Demir, tüm çektiklerine rağmen aldığı karardan pişman olmadığını söyledi. 
Haftada 3 gün diyaliz merkezine gitmek zorunda olan Demir, Maltepe'deki evinde dün 06.00'da uyandı. Yine diyalize girmesi gerekiyordu. Onur Diyaliz Merkezi'ne giden Demir, saat 07.00'de bağlandığı makinede 11.00'e kadar kaldı. Oysa böbrek hakkını Sinem Çetto'ya devretmeseydi, bir daha bu sıkıntıları çekmesine gerek kalmayacaktı. Ancak o neşesinden hiçbir şey kaybetmemişti. Hatta yaptığı fedak rlık rahatsızlığını bile unutturmuştu. 

İspir'de makine yok 
Böbrek nakli hakkından feragat etmeyi bir an bile düşünmeden yaptığını anlatan Demir, "Pişman değilim. Sinem'in iyi olduğunu öğrendim ve çok sevindim. Benim üzüntüm memleketim Erzurum'un İspir ilçesindeki akrabalarımı 7 yıldır görmeye gidememem. Tanıdıklarımın hepsi İspir'de ama orada diyaliz makinesi yok" dedi. 
İşçi emeklisi olan eşinin SSK'daki sağlık güvencesiyle tedavisini sürdüren Demir, güler yüzü ve iyimserliğiyle herkesin ilgisini çekiyor. 1990'ların başlarında rahatsızlanan ve 7 yıldır diyalize giren Demir, şimdi şansın bir kez daha kendisine gülmesini bekliyor. 

'Artık bir kızınız var' 

Kapkaççıların trenden attığı üniversite öğrencisi Ahmet Hakan Canıdemir'in böbreklerinden birinin nakledildiği Sinem Çetto, kendisini Canıdemir ailesinin kızı gibi hissettiğini söyledi.. 
Haydarpaşa Numune Hastanesi Transplantasyon Servisi'nde Canıdemir'in böbrekleri nakledilen Sinem Çetto 22 ile 28 yaşındaki Fatih Uluyurt, Yoğun Bakım Servisi'nden çıkarıldı. 
Hasta yatağından Canıdemir ailesine seslenen Sinem Çetto, şunları söyledi "Ahmet'in ailesi bilsin ki, artık bir kızları var. Hastaneden çıktıktan sonra ilk işim Canıdemir ailesini ziyaret etmek olacak. Onlara, gösterdikleri duyarlılık için çok teşekkür ediyorum. Beni kızları olarak kabul ederlerse sevinirim." dedi. 
Sağlığına kavuştuktan sonra eğitimine devam edeceğini belirten Çetto, "Hastalığım nedeniyle geçen yıl kazandığım Yeditepe Üniversitesi Uluslararası Ticaret ve İşletme Bölümü'ne devam edememiştim. Ancak, şimdi hukukçu olmak istiyorum" diye konuştu. 

Bol su içeceğim 
Fatih Uluyurt ise, sağlığına kavuştuğunda bol bol su içeceğini belirterek, "8 yıldır kana kana su içemedim. Su içmeyi çok özledim. Canıdemir ailesi beni de oğulları olarak kabul etsin" dedi. 

Ahmet, bir can daha kurtardı 

Ahmet Hakan Canıdemir'in kalp kapakçıkları da dün 5 yaşındaki bir çocuğa nakledildi. Çapa Tıp Fakültesi'nde operasyonu gerçekleştiren Prof. Dr. Ertan Onursal, hastanın doğuştan kalp kapakçığı olmadığını belirterek, "Hasta uzun süre yoğun bakımda tutulacak" dedi. Onursal, "Kalp kapağı üzerindeki aort damarının ölçüleri 5 yaşındaki çocuğa uygun çıktı" diye konuştu. 


</TEXT>
</DOC>
