<DOC>
<DOCNO> 268887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/ekonomi/aeko.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar 1.9 milyar dolarlık gayrimenkul aldı 
</HEADLINE>
<TEXT>


Merkez Bankası'nın ilk kez açıkladığı yabancıların Türkiye'de yaptığı gayrimenkul alımları Ocak 2003-Temmuz 2004 arasında 1.9 milyar dolar oldu. Yabancılar en yüksek alımı temmuzda yaptı 

TARIK YILMAZ 

Yabancıların Türkiye'de gayrimenkul almasının kolaylaştırılmasının ardından 1.5 yılda 1.9 milyar dolarlık alım yapıldığı ortaya çıktı. Merkez Bankası'nın net hata - noksan kalemi içinde izlediği için miktarı belli olmayan gayrimenkul alımları bu yılın ilk yedi ayında 918 milyon dolara ulaştı. 
Merkez Bankası, yabancıların gayrimenkul alımlarını ilk kez ödemeler bilançosunda net hata - noksan kalemi içinden ayırarak doğrudan yatırımlar kalemi içinde ayrı olarak izlemeye başladı. 

Bir yılda 1.5 milyar doları aştı 
Temmuz ayı verileri 2003 yılı başından itibaren geriye dönük olarak açıklanan bu veriler net hata - noksan kalemini bu miktarda azaltırken doğrudan yabancı yatırımların artmasını sağladı. 
Verilere göre yabancıların net gayrimenkul alımları yılın ilk yedi ayında 918 milyon dolara ulaştı. Geçen yılın tamamında ise rakam 987 milyon dolar oldu. Merkez Bankası verilerine göre son bir yılda Ağustos 2003 - Temmuz 2004 alınan gayrimenkul tutarı ise 1 milyar 567 milyon dolara ulaştı. 
Aylık bazda en yüksek gayrimenkul alımını 250 milyon dolarla Temmuz 2004'te yapan yabancılar 2003 alımlarının yüzde 70'lik kısmını ise 694 milyon dolar temmuz - kasım arasında gerçekleştirdi. Hatırlanacağı üzere Devlet Bakanı Ali Babacan ağustosta yaptığı açıklamada net hata - noksan kalemi içinde izlenen yabancıların gayrimenkul alımlarının ayrı olarak gösterileceğini söylemişti. 
Bu arada Tapu Kadastro Müdürü Zeki Adlı, Tapu Yasası'nın 19 Temmmuz 2003'te değiştirilmesinden bu yana tapu kayıtlarına giren taşınmazların bedelini 44 trilyon lira, Merkez Bankası'ndaki net kayıt değerini ise 600 milyon dolar olarak açıkladı. Adlı'nın açıkladığı bu rakama karşın Merkez Bankası'nın önceki gün açıkladığı ödemeler bilançosunda yabancıların yaptıkları alımı 1.5 milyar dolar civarında hesaplaması dikkat çekti. 

'Mal alımları izleniyor' Tapu ve Kadastro Genel Müdürü Zeki Adlı, yabancıların Türkiye'de taşınmaz mal edinmesinin çok açık ve net şekilde izlendiğini vurgularken, "Bu iş başıboş değil" dedi. 
Adlı, basında yabancıların Türkiye'de gayrimenkul edinmesine ilişkin haberlere açıklık getirmek amacıyla, genel müdürlük binasında bir basın toplantısı düzenledi. Türkiye'de her isteyen kişinin istediği yerde, istediği şekilde gayrimenkul alamadığına işaret eden Adlı, "Bu iş çok titiz şekilde, hem hükümet hem ilgili kuruluşlarca koordinasyonlu ve sağlıklı şekilde izlenip, değerlendiriliyor" diye konuştu. 
Tapu Yasası'nda 19 Temmuz 2003'te yapılan değişiklikten bugüne kadar 48 ülkeden 7 bin 138 kişinin 6 bin 80 adet taşınmaz mal edindiğini kaydeden Adlı, bunun 5 bin 713'ünün satış, 445'inin ise intikal ve miras gibi nedenlerle edinilen mallar olduğunu söyledi. 
Adlı, yabancı alımlarının Türkiye'nin toplam yüzölçümünün binde 3'ü civarında kaldığına dikkat çekti. 

Temmuzda yabancılara 250 milyon dolarlık gayrimenkul satıldı milyon dolar Ocak 47 Şubat 54 Mart 53 Nisan 13 Mayıs 28 Haziran 41 Temmuz 102 Ağustos 167 Eylül 133 Ekim 192 Kasım 100 Aralık 57 Ocak 42 Şubat 34 Mart 41 Nisan 125 Mayıs 197 Haziran 229 Temmuz 250 

</TEXT>
</DOC>
