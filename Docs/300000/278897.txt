<DOC>
<DOCNO> 278897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko07.html </URL>
<DATE> 2004/10/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ergezen Otoyollar, Türkiye için çok pahalı yollar... 
</HEADLINE>
<TEXT>

     Bayındırlık ve İskan Bakanı Zeki Ergezen, otoyolların Türkiye için çok pahalı yollar olduğunu ifade ederken, 'bölünmüş yollarda' ise 15 bin kilometre hedefini mutlaka gerçekleştireceklerini bildirdi. 
     Bursa Batı Çevre Yolu'nda incelemelerde bulunan Ergezen, gazetecilere açıklamalarda bulundu. 
     Bakan Ergezen, toplam 76 kilometrelik Bursa Çevre Yolu'nun 1998 yılında ihale edildiğini anımsatarak, batı bölümünün yüzde 75'inin bitirildiğini, ancak 2005 yılı için 120 trilyon ödeneğe ihtiyaç olduğunu belirtti. 
     Kamulaştırmalar dahil, şu ana kadar yaklaşık 450 trilyon liraya yakın para harcanan yolun tamamlandığında 600 trilyon liraya mal olacağına dikkati çeken Ergezen, şunları söyledi 
     ''Pahalı bir yol, ama bu işin bir an evvel bitmesi lazım. Biz 2005 yılında bu işi bitireceğiz inşallah. Hedefimiz, bütün çalışmalarımız, 2005'te bu işi bitirip, Türkiye'nin ve Bursalının gündeminden çıkarmak ve bu sıkıntıyı gidermek. Zaten 18 kilometresi bitmiş. Bağlantı yollarıyla berebar 22 kilometresi bitmiş. Yakında buranın da açılışını yapacağız. Bursa'nın en az yüzde 15-20 trafiğini rahatlatmış olacağız. Ondan sonra doğu çevre yolunu hızlandıracağız. Ümit ediyorum ki Başbakan gelir, yolun açıylışını yapar. Bursalılar da geriye kalan işin betirilmesi için Başbakan'dan 100 trilyon parayı koparırlar. Biz de rahat rahat bu yolu bitiririz.'' 
     
     ''CUMHURİYET DÖNEMİNİN EN AZ ÖDENEĞİ'' 
     Ergezen, Türkiye'de otoyollar dahil, karayollarına bütçeden ayrılan paranın 2002 yılında 2.2 katrilyon olduğunu, bunun 2003'te 1.6 katrilyona, 2004'te de 1.2 katrilyon liraya düştüğünü kaydederek, ''Ödenekler neredeyse yüzde 50'ye düştü. Başka bir ifadeyle 2004 yılında cumhuriyet döneminin en az ödeneğiyle çalışıyoruz. Ama, geçmiş yıllarla kıyaslandığında 10 katı iş yaptık'' dedi. 
     Bu yıl Türkiye'deki yollara ayrılan 1.2 katrilyonun, 650 trilyonunun sadece otoyollara tahsis edildiğine dikkati çeken Ergezen, şöyle devam etti 
     ''Bunlar çok pahalı olduğu için çok fazla yapılamıyor. Otoyolların kilometre maliyeti, bağlantı yollarını çıktığınız zaman yaklaşık 9 milyon dolara geliyor. Bu, 14 trilyon lira yapıyor. Erzurum, Ardahan, Kars, Iğdır, Ağrı ve Erzincan'a ayırdığımız para 14 trilyon. Yani buranın 1 kilometre otoyolu ile biz 7-8 vilayetin yol problemlerinin önemli bir kısmını çözebiliyoruz. Dolayısıyla bir daha altını çiziyorum otoyollar Türkiye için çok pahalı yollardır. Bölünmüş yollarda 15 bin kilometre hedefini mutlaka gerçekleştireceğiz. Geçen sene 1600 kilometre yol yaptık. Bu sene de 3 bin kilometre bölünüş yolda çalışmalarımız devam ediyor. Bunların maliyetleri çok düşük. Türkiye ortalaması 200-250 milyara kadar varıyor.'' Ergezen, bölünmüş yolları önce satıh kaplamalı yaparak, trafiği rahatlattıklarını belirtirken, ''ondan sonra da para bulduğumuz oranda, Türkiye'nin gücü oranında şu üzerinde durulan sıcak asfaltı, bu yaptığımız bölünmüş yollarda uygulayacağız'' dedi. 
     
     OKULLARDAKİ GÜÇLENDİRME ÇALIŞMALARI 
     ''Bursa'da deprem riski taşıyan okulların durumu ne olacak '' şeklindeki soru üzerine Ergezen, Gölcük depreminden sonra müteahhitlik, projelendirme gibi unsurlar yeniden gözden geçirilirken, Bingöl'de bir okul yurdunda 80'in üzerinde öğrencinin hayatını kaybetmesiyle sonuçlanan facianın, herkesi yeniden düşünmeye sevk ettiğini söyledi. 
     Ergezen, bu olayın ardından birçok kamu binasını incelemeye aldıklarını, okul ve yurtlara öncelik verdiklerini kaydederek, Bursa Valiliği'nin de bu kamsamda çalışma yaptığını, ancak Bayındırlık'ın verdiği raporlar ile Mimarlar Odası'nın verdiği raporlar arasında bazı farklılıklar olduğuna dikkati çekti. 
     Bunun, dünyanın her yerinde olabileceğini, bakanlık tarafından görevlendirilen heyetin raporlarının sonucunun beklendiğini belirten Ergezen, ''yakın zamanda Ankara'dan raporlar gelir. Güçlendirilmesi gerekiyorsa, projeler çizilir, o projelere göre binalar güçlendirilir, eğitim ve öğretime devam edilir. Eğer, boşaltılacaksa da boşaltılır'' diye konuştu. 
     Bakakan Ergezen'e incelemelerinde, Vali Oğuz Kağan Köksal da eşlik etti. 
     
</TEXT>
</DOC>
