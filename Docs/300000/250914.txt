<DOC>
<DOCNO> 250914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur07.html </URL>
<DATE> 2004/06/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bush PKK ile mücadelede Türkiye ve Irak ile birlikte çalışacağız 
</HEADLINE>
<TEXT>

     ABD Başkanı George Bush, terör örgütü PKK'nın Irak'ın kuzeyinden bertaraf edilmesine yönelik olarak, hem Türk hükümeti, hem de yeni Irak hükümetiyle birlikte çalışacaklarını söyledi. 
     Bush, NTV'ye yaptığı açıklamada, Türkiye ile ABD arasındaki tarihi bağların önemine işaret ederek, Türkiye gibi büyük bir ülkeye gelecek olmaktan büyük heyecan duyduğunu kaydetti. 
     Başbakan Recep Tayyip Erdoğan'la şahsi dostluğu olduğunu ifade eden Bush, ''Ziyaretin bir bölümü, hem kendim, hem de ülkem adına bu ilişkinin önemini ortaya koymaya yönelik'' diye konuştu. 
     Bush, Türkiye'deki temaslarında Irak'ın kuzeyinde terör örgütü PKK'ya karşı ortak mücadele konusunun da gündeme geleceğini belirterek, ''PKK ile mücadelede birlikte çalışacağız. Teröristlerin peşindeyiz. Eğer bir grubu terörist ilan ediyorsak, bunda ciddiyizdir. Dolayısıyla hükümetlerle birlikte çalışacağız. İki hükümetle hem Türk hükümeti, hem de yeni Irak hükümetiyle'' dedi. 
     Kıbrıs konusunda ise sorununun çözümü için Başbakan Erdoğan ve Türk hükümetinin gösterdiği çabaları öven Bush, Annan planını ''herkes için uygun ve iyi bir plan'' olarak gördüklerini ifade etti. 
     Bush, Türk tarafının planı kabul ettiğini, ancak Rum kesiminin onay vermediğini belirterek, ''Bu yüzden Başbakan Erdoğan'la birlikte sürecin nasıl ileriye götürebileceğini istişare etmemiz gerekiyor'' dedi. 
     ABD Başkanı Bush, ''Geniş Ortadoğu ve Kuzey Afrika İnisiyatifi''ne değinirken de Türkiye'nin çağdaş Müslüman bir ülke olduğunu ifade ederek şunları söyledi 
     ''Öncelikle şu durumu açıklığa kavuşturmak istiyorum. Amerika, bizim gibi olun demiyor. Amerika, ülkeleri içinde çağdaşlaşmak için çalışan ve bu yönde kararlar alan reformcularla aynı safta yer alıyor. Bu arada Türkiye'den söz etmem gerekiyor. Türkiye, Müslüman bir ülke olarak insanlarına özgürlük, umut ve fırsat veriyor'' diye konuştu. 
     NATO zirvesinin gündemine de değinen Bush, ittifakın Irak'a asker göndermesi yönünde karar almasını beklemediğini kaydetti. Bush, Irak Başbakanı İyad Allavi'nin NATO'dan, Irak güvenlik güçlerinin eğitimine yardımcı olmasını istediğini hatırlatarak, bunun tek çözüm olduğunu kaydetti. 

     
</TEXT>
</DOC>
