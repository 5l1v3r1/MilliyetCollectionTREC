<DOC>
<DOCNO> 291453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy03.html </URL>
<DATE> 2004/11/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Genelkurmay Füze yüklü Yunan uçağı, F - 16'ımızı taciz etti 
</HEADLINE>
<TEXT>

     ANKARA Milliyet 

Genelkurmay Başkanlığı, Türk savaş uçaklarının Yunan hava sahasını ihlal ettiği iddialarını yalanlayarak, füzle yüklü bir Yunan F - 16 uçağının, Türk uçağını taciz ettiğini bildirdi. 
     Genelkurmay Başkanlığı'nın internet sitesinden dün yapılan açıklamada, Yunan basınında, "Türk uçaklarının hava muharebesi Dog Fight esnasında, "Flare" Kızıl ötesi güdümlü füzelere karşı kullanılan, kendini koruma sistemi kullandıkları ve Yunan hava sahasını ihlal ettikleri" iddialarına yanıt verildi. Ege'nin uluslararası hava sahasının kullanımının hiçbir ülkenin iznine tabi olmadığı belirtilen açıklamada, "Türkiye'nin de bu hakkını kullanmama gibi bir niyeti yoktur" denildi. 
     Türk Silahlı Kuvvetleri'nin TSK , Ege'de icra ettiği deniz ve hava eğitim faaliyetlerinde, gerginlik yaratacak uygulamalardan kaçınmaya büyük özen ve çaba gösterdiği ve aynı davranışı komşu ülkeden de beklediği bildirilen açıklamada, şunlar kaydedildi 
     
     Türk pilot kendini korudu 
     Pilotların günlük uçuş eğitimleri ve tatbikat esnasında, füze atılabileceği ikazı almaları halinde, kendilerini korumak için Flare kullanmaları doğaldır. 
     Türk Hava Kuvvetleri'ne ait F - 16 uçağı 18 Kasım'da eğitim uçuşu yaparken, füze radarını kendisine kilitleyen Yunan uçağından korunmak için Limni Adası güneyinde, uluslararası hava sahasında 3 adet Flare kullanmıştır. Bahse konu Flare'ler pilotun kendini koruma kapsamında kullanılmış olup, bunda farklı bir amaç ve kasıt aranmamalıdır. Türk uçağının, Yunan uçağını taciz ve tahrik etmesi asla söz konusu değildir. Aksine Türk uçağına, füze yüklü Yunan F - 16 uçağı tarafından, radar kilitlemek suretiyle taciz yapılmıştır. Angajman kuralları gereğince, 5 saniyeden daha fazla süreyle diğer bir uçağa radar kilitlemek, düşmanca hareket olarak kabul edilmekte ve taciz olarak değerlendirilmektedir. Bu durumda Yunan uçağının, Türk uçağını taciz ettiği açıkça görülmektedir. 
     
     Dostluğa zarar verir 
     TSK'nın, eğitim faaliyetlerinin, abartılı bir şekilde, kamuoyuna ve medyaya olumsuz açıklama ve beyanlarla aktarılmasının, Ege'de oluşturulmaya çalışılan güven ortamına zarar verebileceği düşünülmektedir. Türkiye'nin, iyi niyetini ve dostluğunu gösterme anlayışı ile Atina Olimpiyatları'nın güvenliğine destek kapsamında, olimpiyatlar süresince Ege'deki tatbikatlarını iptal etti, ilave arama kurtarma tedbirleri aldı, Ege'deki uçuşlarını asgari seviyeye düşürdü. İki ülkenin yaptığı uçuşlar mukayese edildiğinde, Yunanistan, toplam uçuşunun ortalama yüzde 75'ini, Türkiye ise sadece yüzde 5'ini Ege'de icra etmektedir. 
     
</TEXT>
</DOC>
