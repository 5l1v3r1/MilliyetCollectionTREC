<DOC>
<DOCNO> 274166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yasam/yas01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seni biz büyüttük, cinayeti sen üstlen ' 
</HEADLINE>
<TEXT>


Aile kararıyla 'infaz edilen' 5 aylık hamile Gülseren Artuk'un katil zanlısı A., "Halamı amcalarım öldürdü. Silahı verip 'Sen üstlen' dediler" diye verdiği ifadesini değiştirdi 

MEHMET HARBURCU DHA 

Şanlıurfa'nın Ceylanpınar ilçesinde karnındaki 5 aylık bebeğiyle töre cinayetine kurban giden Gülseren Artuk'un 22 , katil zanlısı yeğeni B.A. ile onu azmettirmekle suçlanan ağabeyleri Mustafa, Hüseyin ve Abdullatif Artuk tutuklandı. A., aile baskısından çekindiği için ilişki kurduğu kişinin yanına kaçan halasının, bir süre sonra sevdiği kişi tarafından da kabul edilmediğini savundu. Tarlada annesiyle çalışırken önceki gün başına sıkılan 3 kurşunla öldürülen Artuk'un katil zanlısı A., polisteki ifadesinde şunları kaydetti "Halamı, amcam Mustafa, Hüseyin ile Abdullatif Artuk öldürdü. Mustafa Amcam silahı bana verdi. Bana 'Seni biz büyüttük. Namus meselesi seni de ilgilendiriyor. Yaşın küçük, o yüzden cinayeti sen üstlen' dedi." 

Mahkemede 'üstlendi' 
Gözaltına alınan amcalar, ifade vermeyerek susma haklarını kullanacaklarını söylerken, cinayete azmettirmek suçundan işlem yapılan 3 kişiyle B.A. adliyeye sevk edildi. Nöbetçi mahkemeye çıkarılan B.A., emniyette baskı altında ifade verdiğini belirterek, halasını kendisinin bilerek öldürdüğünü söyledi. Konuşmamayı sürdüren 3 ağabey ile B.A., tutuklanarak cezaevine gönderildi. Anne Nure Artuk ise, tedavisi sonrası taburcu edildi. 
Şanlıurfa Barosu Başkanı Ferda Güllüoğlu, TCK'nın değişmemesinin bu tür cinayetlere çanak tuttuğunu belirterek, "Ancak kanunların gücüyle bu tür ilkel cinayetlerin önüne geçebiliriz" dedi. 


</TEXT>
</DOC>
