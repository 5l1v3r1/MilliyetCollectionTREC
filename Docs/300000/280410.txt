<DOC>
<DOCNO> 280410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo22.html </URL>
<DATE> 2004/10/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Fenerbahçe, Gaziantep'e gitti... 
</HEADLINE>
<TEXT>

     Fenerbahçe, Gaziantepspor ile yarın yapacağı lig maçı için Alex'ten yoksun kadrosuyla Gaziantep'e gitti. 
     Ligde 9. haftaya Trabzonspor'un önünde averajla lider giren sarı-lacivertliler, 7 haftalık galibiyet serisini zorlu Gaziantep deplasmanında da sürdürmeyi amaçlıyor. 
     Ligin ilk haftasında Çaykur Rizespor ile deplasmanda Alex'ten yoksun kadrosuyla 2-2 berabere kaldığı maçın ardından Alex'in forma giydiği 7 maçı da kazanan ''Sarı Kanaryalar'', bu sezon Galatasaray ve Beşiktaş'ı yenen, Trabzonspor ile de berabere kalan Gaziantepspor önünde 3 puan arayacak. 
     Fenerbahçe'nin, Gaziantepspor karşısına Rüştü, Deniz, Luciano, Servet, Ümit, Mehmet Yozgatlı, Serkan, Aurelio, Tuncay, Nobre, Van Hooijdonk muhtemel 11'iyle çıkması bekleniyor. 
     Kamil Ocak Stadı'nda saat 19.15'te başlayacak ve Digitürk Lig TV'den naklen yayınlanacak maçı hakem Oktay Demiray yönetecek. 
     
     MAÇTA 888 POLİS MEMURU, 100 ÖZEL GÜVENLİK ÇALIŞANI GÖREV YAPACAK 

     Gaziantepspor, Fenerbahçe maçı hazırlıklarını mutlak galibiyet için sürdürürken, Emniyet Müdürlüğü de maçın huzur ve güven ortamında oynanmasını sağlamak amacıyla gerekli güvenlik önlemlerini aldı. 
     Kamil Ocak Stadı'nda oynanacak olan Gaziantepspor-Fenerbahçe maçında saha içinde ve dışında 888 polis memuru, 100 de özel güvenlik çalışanı görev yapacak. 
     Gaziantep Emniyet Müdürü Feyzullah Arslan, Gaziantepspor-Fenerbahçe maçında alınan güvenlik tedbirlerine ilişkin olarak düzenlenen toplantıda yaptığı konuşmada, bu önemli maç için gerekli tüm tedbirlerin alındığını, 888 polis memurunun saha içinde ve dışında görev yapacağını söyledi. 
     Sporda şiddetin önlenmesi için kanun çıktığını hatırlatan Arslan, şöyle konuştu 
     ''Türk halkının büyük ilgi gösterdiği futbol, kötü tezahürat, küfür ve şiddet nedeniyle büyük zarar görüyor. Bizler, futbolun daha huzurlu ve güvenli bir ortamda oynanması için gerekli olan güvenlik tedbirlerini almaya çalışıyoruz. Hiç kimsenin, bir seyir oyunu olan futbolu çirkinleştirmeye, şiddete yönelip insanların can ve mal güvenliğini tehdit etmeye hakkı yoktur. Buna kesinlikle izin vermeyeceğiz. 
     Taraftarlar bu maça gelip izlesinler, takımlarına da destek olsunlar, ama futbolu çirkinleştirecek hareketlerden kaçınılması gerekir. Spor, dostluktur, kardeşliktir.'' Arslan, huzur ve güvenliği tehdit edenlerin sporda şiddetin önlenmesine yönelik olarak çıkartılan kanun çerçevesinde ağır para ve hapis cezası ile cezalandırıldığını da sözlerine ekledi. 
     
</TEXT>
</DOC>
