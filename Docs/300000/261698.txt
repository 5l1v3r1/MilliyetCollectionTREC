<DOC>
<DOCNO> 261698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yazar/altan.html </URL>
<DATE> 2004/08/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ah ne mavi, ne mavi... 
</HEADLINE>
<TEXT>


EGE kıyılarının, insan eli değmemişçesine ıssız, birbirine açılan göller zincirine benzer mavi koyları... Büyük uğraşların prizde unutulmuş ütü gibi, sürmenaj ısınmasına uğramış yorgun hanımlarıyla beyleri, kışın girişecekleri erişilmez ve eşitlenmez dev çalışmaların akümülatörlerini doldurmak için, kendilerini özel teknelerle bu koylara atıyorlar ve göl taklidi koy denizine bakarak 
- Ah ne mavi, ne mavi, diyorlar. 

Koyları çevreleyen kayalıklı, bodur ağaçlı, evsiz, yolsuz makilikler, inlerle cinlerin top oynadığı tepelere doğru yükseliyor... 
Gök mavi, dibi görünen koy denizi mavi, sıcak havanın saatsizliğinde sulara dalıp, güvertelere serilenlerin tek sözcüğe indirgenmiş tüm dünyası mavi... 
Ah ne mavi, ne mavi... 
Gir suya, ah ne mavi, çık sudan ah ne mavi... 
İnsanlar bin yıldan beri üstünde yaşadıkları bir yarımadanın kıyılarını, yeni yeni keşfetmeye sıvandıkları zaman, demek ki, önce koy denizlerinin maviliğine şaşıyorlar. Bin yıldır ıskalanmış bir doğa sevgisini, bir haftada dengeleyebilmenin aşırı zorlanmasıyla göğe bakıyorlar 
- Ah ne mavi, ne mavi... 
Denize bakıyorlar 
- Ah ne mavi, ne mavi... 

Evet ama göğe, denize ve maviye karşı böylesi bir tutkunluğun, hiçbir birikimi görülmüyor koyların kıyılarında... 
Mavilerin keşfedilmesindeki gecikmede bodur ağaçlı, kimsesiz, kayalık kıyıların otları üstünde uçuşan, iri tayyare böcekleriyle eşekarılarının duyulmaz vızıltıları, kendilerini doğa sevgisinin sarhoşluğuna kaptırmış olanlarla, sinsi sinsi eğleniyor olmalı... 

İnsansız doğanın kendi monotonluğundaki arı güzelliği, on dakika için gerçekten harikadır... Yeryüzünün en görkemli grubunu bile Tanrı'nın akşamı tek başına bir saat süreyle seyretmeye kimse katlanamaz. Batan koca bir güneş ve her akşam aynı saatte tek başına güneşin batışına kaz gibi bakan bir adam... 
Böylesine enayi bir tablo, en romantik filmlerin dahi bitişinde on beş saniyeyi geçmez... 
Doğanın şiirselliği de, çekiciliği de, etkenliği de, insan yaşamında konu olarak değil, dekor olarak değerlidir. Ve insanlar bir yerlerden bir yerlere sadece doğa güzelliğini görmeye değil, o güzellik içinde yaşamın tadını çıkarmak için gelirler. 

"Ah ne mavi, ne mavi"yi renkli bobinlere doldurup, gece misafirlerinize göstermeye kalkarsanız hareketsizlikle birbirine benzerliğin, seyircilerde yarattığı esnemeyi, on dakika sonra toplamaya başlarsınız. 
Üstelik bin yıl gecikmiş bir doğa sevgisinin şaşkınlığını, duygusallık, derinlik, ince ruhlulukla da karıştırmamak gerekir. Doğa hayranlığı, doğayı yeniden yorumlamaya, hatta onu aşmaya yöneldiği zaman anlam kazanır. 
Bir çöl gecesinde yıldızlar güzeldir, ama Matisse'in yapıtları daha güzeldir. 

Yıllarca önce bir akşam üstü ünlü bir müzisyen dostumun evindeydim. Dereden tepeden konuşup şakalaşıyorduk. Kapı çalındı, orta yaşlarda süslü bir hanım girdi içeri... Herhalde duygulu, derin, ruhu ince, sanata eğilimli hanımlardan biriydi... Çünkü böyle olduğunu kanıtlamaya çalışan övgülü sözler sıralamıştı. 
Yemekten sonra kahveler içilirken, süslü hanım, müzisyen dostuma döndü 
- Bu akşam ayın on dördü, değil mi dedi... 
Dostum 
- Bilmem, dedi, öyle mi 
Süslü hanım 
- Aaa aa aa, dedi. Nasıl bilmezsiniz canım... Yani siz de bilmezseniz kimse bilemez bunu... 
- Neden 
Süslü hanım, anlamlı anlamlı gülümsedi 
- Ay çıkınca bu gece balkonda viyolonsel çalmayacak mısınız yani Mehtaba karşı o nağmelerinizi duymayı ah ne kadar isterdim... 

Müzisyen dostumun sinirden bir anda yüzüne kan bastı. 
Süslü hanım benim de gönlümü almak için 
- Üstat mehtaba karşı viyolonsel çalarken, siz de yanında oturur mehtaba karşı şiir okursunuz, dedi. 
Gülmekle öfkelenmek arasında, hızlı bir depreme uğradığımı anımsıyorum... 
Sanata eğilimli hanım 
- İnce ruhlu olmak, duygulu olmak, herkese nasip olmuyor... Kimse ne mehtaptan, ne de mehtaba karşı balkonda müziğin ilahi nağmeleriyle şiir dinlemekten anlıyor, diyordu. 

Ege kıyısındaki koyları görse, herkes üç kez "Ah ne mavi, ne mavi" diyorsa, hiç kuşkusuz o yirmi kez 
- Ah ne mavi, ne mavi, diyecekti... 
Böyle bir fırsat çıkmışken, duygusallık ve doğa sevgisi yarışında elbette bayrağı kimseye kaptırmayacaktı. 

Türkiye'nin doğal güzellikleri zengindir. 
Darısı toplumsal zenginliklerinin başına... 
Yusuf Ziya Ortaç iğneli yergiciliğiyle ne zaman doğal güzellikler konusu açılsa 
- Türkiye'de doğaya ait ne varsa ulvi, insana ait ne varsa süfli, derdi... 
İnsan da doğanın bir parçasıdır, en az onun kadar güzel olmalı... 

Not 20 yıl önce yazılmış bir yazı... "Güneş"ten... 



</TEXT>
</DOC>
