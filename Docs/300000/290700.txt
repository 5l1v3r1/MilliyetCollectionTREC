<DOC>
<DOCNO> 290700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur12.html </URL>
<DATE> 2004/11/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Zehirlendikleri tesadüfen ortaya çıktı... 
</HEADLINE>
<TEXT>

     Bolu'da sobadan sızan karbonmonoksit gazından zehirlenen çocuklarını hastaneye getiren ailenin diğer 4 ferdinin de zehirlendiği ortaya çıktı. 
     Alınan bilgiye göre, Tepecik Mahallesi'nde yaşayan Fatma ve İlhan Öztürk çifti, sabah saatlerinde baş dönmesi ve mide bulantısı olduğu yönünde kendilerine şikayette bulunan 8 yaşındaki çocukları Melike'yi İzzet Baysal Çocuk Hastanesi'ne getirdiler. 
     Küçük kızın tedavisi devam ettiği esnada anne Fatma, baba İlhan ile diğer çocukları Merve 11 ve Mürüvet 15 aniden hastanede bayıldılar. Sağlık ekipleri tarafından bayılan 4 kişiye müdahale edildi. 
     Hastane yetkilileri, ailenin sobadan sızan karbonmonoksit gazından zehirlendiğini ifade ederek, tedavi altına alınan 5 kişinin hayati tehlikeyi atlattığını kaydettiler. 
     Aile fertlerinin hastaneye getirdikleri çocukları sayesinde ölümden döndüğünü belirten hastane yetkilileri, ''Yapılan ilk müdahale sonrasında sobadan sızan kaorbonmonoksit gazından zehirlenen 5 kişi hayati tehlikeyi atlattı. Zamanında müdahale yapılmasaydı sonuçlar daha kötü olabilirdi'' diye konuştular. 
     
</TEXT>
</DOC>
