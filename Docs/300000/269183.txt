<DOC>
<DOCNO> 269183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun06.html </URL>
<DATE> 2004/09/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gazze Şeridi'nde valilik binasına silahlı baskın... 
</HEADLINE>
<TEXT>

     Gazze Şeridi'nin güneyinde yer alan Han Yunus'taki valilik binasının, Filistin yönetiminden İsrail saldırılarında uğradıkları zararın karşılanmasını isteyen silahlı bir grup tarafından ele geçirildiği bildirildi. 
     Valiliği sabah saatlerinde basan silahlı ve maskeli kişiler, herhangi bir örgütle bağlantılarının olmadığını söylediler. 
     Grup sözcüsü Ebu Mücahid, İsrail askerlerinin geçen hafta iki apartmanı yıktığı mahallede yaşadıklarını, evsizler için ev talep ettiklerini söyledi. 
     Sözcü, Han Yunus'un Namsavi bölgesine geçen hafta ve daha önce İsrail tarafından düzenlenen saldırılar sonucunda 160 ailenin evsiz kaldığını belirtti. 
     İsrail ordusu geçen hafta onlarca ailenin kaldığı iki apartmanı, ''militanlarca saldırı düzenlemek için kullanıldığı'' gerekçesiyle yıkmıştı. 
     
</TEXT>
</DOC>
