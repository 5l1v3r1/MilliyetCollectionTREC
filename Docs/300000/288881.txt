<DOC>
<DOCNO> 288881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/spor/axspo02.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'in yeri garanti 
</HEADLINE>
<TEXT>


Daum, Şampiyonlar Ligi'nde hayal kırıklığı yaratmasına ve eleştiri almasına rağmen Brezilyalı oyuncuyu kadrodan kesmeyecek, Trabzon ve Prag maçlarında da mutlaka forma verecek 


Israr edecek 
FENERBAHÇE'NİN Alman çalıştırıcısı Daum'un, özellikle Avrupa'daki performansıyla eleştiri toplayan Alex konusunda ısrar edeceği öğrenildi. Hooijdonk'u bile yedek bırakan Alman hocanın, verim alıncaya kadar Brezilyalı oyuncuda ısrar edeceği ifade edildi. Daum'un özellikle dost ortamlarında, Alex'in 11'in değişmez ismi olacağını ve özellikle Trabzon ile Prag maçlarında kendisine kritik görevler vereceğini söylediği bildirildi. 

Kadro değişecek 
PRAG ile deplasmanda oynanacak ve UEFA şansının devam etmesi için büyük önem taşıyan karşılaşmaya farklı bir kadro sürmeyi planlayan Daum'un, Alex'i oyun kuruculukta bırakacağı vurgulandı. Alman Teknik Direktör'ün ayrıca, Trabzonspor ve Prag sınavlarındaki değişiklikler için perşembe gününü beklediği belirtildi. Daum'un ayrıca iki rakibin kasetlerini izleyip, detaylı istatistiklerini incelediği de ifade edildi. 

Aurelio'nun jesti 

YUSUF DURSUN 

FENERBAHÇE'NİN bu sezon oynadığı bütün maçlarda başarılı olan Aurelio'nun, kulübüyle özel bir anlaşma yaptığı ortaya çıktı. Bu sezon sonunda sözleşmesi bitecek Brezilyalı futbolcunun, transferdeki öncelik hakkını Sarı - Lacivertlilere verdiği öğrenildi. Buna göre yıldız futbolcu mayıs ayında önce Fenerbahçe ile masaya oturacak, daha sonra gelen teklifleri değerlendirecek. 

Belek saldırısı 

ANTALYA Belek'te devre arası kamp çalışmalarını yapacak olan Sarı - Lacivertlilere, özel maç teklifi yağmaya başladı. Aynı yerde kampa girecek Avrupa'nın sayılı kulüplerinden gelen öneriler, Daum tarafından incelemeye alındı. Alman hocanın, Samandıra'ya gelen teklifler arasından ciddi rakipleri seçmeye çalıştığı bildirildi. 

Saran'a çağrı 

YÖNETİMİN, Trabzon'a götürmek istemediği için organizasyon yapmadığı Sarı - Lacivertli taraftarların, eski yönetici Sadettin Saran'ın kapısını çalacağı öğrenildi. Saran'ın daha önce Lyon'a uçak kaldırması nedeniyle umutlanan taraftarlar, "Hep beraber Trabzon'a gidelim. Takımımızı bu zorlu deplasmanda yalnız bırakmayalım" çağrısı yaptı. Ayrıca derneklerin de, taraftarları Trabzon'a götürmek için çaba harcadığı ifade edildi. 


</TEXT>
</DOC>
