<DOC>
<DOCNO> 268574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/dunya/axdun01.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney Terörle savaşa devam 
</HEADLINE>
<TEXT>


ABD Başkan Yardımcısı Cheney, terörle savaşta yumuşamayı göze alamayacaklarını ve Kerry'nin bu kararlı savaşı sürdürebilecek bir lider olmadığını söyledi 

YASEMİN ÇONGAR New York 


ABD Başkan Yardımcısı Dick Cheney, karşılarındaki düşmanın ABD'ye karşı en öldürücü silahları kullanma niyetlisi olduğunu belirterek, "Bir sonraki saldırıyı oturup bekleyemeyiz. Kendimizi sürekli savunmak zorundayız ve bu askeri kuvvet kullanmayı da içeriyor" dedi. 
Cumhuriyetçi Parti'nin New York'taki kurultayında konuşan Cheney, terörle mücadale konusuna ağırlık verdi ve Bush yönetiminin kazanımlarını, Afganistan ve Irak'ta rejimlerin devrilmesi, Libya'nın nükleer silah malzemelerini ABD'ye teslim etmesi ve nükleer silah karaborsasının kapanması olarak sıraladı. 
Demokrat başkan adayı John Kerry'nin, ABD'nin savunması için Birleşmiş Milletler'den BM izin istemeye niyetli olduğunu öne süren Cheney, Bush'un rakibini, Reagan döneminde Yıldız Savaşları'na, Birinci Körfez Savaşı'na ve Irak Savaşı'nın 87 milyar dolarlık ek bütçesine karşı çıktığı için sert biçimde eleştirdi. Kerry'yi "Sürekli fikir değiştiren ve zayıf biri" olmakla eleştiren Cheney, "Teröre karşı daha duyarlı bir savaş vermekten söz ediyor sanki El Kaide bizim yumuşak yüzümüzden etkilenecekmiş gibi" diye konuştu. Terörle mücadelede gerektiğinde uluslararası kamuoyunun desteğini almadan da hareket etmeyi sürdürecekleri mesajını veren ABD Başkan Yardımcısı, Usame Bin Ladin'in yakalanamaması ve Irak'ta savaş sonrası planlamasına ilişkin aksaklıklar gibi Bush yönetiminin eleştirildiği konulara hiç girmedi. 
Demokrat Senatör Zel Miller'ın da Kerry'ye çok sert biçimde yüklendiği ve "Bush'a oy vermeyenlerin terörle mücadeleyi zayıflatacağını" öne sürdüğü kurultay oturumu ardından, Demokratik Parti, Cheney ve Miller'ın konuşmalarını "Korkunun, balçığın ve saldırının siyasetini yapıyorlar, ekonomiden, sosyal politikalardan söz edemedikleri için bütün stratejilerini Kerry'ye çamur atmak için kullanıyorlar" açıklamasını yaptı. 


</TEXT>
</DOC>
