<DOC>
<DOCNO> 266840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun53.html </URL>
<DATE> 2004/08/27/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
WT Rumsfeld, Bush yeniden seçilirse görevi bırakmayı planlıyor 
</HEADLINE>
<TEXT>

     The Washington Times gazetesi, ABD Başkanı George Bush'un, Kasım ayındaki başkanlık seçiminde yeniden seçilmesi durumunda, Savunma Bakanı Donald Rumsfeld'in, 2005 ortasında görevi bırakmayı planladığını yazdı. 
     Cumhuriyetçi Parti görüşlerine yakınlığıyla bilinen muhafazakar eğilimli gazeteye göre, 72 yaşındaki Rumsfeld, 2005 yazında veya en geç sonbaharında bakanlık görevinden ayrılacak. 
     Gazete, bu planın ABD Savunma Bakanlığı Pentagon çalışanları arasında konuşulduğunu kaydetti. 
     Washington'daki gözlemcilerse Bush'un 2 Kasım seçimini kazanması durumunda, Ebu Garib skandalıyla sarsılan Rumsfeld'i yeniden bu göreve atamasına kuşkuyla yaklaşıyor. 
     ABD'nin Irak, Afganistan ve Guantanamo'da esirlere kötü muamelesinin nedenlerini araştıran bağımsız komisyon, Rumsfeld'in politikalarının alt kademedeki uygulayıcı konumundaki çalışanlarda kafa karışıklığı yarattığı ve bu yüzden de Pentagon'un üst düzey yetkililerinin, dolaylı olarak Irak'taki esirlere işkence skandalından sorumlu olduğu sonucuna varan bir rapor yayınlamıştı. 
     
</TEXT>
</DOC>
