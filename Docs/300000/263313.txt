<DOC>
<DOCNO> 263313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/magazin/mag02.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock'ta festival 'savaşı' 
</HEADLINE>
<TEXT>


Erkin Koray Rock'n Coke'ta, Moğollar ise alternatif 'BarışaRock'ta sahne alırken, Moğollar'ın Koray'a 'O festivale katılma' dediği öne sürüldü 

Pınar Aktaş 

Koray Rock'n Coke'ta 
YAZ aylarının vazgeçilmezleri arasına yerleşen rock festivallerine geri sayım başladı. Erkin Koray, Coca Cola'nın düzenlediği Rock'n Coke'un, alternatif olarak düzenlenen BarışaRock'a karşı kozu oldu. BarışaRock'ı düzenleyen Küresel Barış ve Adalet Koalisyonu'ndan bir yetkili Koray'ın, Moğollar tarafından Rock'n Coke'ta sahneye çıkmamak için ikna edildiğini öne sürdü. Koray ise "Telkinde bulunanlar oldu. Beni bağlamaz... Önce Coca Cola'dan teklif geldi, şartları düşünceme uygun olduğu için kabul ettim" dedi. 

Moğollar BarışaRock'ta 
ROCK'N Coke birçok ünlü sanatçıyı 21 - 22 Ağustos'ta Hezarfen Havaalanı'nda müzikseverlerle buluşturacak. 250 dönüm arazide yapılacak festivalde ana sahnede çıkacaklar arasında Iggy The Stooges, 50 Cent, The Rasmus, Türk sanatçılardan da Koray'ın yanı sıra Mazhar Fuat Özkan ve Özlem Tekin yer alacak. Rock'n Coke'a alternatif olarak geçen yıl olduğu gibi bu yıl da bu festivalle aynı zamanda düzenlenen 'BarışaRock' ise Sarıyer Mehmet Akif Ersoy piknik alanında yapılacak, Gür Akad, Tibet Ağırtan, Vedat Sakman, Akın Eldes, Moğollar sahne alacak. 


</TEXT>
</DOC>
