<DOC>
<DOCNO> 296420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/guncel/gun01.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
JİTEM, iddianamede 
</HEADLINE>
<TEXT>


Jandarmanın varlığını reddettiği JİTEM adı, PKK itirafçılarının yargılandığı Diyarbakır 3. Ağır Ceza Mahkemesi'ne gönderilen iddianamede yer aldı 

ÖZGÜR CEBE Diyarbakır DHA 

Kapatılan Diyarbakır DGM'den Diyarbakır 3. Ağır Ceza Mahkemesi'ne gönderilen çete davasının iddianamesinde, jandarma tarafından varlığı kabul edilmeyen JİTEM'in de adı geçti. Haklarında 3. Ağır Ceza Mahkemesi'nde ömür boyu hapis cezası istenen tutuksuz sanıklar PKK itirafçıları Adil Timurtaş, Recep Tiril ile Suriye uyruklu Hacı Hasan, Jandarma istihbarat elemanları Mehmet Zahir Karadeniz, Lokman Gündüz ve korucu Faysal Şanlı'nın yargılanmasına devam edildi. 
Savcılığın hazırladığı iddianamedeki ifadeler özetle şöyle 
Hacı Hasan, Şırnak'ta ölen İbrahim Babat'ın kimliğini kendisini adına çıkarıp dönemin Asayiş Kolordu Komutanı Hulusi Sayın, Asayiş komutanları İsmail Selen, Hikmet Köksal, Silopi JİTEM Grup Komutanı Binbaşı Arif Doğan, Yüzbaşı İsmail Öztoprak, Üsteğmen Sinan Yaşar'ın bilgisi dahilinde çete faaliyetlerinde kullanıldı. JİTEM adına çalışan Ahmet Zeyrek'i, yasa dışı olayları bildiği için Lokman Gündüz öldürdü. JİTEM'ci Mehmet Bayar da, başkasına gönderilen, içinde bomba bulunan çantayı açınca öldü. Sanıklar, terör örgütüne yardım ettikleri gerekçesiyle Tahsin Sevim, Hasan Utanç ve Hasan Caner adlı kişileri Astsubay Şaban Bayram'ın bilgisiyle kaçırarak kurşuna dizdi. 
Mesut Barzani liderliğindeki KDP'nin Zaho bölge komutanı Maho Geftan Türkiye'ye gelip 'Mehmet Kılıç' adını alarak Türk vatandaşı oldu ve Antalya'da askerlik yaptı. Geftan, KDP'nin sırlarını Türkiye'ye anlatması nedeniyle, KDP tarafından, Silopi JİTEM biriminden 100 bin dolar karşılığında istendi. Geftan da Silopi'de peşmergelere teslim etti. 
Veli Küçük'ün jandarma istihbarat komutanlığına getirilmesi üzerine PKK itirafçılarına asker kimliği çıkarılarak Jandarma İstihbarat Grup Komutanlığı'nda görev verildi. Bu kişiler, PKK ile bağlantısı olan 6 kişiyi tespit edip Asayiş Komutanı Hikmet Köksal'ın emriyle öldürdü. 
JİTEM'in sivil elemanı olan, MHP Silvan Teşkilatı'nda görevli Mehmet Zahir Karadeniz, kan davalısı olan Mehdi Kaydu'yu itirafçı Adil Timurtaş'a öldürtmek için araba teklif etti. Diyarbakır Jandarma Alay Komutanı İsmet Yediyıldız'a da kan davalısı olduğunu gizleyip şahsın PKK'lı olduğunu söyleyip öldürülmesine dair ikna ettikten sonra Mehdi Kaydu itirafçılar Adil Timurtaş ve Abdulkerim Altuğ tarafından öldürüldü. 


</TEXT>
</DOC>
