<DOC>
<DOCNO> 269533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur18.html </URL>
<DATE> 2004/09/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Öğrenim kredisini ödemeyenlere haciz geliyor .. 
</HEADLINE>
<TEXT>

     Yükseköğretim Kredi ve Yurtlar Kurumu YURTKUR Genel Müdürü Hasan Albayrak, ''öğrenim kredisi borcunu ödemeyen 216 bin kişiden ilk 100 binine haciz işlemi başlatılması için Maliye Bakanlığı'na yazı göndereceklerini'' bildirdi. 
     Albayrak, AA muhabirine yaptığı açıklamada, YURTKUR'un 1984 yılından eskiye dayanan alacağı bulunmadığını belirterek, bu tarihten sonraki borçların tahsili amacıyla da hiç ödeme yapmayan 216 bin kişiden ilk 100 binine haciz işlemi başlatılması için Maliye Bakanlığı'na yazı göndereceklerini bildirdi. Albayrak, daha sonra kalan 116 bin kişinin adres tespitine başlayacaklarını söyledi. 
     Albayrak, işlemlerin yürütülebilmesi için nüfus idaresi, vergi daireleri gibi değişik kanallardan bu kişilerin adreslerine ulaşmaya çalıştıklarını ifade etti. 
     
     185.8 TRİLYON BORÇ... 

     Albayrak'ın verdiği bilgiye göre, YURTKUR'a 1984 yılından bu yana 216 bin kişi öğrenim kredisini hiç ödemedi. Bu kişilerden tahsil edilecek kredi borcu, gecikme zammıyla birlikte toplam 142 trilyon lira. 
     Borcunun birkaç taksidini ödeyen 163 bin kişiden alınacak ana para ve faiz tutarı da toplam 43.8 trilyon lira olarak hesaplandı. Buna göre, 1984'den beri kurumdan kredi alan toplam 476 bin kişiden yalnız 97 bini borcunu aksatmadan ödedi. 
     YURTKUR, öğrenim kredisinin tahsilinin ardından katkı kredisinin geri ödemeleri için aynı süreci başlatacak. 
     Katkı kredisi borcunu da 1984'den bu yana hiç ödemeyen 179 bin, aksatarak ödeyen 122 bin kişi bulunuyor. Katkı kredisinin tamamını ödeyen yalnız 84 bin kişi var. 
     
     ''8 AYDA 40 TRİLYON LİRA TAHSİLAT YAPILDI'' 

     Kredi borcunu öğrenmek isteyenler, kurumun www.kyk.gov.tr internet adresinden bilgi alabiliyor. İnternet sitesinde kredi numarasına göre borç sorgulaması yapılabiliyor. Kredi numarası bilmeyenler için de ayrı bir link bulunuyor. 
     YURTKUR, kredi borcunu ödemek isteyenlere taksit kolaylığı sağlıyor. Buna göre ana para peşin tahsil ediliyor, biriken faiz tutarı da taksitlere bölünüyor. 
     Albayrak, bu uygulamanın geri ödemelere hız kazandırdığını belirterek, geçen sene ilk 8 ayda 10 trilyon lira borç tahsili yapılırken, bu yıl aynı dönemde 40 trilyon lira sağlandığını kaydetti. 
     
</TEXT>
</DOC>
