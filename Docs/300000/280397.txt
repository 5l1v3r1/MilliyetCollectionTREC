<DOC>
<DOCNO> 280397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo09.html </URL>
<DATE> 2004/10/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yunan basını, Danimarka-Türkiye beraberliğine sevindi... 
</HEADLINE>
<TEXT>

     Türkiye'nin Dünya Kupası eleme grubunda Danimarka ile 1-1 berabere kalması Yunanistan'ı sevindirdi. 
     Yunan basını, Kopenhag'daki beraberliği kendileri için en iyi sonuç olarak değerlendirdi. Etnos gazetesi 'Otto Rehhagel uğurlu geldi. Rehhagel'in izlediği Danimarka-Türkiye maçından galip çıkan yok' derken, Apoyevmatini gazetesi 'Sipariş versek Yunanistan için bu kadar iyi sonuç olmazdı' yorumunu yaptı. 
     Kathimerini gazetesi maçın Yunanistan açısından son derece olumlu bir skorla bittiğini vurgularken 'Grup kördüğüm oldu. Sadece Türkiye'nin hafif bir avantajı var. Ancak kendi sahalarında bile olsa Avrupa Şampiyonu Yunanistan'ı ve Danimarka'yı yenmeleri kolay iş değil. Favoriler arasında puan farkı olmaması Yunanistan'ın işine yarıyor' diye yazdı. 
     
</TEXT>
</DOC>
