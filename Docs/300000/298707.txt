<DOC>
<DOCNO> 298707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun20.html </URL>
<DATE> 2004/12/18/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Denktaş, AB zirvesini değerlendirdi... 
</HEADLINE>
<TEXT>

     KKTC Cumhurbaşkanı Rauf Denktaş, ''Türkiye'nin, Kıbrıs'ta iki taraf birleşmedikçe Rumları tanımayacağı sözünü tuttuğunu'' söyledi. 
     KKTC'de bir açılışta yaptığı konuşmada, AB zirvesini değerlendiren Cumhurbaşkanı Rauf Denktaş, ''Büyük bir pazarlıktan sonra Türkiye'ye müzakere tarihi verildiğini'' belirterek, ''Bunun şartlarını tabiatıyla yarın her şey açıklandığında göreceğiz. Türkiye açısından daha pazarlığın çok çetin geçeceği bellidir. 10-15 yıl bu pazarlık devam edecektir'' ifadesini kullandı. 
     ''AB ile müzakerelerde Türkiye'den her noktada bir şeyler isteneceğini'' kaydeden Denktaş, ''Türkiye bunların bazılarını verecek bazılarını veremeyecek'' diye konuştu. 
     Bir süre önce Başbakan Mehmet Ali Talat ve Başbakan Yardımcısı ve Dışişleri Bakanı Serdar Denktaş'la birlikte Başbakan Recep Tayyip Erdoğan'ı ziyaret ederek bu konuları görüştüklerini anlatan Denktaş, ''Erdoğan'dan, tarih almak için veya tarih aldıktan sonra, Kıbrıs hükümeti denilen Rum idaresini tanımayacağız, Kıbrıs'ta yeniden ortaklaşa bir devlet kuruluncaya kadar da Rumları tanımayacağız, sizi azınlık yapacak herhangi bir anlaşmayı kabul etmeyeceğiz garantisini alarak Kıbrıs'a rahat döndüklerini'' kaydetti. 
     AB ile yapılan pazarlıkları yakından takip ettiğini dile getiren Denktaş, ''Gördük ki Avrupa Birliği, Rumların ve Yunanistan'ın bütün çabaları Türkiye'ye peşinen Kıbrıs hükümetini tanıyacağını kabul ettirmekti, yazılı olarak bunu kabul ettirmek istediler. Türkiye dayattı, pazarlığı sürdürdü bu oyuna gelmedi'' diye konuştu. 
     
     ''HERKES İŞİNE BAKSIN'' 
     ''AB ile müzakerelere katılan bir diplomattan açılışa gelmeden önce bilgi aldığını ve işlerin nereye gittiğini daha rahatlıkla görebildiğini'' ifade eden Denktaş,şöyle devam etti 
     ''Türkiye'nin şartları var. Türkiye, Kıbrıs'ta iki taraf birleşmedikçe Rumları tanımayacağı sözünü tutmaktadır, yürütmektedir. Dolayısıyla herkes kendi işine baksın verilecek miyiz verilmeyecek miyiz diye bir düşünce içerisinde olmanın hiçbir manası yoktur. Eğer siz bu vatanı bu toprakları vermezseniz kimse gelip sizden bunu alamaz. Dolayısıyla egemenliğinize, vatanınıza, bağımsızlığınıza, toprağınıza sahip çıkacağınızı her halinizle her gün göstermeniz gerekmektedir.'' ''Referandumda Kıbrıs Türk halkına dünyaların, cennetlerin vaat edildiğini ancak, bugüne kadar hiçbir şey alınmadığını'' kaydeden Denktaş, ''Başkalarının vaadiyle devlet ortadan kaldırılmaz, bağımsızlıktan vazgeçilmez'' dedi. 
     ''Barış, derhal barış'' diyenlerin harekete geçtiğini, ''Rumları memnun edelim de Annan Planı'nı onlar da kabul etsin, Rumların endişelerini giderelim'' diye yaklaşımlar başladığını, belgeler dağıtılmaya başlandığını anlatan Denktaş, bunlara kulak verilmemesini istedi. ''Barışın var olduğunu, uzlaşmanın Rum isterse olacağını'' söyleyen Denktaş, ''Rum istemiyorsa aman Rum'u uzlaşmaya yaklaştıralım diye biz devamlı surette bunların önünde eğilecek ve vatanımızdan, toprağımızdan, bağımsızlığımızdan da vazgeçebilecekmişiz gibi hareket edemeyiz, etmemeliyiz. Bağımsızlık, barışın da, uzlaşmanın da temelidir. Her şeyin temeli bağımsızlıktır. Anavatanın tanıdığı bağımsız bir devletiz'' dedi. 
     
</TEXT>
</DOC>
