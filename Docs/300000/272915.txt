<DOC>
<DOCNO> 272915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonsiy03.html </URL>
<DATE> 2004/09/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
FT Zina girişimi, Türkiye'nin Avrupa ideallerine sadakatinin bir sınavı 
</HEADLINE>
<TEXT>

     Yetişkinler arası cinsel ilişkinin, Avrupa kültürünün bir parçası ve önemli bir bölümü olduğu ifade edilirken, Türk hükümetinin zinaya ilişkin girişiminin, Türkiye'nin Avrupa ideallerine sadakatinin bir sınavı olduğu yorumu yapıldı. 
     İngiliz Financial Times gazetesinde Daniel Dombey imzasıyla yer alan yorum yazısında, zina tartışmalarına ilişkin son durum değerlendirildi. Yetişkinler arasındaki cinsel ilişkinin Avrupa kültürünün bir parçası ve önemli bir bölümü olduğu kaydedilen yazıda, "Bu olmasaydı çok az Yunan miti olurdu, Emma Bovary ya da Anna Karenina olmazdı ve pembe diziler en favori temalarından birinden yoksun kalırdı" denildi. 
     Başbakan Recep Tayyip Erdoğan'ın, zinaya ilişkin düzenleme konusunda yaptığı "kimsenin Türkiye'nin içişlerine karışamayacağı" yönündeki açıklamasına dikkat çekilirken, bu yaklaşım sonrasında zina konusunun halen havada olduğu da belirtildi. 
     Erdoğan hükümetinin iktidara geldiği 2002 yılından bu yana Avrupa'dan ilham alan çok sayıda anayasa değişikliğinin gerçekleştirildiğine dikkat çekilen yazıda, "Bu değişiklikler, genişlemenin, AB için en başarılı politika olduğunun altını çizdi" denildi. Bunun, bazı AB diplomatlarının "gerçek rejim değişikliği" konusunda gurur duymalarının da nedeni olduğu ifade edildi. 
     Konunun çok hassas olduğuna işaret edilirken, Türkiye'nin üyelğine karşı olanların birleşik bir Hristiyan Avrupa hayallerinin yeniden canlandığı da ifade edildi. 
     Diğer tarafta ise, bu durumun, Ankara'da İslami bir devletin kurulmasına ilişkin korkuları canlandırdığı belirtildi. 
     Zinayı yasadışı hale getirecek planların geri çekilmesinin, AB'nin şu andaki gücünü ortaya koyacak bir sınav olduğu vurgulanan yazıda, AB'nin ticaret, tarım ve yasal düzenlemelerle birlikte demokrasinin gelişmesi, hukukun üstünlüğü ve insan haklarına verdiği önemle tanındığı ifade edildi. Yazıda, "Avrupa'nın kalbine fazladan evlilik kurumları yerleştirmek, AB'yi kuranların kafasında olan şey olmayabilir. Ancak 'Avrupa değerlerini' yayma arayışında, bazen 'aile değerleri' geri plana geçmek zorunda kalabilir" denildi. 
     
</TEXT>
</DOC>
