<DOC>
<DOCNO> 254617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonspo10.html </URL>
<DATE> 2004/07/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Milli futbolcu Hami Antrenörlük için yeterli deneyime sahip değilim 
</HEADLINE>
<TEXT>

     Milli futbolcu Hami Mandıralı, teknik direktörlük yapması yönünde teklifler aldığını, ancak antrenörlük için yeterli deneyime sahip olmadığını söyledi. 
     Kemer'de tatil yapan Hami, AA muhabirine yaptığı açıklamada, gelecekle ilgili henüz bir karar vermediğini söyledi. 
     Halen herhangi bir kulüple anlaşması bulunmayan Hami, deneyimli bir futbolcu olduğunu ve kendisine birçok teklif geldiğini belirterek, ''İsminiz Hami olunca bazı şeyler sizi engelliyor. Gel bizde top oyna , Futbolcu menajerliği yap gibi teklifler var. Ama ismim Hami olunca bir takım rahatsızlıklar yaratır diye düşünüyorum ve korkuyorum'' dedi. En çok ''Hami sen buraya da mı düştün '' sözünü duymaktan çekindiğini anlatan ünlü futbolcu, ''Kararsızlık benim için en kötü şey. Zamanla hayatım netlik kazanacak. Şu anda ailemle birlikte dinleniyorum. Burada neler yapacağımı düşünüyorum'' dedi. 
     
     ''ANTRENÖRLÜK İÇİN YETİŞMEM LAZIM 
     Hami, Trabzonspor'da teknik direktörlük yapması yönünde bir teklif gelirse bu teklifi kabul edemeyeceğini söyledi. Kendisini henüz yeterli donanıma sahip hissetmediğini vurgulayan Hami, ''Kendimi yetiştirmem lazım. Bugüne kadar 20'ye yakın hocayla çalıştım. Hepsinden bir şeyler katsam belki yeterlidir, ama tecrübe de bu işte çok önemli bir etken. Top oynamakla kazanılan tecrübe antrenörlük için bana göre yeterli değil. Fikirleri sahaya yansıtmak ayrı bir kabiliyet ister. Bunun için çok iyi olan ve benim için örnek teşkil eden birisiyle çalışıp kendimi biraz daha yetiştirmem lazım'' diye konuştu. 
     Yeni jenerasyon içinde Avrupa'ya ilk giden futbolculardan birisi olduğunu da vurgulayan Mandıralı, artık Türk futbolcuların Avrupalı gibi oynaması gerektiğini söyledi. 
     Milli takım eski teknik direktörü Şenol Güneş'i çok başarılı bulduğunu kaydeden Hami, ''Her ne kadar insanlar onu başarısızmış gibi göstermeye çalışsalar da, o çok başarılıydı. O'nun döneminde takım şampiyonada üçüncü oldu. Yazarlar, Hiç Avrupa takımı yenmedik dediler. Maksat Şenol Güneş'i başarısız göstermekti'' diye konuştu. 
     
</TEXT>
</DOC>
