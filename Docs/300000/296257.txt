<DOC>
<DOCNO> 296257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko46.html </URL>
<DATE> 2004/12/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Özince Türkiye'nin kredibilitesinde ciddi bir düzelme oldu 
</HEADLINE>
<TEXT>

     Dilek Kocabaş AA 

Türkiye İş Bankası uluslararası mali piyasalardan sendikasyon yoluyla temin edilen 450 milyon dolar tutarındaki krediyle ilgili anlaşmayı bugün Londra'da imzaladı. 
     Londra'nın tarihi otellerinden Cleridges'de düzenlenen imza töreninde konuşan Genel Müdür Ersin Özince, Türkiye'nin kredibilitesinde ciddi bir düzelme görüldüğünü, gelecek yıllarda daha iyi şartlardaki anlaşmalara imza atacaklarını umduklarını bildirdi. 
     Özince, 375 milyon dolarlık bir tutarla piyasaya çıkıldığını, ancak piyasadan gelen talebin bir anda 450 milyon doların üzerine çıktığını bildirdi. Bankanın yüksek likiditesi nedeniyle kredinin 450 milyon dolarla sınırlandırıldığını da belirten Özince, geçen yıl aldıkları 300 milyon dolarlık sendikasyon kredisinin bu yıl Aralık ayı başında geri ödendiğine de dikkat çekti. 
     Bugün alınan krediyle geçen yıl alınan kredinin hem daha yüksek tutarla hem de daha düşük maliyetle yerine konulmuş olduğunu da vurgulayan Genel Müdür Ersin Özince, İş Bankası'nın sendikasyon kredisi yoluyla 2004 yılında sağladığı kaynağın da bir önceki yıla göre yüzde 60 oranında artırıldığına dikkat çekti. 
     Özince, toplantıda Türk ekonomisindeki olumlu gelişmelere de dikkat çekerken, önümüzdeki dönemde uygulanan sıkı bütçe ve para disiplini sayesinde faiz ve enflasylon oranlarının daha da düşeceğini vurguladı. 
     İş bankası'nın 52 uluslararası bankanın katılımıyla aldığı 450 milyon dolar turarındaki kredi 1 yıl vadede geri ödenecek. Libor artı yüzde 0.50 faizle alınan kredi, ihracatın finansmanında kullanılacak. Londra'da gerçekleştirilen törene düzenleyici banka olan ABN AMRO Bank, American Express Bank, Dresdner Bank ve Citibank'ın da aralarında bulunduğu pek çok bankanın temsilcileri katıldı. 
     Bilindiği gibi Türkiye İş Bankası 22 Kasım tarihinde de 600 milyon dolarındaki seküritizasyon işlemini gerçekleştirmişti. Bugün yapılan anlaşmayla alınan 450 milyon dolarlık kredinin de eklenmesiyle İş Bankası'nın 2004 yılında temin ettiği toplam kaynak miktarı 1 milyar 600 milyon dolara yükseldi. 
     
</TEXT>
</DOC>
