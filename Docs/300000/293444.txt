<DOC>
<DOCNO> 293444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy17.html </URL>
<DATE> 2004/11/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Aralık ayında diplomasi trafiği... 
</HEADLINE>
<TEXT>

     Türkiye, 2004 yılının son ayında, özellikle AB süreci açısından önemli bir kararın alınacağı 16-17 Aralık AB zirvesi öncesinde, yoğun bir diplomasi trafiğine hazırlanıyor. 
     A.A muhabirinin derlediği bilgiye göre, AB zirvesi öncesinde Ankara'da Avrupalı konuklarla yapılacak görüşmelerin ağırlık merkezini Türkiye'nin AB üyelik süreci oluşturacak. 
     Yılın son ayında Türkiye'nin ilk konuğu Portekiz Başbakanı Pedro Santana Lopez olacak. Başbakan Recep Tayyip Erdoğan'ın davetlisi olarak 1-3 Aralık arasında resmi ziyarette bulunacak olan Lopez, Erdoğan ile görüşecek, Cumhurbaşkanı Ahmet Necdet Sezer ve TBMM Başkanı Bülent Arınç tarafından kabul edilecek. 
     Görüşmelerde ikili ilişkiler, Türkiye'nin AB üyelik süreci, Kıbrıs, transatlantik ilişkiler, Irak, Ortadoğu barış süreci ve terörizme karşı işbirliği gibi konular ele alınacak. 
     Lopez, Ankara'daki temaslarının ardından İstanbul'a geçerek, iş çevreleriyle bir araya gelecek. 
     
     AP BAŞKANI BORRELL 
     Portekiz Başbakanı Lopez'in hemen ardından Avrupa Parlamentosu Başkanı Josep Borrell Fontelles, 2-6 Aralık arasında Türkiye'de bulunacak. 
     AB'nin 16-17 Aralık zirvesi öncesine denk gelmesi açısından önemi artan bu ziyarette Borrell'e Karma Parlamento Komisyonu Eşbaşkanı Joost Lagendijk ve Türkiye raportörü Camiel Eurlings eşlik edecek. 
     Borrell, Avrupa Parlamentosu'nda, 14 Aralık'ta yapılacak Türkiye Raporu oylaması ve 16-17 Aralık zirvesi çerçevesinde temaslarda bulunacak. 
     Ankara'da, 3 Aralık'ta Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Dışişleri Bakanı Abdullah Gül ve CHP Genel Başkanı Deniz Baykal ile görüşecek olan Borrell, 4 Aralık'ta İstanbul'a geçerek çeşitli temaslarda bulunacak ve İktisadi Kalkınma Vakfı'nın bir konferansına katılacak. 
     Borrell, 5 Aralık'ta Diyarbakır'a giderek yerel yöneticilerle görüşecek. 
     
     AB'DEN DİĞER ZİYARETÇİLER 
     AP Başkanı Borrell ile aynı günlerde Belçika Dışişleri Bakanı Karel De Gucht de Türkiye'de olacak. 
     Dışişleri Bakanı ve Başbakan Yardımcısı Abdullah Gül'ün davetlisi olarak 2-3 Aralık'ta resmi ziyarette bulunacak olan De Gucht, Gül ile görüşmesinin yanı sıra Başbakan Recep Tayyip Erdoğan tarafından kabul edilecek. De Gucht, TBMM AB Uyum Komisyonu Başkanı Yaşar Yakış ile de görüşecek. 
     De Gucht ile yapılacak görüşmelerde, başta Türkiye-AB ilişkileri olmak üzere, ikili ilişkiler, uluslararası ve bölgesel güncel konular ele alınacak. 
     Ankara'yı AB zirvesi öncesinde ziyaret edecek Avrupalı konuklar arasında AB Dönem Başkanı Hollanda'nın AB'den sorumlu Devlet Bakanı Nikolai Atso ve İspanya Dışişleri Bakanı Miguel Angel Moritanos da bulunuyor. 
     Hollandalı Bakan 7 Aralık, İspanyol Bakan ise 10-11 Aralık günlerinde Ankara'da olacak. 
     
     PUTİN'İN ZİYARETİ 
     Ankara, Aralık ayı başlarında çok önemli bir konuğu, Rusya Devlet Başkanı Vladimir Vladimiroviç Putin'i de ağırlayacak. 
     Cumhurbaşkanı Ahmet Necdet Sezer'in davetlisi olarak 5-6 Aralık tarihlerinde Türkiye'ye resmi ziyarette bulunacak Putin'in, Eylül'de yapması planlanan ziyareti Beslan olayları nedeniyle ertelenmişti. 
     Ziyaret, 1972 yılından bu yana devlet başkanı düzeyinde Rusya'dan Türkiye'ye gerçekleştirilecek ilk resmi ziyaret olma özelliğini taşıyor. 
     Putin, iki günlük ziyareti sırasında, Ankara'da Cumhurbaşkanı Ahmet Necdet Sezer, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül'ün yanı sıra Türk ve Rus işadamlarıyla bir araya gelecek. Rusya Devlet Başkanı, yoğun programı nedeniyle İstanbul'a gitmeyecek. 
     Sezer ve Putin'in görüşmelerin ardından ortak siyasi deklarasyonun yanı sıra 4 anlaşmayı imzalamaları bekleniyor. 
     
</TEXT>
</DOC>
