<DOC>
<DOCNO> 284321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun07.html </URL>
<DATE> 2004/10/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Papadopulos, ABD ve BM'yi içişlerine karışmakla suçladı... 
</HEADLINE>
<TEXT>

     Kıbrıs Rum yönetimi lideri Tasos Papadopulos, ABD ve BM'yi, Annan Planı'nı destekleyen yerel gruplara maddi destek vererek, kabul edilemez biçimde Rum kesiminin içişlerine karışmakla suçladı. 
     Papadopulos, hükümetinin, son yıllarda ABD'nin BM kanalıyla gönderdiği 13 milyon dolarlık insani yardımın dağıtımını onayladığını belirterek, ancak Washington'un Rum yönetimini bilgilendirmeden paraların bir bölümünün siyasi gruplara verilmesi için BM'ye talimat verdiğini ifade etti. 
     Paraların ilgili gruplara verilmesinin, BM'nin üye ülkelerin içişlerine karışmama ilkesine aykırı olduğunu belirten Papadopulos, ''Sosyal refah programlarına maddi yardım ayrı bir şeydir, siyasi mevkilere yardım ayrı'' dedi. 
     Bu arada, güney Kıbrıs'ta, 24 Nisan referandumlarından önce Annan Planı'nın kabulü için adada para dağıtıldığı yönündeki açıklamaların yankıları devam ediyor. 
     Kıbrıs'ta iki toplumun yeniden birleşmesi ve Annan Planı'nın kabul edilmesi yönünde ABD'nin Kıbrıs'ta son 6 yılda harcadığı paranın miktarının kamuoyuna açıklanmasının ardından, BM kuruluşu olan UNOPS'un da Kıbrıs'ta yaptığı harcamalara ilişkin açıklama yapıldı. 
     Rum Politis gazetesi, UNOPS'un 1998-2004 döneminde Kıbrıs'ta yaptığı harcamalara ilişkin bilgilerin açıkladığını bildirerek, Annan Planı için 506 bin 295 dolar harcandığını yazdı. 
     Gazete, UNOPS'un 1998'den 2004'e kadar Kıbrıs'ta yaptığı harcamaların kalkınma çalışmalarıyla ilgili olduğunu, altyapı için toplam 22 milyon 749 bin 960 dolar harcandığını da belirtti. 
     
</TEXT>
</DOC>
