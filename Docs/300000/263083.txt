<DOC>
<DOCNO> 263083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun30.html </URL>
<DATE> 2004/08/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İtalya'dan Kuzey Irak'a yatırım atağı 
</HEADLINE>
<TEXT>

     İtalyan işadamlarının Irak'ın Kuzey kesiminde Kürtlerin denetiminde olan bölgelerde yatırım yapmak için harekete geçtikleri öğrenildi. 
     Corriere della Sera Akşam Postası gazetesi, bugünkü nüshasındaki haberde, bir grup İtalyan işadamının Forza İtalya Partisi Uluslararası İlişkiler Sorumlusu Dario Rivolta öncülüğünde Süleymaniye'ye gerçekleştirdiği ziyaretin son derece olumlu geçtiğini yazdı. 
     Haberde, çoğunluğu inşaat ve telekomünikasyon sektöründe faaliyet gösteren İtalyan işadamlarının Kuzey Irak'a yaptıkları ziyaret esnasında yatırımlar konusunda bazı anlaşmalara imza attıkları kaydedildi. 
     ''Bigelli Marmi'' adlı firmanın iki adet mermer fabrikası inşa edilmesi, telekomünikasyon şirketi ''DMT''nin dağıtım ağı için know-how ve materyal temini konusunda bölgedeki yetkililerle anlaşma sağlamış olduğuna işaret edildi. Irak Kürtlerine ait bir şirket temsilcilerinin önümüzdeki günlerde İtalya'ya gelerek Euromontaggi firmasıyla büyük bir çimento fabrikası inşası konusunda sözleşme imzalaması konusunda da uzlaşma sağlandığı belirtildi. 
     Başbakan Silvio Berlusconi'nin partisi Forza İtalya milletvekili olan Rivolta, Kuzey Irak'a gerçekleştirdikleri ziyarete ilişkin basın açıklamasında, ''Bölgedeki Kürt yetkililer İtalyan yatırımlarının güvenli koşullar altında gerçekleşmesinin sağlanacağı konusunda bizlere güvence de vermiş durumdadırlar'' dedi. 
     Rivolta, meclis bünyesindeki dışişleri komisyonunda başkan Yardımcısı olarak da görev yapıyor. 
     
</TEXT>
</DOC>
