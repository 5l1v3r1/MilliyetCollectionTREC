<DOC>
<DOCNO> 289060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur26.html </URL>
<DATE> 2004/11/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Antalya'da kötü hava koşulları... Uçakların inişine izin verilmiyor 
</HEADLINE>
<TEXT>

     Antalya'da öğle saatlerinde etkili olmaya başlayan kötü hava koşulları nedeniyle Antalya Havalimanı'na uçakların inişine izin verilmiyor. 
     Devlet Hava Meydanları İşletmeleri DHMİ Antalya Havalimanı Başmüdürü Osman Serdar, AA muhabirine yaptığı açıklamada, görüş mesafesinin 500 metreye kadar düşmesi nedeniyle son bir saattir uçakların inişine izin verilmediğini söyledi. 
     İç hat ve dış hatlardan gelen üç uçağın Dalaman ve İstanbul havalimanlarına yönlendirildiğini belirten Serdar, meterolojinin tahminlerine göre, görüş mesafesinin birkaç saat içinde normale döneceğini ve havalimanının yeniden inişlere açılacağını tahmin ettiklerini bildirdi. 
     Serdar, Antalya Havalimanı'ndan uçakların kalkış işlemlerinde ise bir sorun bulunmadığını, Antalya'dan hareket edecek uçakların seferlerini normal olarak gerçekleştirdiklerini de sözlerine ekledi. 
     
</TEXT>
</DOC>
