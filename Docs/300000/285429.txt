<DOC>
<DOCNO> 285429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko37.html </URL>
<DATE> 2004/11/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Lafarge, Ulla gemisinin çıkarılması için 1.5 milyon dolar ayırdı 
</HEADLINE>
<TEXT>

     Lafarge Grubu, firmaya ait taşıdığı atık yükle İskenderun Körfezi'nde batan Ulla gemisinin yükünün su altından çıkarılması için teknik destek ve 1.5 milyon dolara kadar finansal katkıda bulunacağını açıkladı. 
     Lafarge Grubu'ndan yapılan yazılı açıklamada, şirketin sürdürülebilir kalkınma konusundaki taahhütlerini yıllardır, çevreye büyük saygı göstererek devam ettirdiği, sürdürülebilir kalkınmaya yönelik genel yaklaşımı çerçevesinde Lafarge'ın, yerel yakın çevre ve devlet organlarıyla olan ilişkilerine büyük önem ve değer verdiği belirtildi. 
     ''Bu itibarla Lafarge, Ulla gemisinin sahibi tarafından alınan tek yanlı bir kararla Türkiye'ye getirilmiş olmasından büyük üzüntü duymaktadır'' denilen açıklamada, devamla şu görüşlere yer verildi. 
     ''Lafarge, faaliyette bulunduğu tüm ülkelerde olduğu gibi, yakın zamanda faaliyet alanlarını genişletmeyi planladığı ve Grup için büyük önem taşıyan Türkiye'de de sorumlu iş yapma geleneğinin ve grubun Türkiye'ye olan taahhüdünün bir göstergesi olarak, -başlangıçta İspanya'dan yükün temin edilmesi nedeniyle konuya dahil olduğundan-, iyi niyetli bir yaklaşımla, Türk hükümetinin Ulla gemisinin batmasıyla ortaya çıkan sorunun çözümü yönündeki çabalarına katkıda bulunma arzusundadır. 
     Lafarge Grubu, bu çerçevede, gemi yükünün su altından çıkarılması için teknik destek ve 1,5 milyon dolara kadar finansal katkı sağlanması şeklinde özetlenebilecek iyi niyetli bir çözüm yaklaşımı göstererek, Türk yetkililere olan taahhüdünü bildirirken, bu iyi niyetli katkının, hiçbir şekilde Lafarge'ın Türkiye'de meydana gelen bu olaydan kendisini sorumlu kabul ettiği şeklinde değerlendirilmemesi gereğini özellikle vurgulamaktadır. 
     Lafarge ayrıca gemi yükünün geri getirilmesi ve ilgili süreçler konusunda İspanya yetkililerine olan taahhüdünü de doğrulamaktadır. '' Açıklamada, söz konusu katkıların, Türkiye ve İspanya yetkilileri arasında Basel konvansiyonu çerçevesinde varılan anlaşmanın geçerliliği konusunda Lafarge net olarak bilgilendirildiğinde gerçekleştirilebileceği kaydedildi. 
     
</TEXT>
</DOC>
