<DOC>
<DOCNO> 252202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy14.html </URL>
<DATE> 2004/07/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ankara Valisi Gür'den hüzünlü veda... 
</HEADLINE>
<TEXT>

     Emekliye ayrılan Ankara Valisi Yahya Gür, veda konuşmasında, ''Bana artık Ankara'nın bir sokağında ya da Kızılay'da rastlayabilirsiniz. O zaman benden gözlerinizdeki pırıltıyı esirgemeyin'' derken gözyaşlarını tutamadı. 
     Yahya Gür, Ankara Valiliği'nce İl Genel Meclisi Toplantı Salonu'nda düzenlenen veda toplantısında, kaymakamlara, belediye başkanlarına, kamu kurum ile kuruluşlarının il ve bölge müdürlerine, sivil toplum örgütü temsilcilerine hitap etti. 
     Metin hazırlamadığını, içinden geldiği gibi konuşacağını belirten Gür, ''Herşeyin bir sonu vardır. Memuriyetin de öyle. Benden öncekiler nasıl gittiyse, ben de öyle gidiyorum. Önemli olan gittikten sonra yaptığınız güzel hizmetlerle anılmak'' dedi. 
     Valiliği sırasında ilke edindiği en önemli değerin, ''insanların yaşamlarını kolaylaştırıcı hizmetlerin hayata geçirilmesine ön ayak olmak'' olduğunu ifade eden Gür, görevini çok sevdiğini ve başladığı günden yana hiçbir şeyden ötürü yakınmadığını söyledi. 
     Mesai arkadaşlarına da teşekkür eden Gür, ''Benim en büyük şansım, projeler için benimle birlikte çalışan, bana yardım etmek için çırpınan çalışanlarım olmasıydı. Çalışma arkadaşlarımdan benden sonra gelecek valiye de aynı yakınlığı göstermelerini istiyorum'' diye konuştu. 
     Gür, 39 yıllık memuriyetinin yaklaşık 15 yılının Ankara'da geçtiğini belirterek, Ankara'nın yaşantısında hep önemli bir yeri olacağını ve Ankara ile ilgili gelişmeleri yakından takip edeceğini ifade etti. 
     
     GÖZYAŞLARINI TUTAMADI 
     ''Bana artık Ankara'nın bir sokağında ya da Kızılay'da rastlayabilirsiniz. O zaman benden gözlerinizdeki pırıltıyı esirgemeyin'' derken gözyaşlarını tutamayan Gür, salonda bulunanlar tarafından ayakta alkışlandı. 
     Ankara Vali Vekili Ramazan Urgancıoğlu da Gür ile 3 yıldan bu yana çalıştıklarını belirterek, ''Sayın Valimizin yaş haddinden emekliye ayrılması söz konusu. Sayın Vali, hiçbir zaman gösterişten hoşlanmadı. Bu veda toplantısında bazı eksiklerimiz olabilir. Ama bu kasıtlı yapıldı. Çünkü gösterişten uzak durmaya çalıştık'' dedi. 
     Urgancıoğlu, Gür'e valilik makam aracı forsunu hediye etti. Forsu alırken duygulanan Gür, ''Makam aracımda oturmama bile dikkat ederim. Çünkü o aracın ön kısmında bu fors dalgalanıyor. Yolda giderken bu forsun dalgalanışını görmek beni hep gururlandırdı'' diye konuştu. 
     Veda toplantısına katılan Karabük Valisi Cemalettin Sevim de Gür'e gümüş tabak sundu. 
     Toplantının ardından misafirlere kokteyl verildi. 
     
</TEXT>
</DOC>
