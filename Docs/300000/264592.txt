<DOC>
<DOCNO> 264592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/siyaset/axsiy02.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüm gayretim AB için' 
</HEADLINE>
<TEXT>


"Görev esastır. Asker sivil fark etmez" diyen Yeni MGK Genel Sekreteri Yiğit Alpogan, Türkiye'nin aralıkta tarih alacağına inandığını belirtti 

YORGO KIRBAKİ Atina 


Milli Güvenlik Kurulu MGK Genel Sekreterliği'ne getirilen ilk sivil olan Atina Büyükelçisi Yiğit Alpogan, Türkiye'nin Avrupa perspektifi yolunda gereken her çabayı göstereceğini söyledi. Alpogan, Milliyet'in sorularını yanıtladı 

Önce diplomat Yiğit Alpogan'la başlayalım. Türkiye - AB ilişkilerini nasıl değerlendiriyorsunuz 
Bugüne kadar Kopenhag kriterleri doğrultusunda gereken her şey yerine getirilmiştir. Avrupa'nın objektif bir değerlendirme yapması halinde, Türkiye'ye AB'nin aralık zirvesinde tarih verileceğine inanıyorum. 

Kıbrıs konusunda engel çıkabilir mi 
Türkiye ve KKTC, ellerinden gelen her şeyi yapmıştır. Kıbrıs Türk halkı da referandumda verdiği oyla ne kadar çözüm ve barış yanlısı olduğunu göstermiştir. Bunun ötesinde Türk tarafından başka bir şey isteneceğini tahmin etmiyorum. 

Gelelim MGK'nın ilk sivil Genel Sekreteri Alpogan'a. Sizi nasıl bir görev bekliyor Oturacağınız koltukta amacınız nedir 
Öncelikle bu şerefli görev bana tevcih edildiği için fevkalade mutluyum. MGK Yasası değişti. MGK her zaman Türkiye'nin en önemli kuruluşlarından birisi olmuştur. Ben de çalışmalarımdaki bu gereken çalışmaları en iyi şekilde yapmaya gayret edeceğim. MGK Genel Sekreteri olarak Türkiye'nin Avrupa perspektifi yolunda her türlü gayreti göstereceğim. 

MGK'nın askeri ve sivil genel sekreteri arasındaki fark nedir 
Bence görev esastır. MGK Genel Sekreteri'nin görevleri yasalarla çizilir. Dolayısıyla bu görevi yerine getiren kişinin üniformalı ya da üniformasız olmasının herhangi bir fark yaratacağına inanmıyorum. 

MGK askeri ağırlıklı bir organizasyondu. Bundan sonra önümüzdeki yıllarda askeri ağırlık ne ölçüde azaltılacak 
Bu konularda şimdi konuşmak erken. Böyle bir şeye iştirak etmem ya da reddetmek için erken. 

Türkiye'nin bugün ve yakın gelecekte karşı karşıya bulunduğu iç ve dış tehditler nelerdir 
Ulusal güvenliğimize yönelik terör tehdidini en önemli tehdit olarak görüyorum. Terörde bir globalleşme vardır. Bu globalleşen terör çerçevesinde çıkabilecek yeni tehditlere karşı devletimizin bütün organlarıyla gerekli mücadeleyi bundan sonra da göstereceğine inanıyorum. 


</TEXT>
</DOC>
