<DOC>
<DOCNO> 251837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/yasam/yas01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baba, öldüm ama üzülme cennetteyim' 
</HEADLINE>
<TEXT>


Milyonda bir görülen bir hastalığa yakalanan liseli Cem, Paris'teki ameliyatı sonrası tüm arkadaşlarıyla vedalaşıp, babasına bu kahreden mesajı gönderdi 

Ümran Avcı 

Türküler söylerdi eğlence gecelerinde. Son türküsü "Cerrahpaşa'ya koydum canımın yarısını" diyen ağıt oldu. Ömrünün son demlerine geldiğini hissetmiş gibi arkadaşlarını aradı, babasına son mesajını çekti. 
Cem Çağlar Çulha, henüz 17'sindeydi. Milyonda bir görülen hastalık çocukluğunda yapışmıştı yakasına. Eklem yerleri büyüyor, ama kemikleri gelişmiyordu. Bacakları 75 derece dışa açıktı. Bu yüzdendi belki futbola tutkusu. Hiç top peşinde koşturamadı ama futbol maçlarının müptelası oldu. Fenerbahçe'nin her golünde naralar attı. 

'Maç saati uyutmayın' 
Ailesinin 'güler yüzlüsü' iyileşmek istiyordu. Araştırdılar, soruşturdular, dünyada 300 bin kişide görüldüğü söylenen bu hastalığın tedavisi için Fransa Paris'teki Neker Hastanesi'ni önerdiler. 
Fransız doktorlar bir yıl önce 'ameliyat' dediğinde, Cem çok korktu, direndi, ama sonunda razı oldu. 3.5 saatlik ameliyattan sonra Cem eskiye nazaran çok rahat hareket etmeye başladı. Bu yüzden 21 Haziran Pazartesi günkü ameliyata 'Daha da iyileşeceğim' ümidiyle isteyerek gitti. 
İki saatlik ameliyattan sonra uyandığında önce Avrupa Şampiyonası'nı sordu. 
Acılarını azaltmak için uyutulduğunda doktorlara, "Beni maç saatlerinde uyutmayın" ricasında bulundu. Cezayirli bir hasta memleketini sorduğunda "Şükrü Saracoğlu'ndanım" dedi. Cezayirli, anlamış gibi başıyla onaylayınca da Beşiktaş taraftarı bir akrabasına dönüp, "İnönü desem anlamayacaktı. Bak Saracoğlu'nu nasıl anladı" diye şaka yaptı. İyileşecekti, daha rahat yürüyecekti ya, bu yüzden hastane odasında bu kadar espriliydi. Cumartesi günü de ailece İstanbul'a döneceklerdi. 

Öleceğini sanki hissetti 
Sonra ne olduysa, birden değişmeye başladı. Hani "hissetti" derler ya öleceğini, öyle oldu. Vasiyetlere başladı. 
Çarşamba günü İstanbul'daki can arkadaşını aradı "Mezarıma en az bir kere mutlaka gel" dedi, vedalaştı. Ardından bir başkasına "Bir tek gül getirirsin mezarıma" dedi. Ölümünden 10 saat önce de bir iş için hastaneden ayrılan babasına cep telefonundan mesaj çekti "Öldüm baba, ama merak etme cennetteyim." 
Babası mesajı okuduğunda kanı dondu, hastaneye koştu. Oğluna sarıldı. İşte bu sarılıştan saatler sonra, perşembe gecesi 02.35'de, bir kan pıhtısı kalp damarını tıkayınca Cem son nefesini verdi. Lise 2 öğrencisi Cem bugün toprağa verilecek. Anne Gülşen Çulha ve CHP Bahçelievler eski ilçe Başkanı olan baba Musa Çulha, ne oğlunu, ne çektiği mesajı, ne de evlat acısını yüreklerinden hiç silemeyecek. 




</TEXT>
</DOC>
