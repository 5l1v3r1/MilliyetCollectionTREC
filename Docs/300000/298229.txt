<DOC>
<DOCNO> 298229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy08.html </URL>
<DATE> 2004/12/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
TBMM'de kavga eden Kaya "Türk halkından özür diliyorum" 
</HEADLINE>
<TEXT>

     AK Parti Ağrı Milletvekili Cemal Kaya, bütçe konuşması sırası için CHP Çanakkale Milletvekili ve TBMM Katip Üyesi Ahmet Küçük ile kavga etmeleriyle ilgili olarak, ''Türk halkından özür diliyorum'' dedi. 
     Kaya, TBMM'de düzenlediği basın toplantısında, bu sabah saatlerinde yaşanan olayın çok büyütüldüğünü ifade ederek, bir de kendi ağzından olayın duyulması için açıklama yapmak istediğini söyledi. 
     Bütçe görüşmeleri için ismini yazdırmak üzere saat 08.30'de TBMM'ye geldiğini, bunun için bazı milletvekillerinin saat 06.00'da geldiklerini gördüğünü anlatan Kaya, şunları söyledi 
     ''Saat 09.30'da CHP'li Katip Üye Ahmet Küçük geldi ve bizi CHP Grup Salonu'na aldılar ve listeye ismimizi yazmaya başladılar. Milletvekillerinin adı geliş sıralarına göre yazılmaya başlandı. CHP Manisa milletvekili Ufuk Özkan gelerek aleyhte konuşmak için listeye adının yazılmasını istedi. Ahmet Küçük, Özkan'ın adını listenin sonuna yazması gerekirken başka milletvekillerinin adının bulunduğu yere yazdı. Ben de kendisini uyararak, adını sona yazması gerektiğini söyledim. Bana yazarsam ne olur ulan diye karşılık verdi. Bir milletvekiline ulan kelimesini yakıştıramam doğrusu. Kendisi ayağa kalktı karşılıklı itiştik. O benim kravatımdan çekti, ben de ittim. Sonra da olay yerinden ayrıldım.'' Kaya, silahlı olduğu yönündeki iddiaları da reddederek, son bir yıldır Genel Kurul'a silahlı gelmediğini söyledi. Olay sırasında silah bulunmadığına bazı CHP ve AK Parti milletvekillerinin de şahit olduğunu anlatan Kaya, ''Bu olaya üzülüyorum. Hem kendi adıma hem de arkadaşım adına üzülüyorum. Bu olaylar yüzünden Türk halkından özür diliyorum'' dedi. 
     Kaya, bir gazetecinin Ahmet Küçük'e yumruk atıp atmadığını sorması üzerine de kesinlikle yumruk atmadığını belirterek, ''Kendisinin yüzünde gözlük var. Eğer yumruk atsaydım bu durum belli olurdu. Kesinlikle yumruk atma yok'' diye konuştu. 
     
</TEXT>
</DOC>
