<DOC>
<DOCNO> 260713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/yguven.html </URL>
<DATE> 2004/08/05/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kapuscinski ustadan meşe ile konyak 
</HEADLINE>
<TEXT>



Önsöz 

"Veri toplamadan kuram ortaya atmak büyük bir hatadır. Kişi farkında olmaksızın, kuramı gerçeklere uydurmak yerine, gerçekleri kurama uyacak şekilde çarpıtmaya başlar." 
Sherlock Holmes'un bu tespitinde Arthur Conan Doyle'un "çok büyük" katkılarını bilsem de, ünlü dedektifle aynı fikirde olmak hoşuma gitti doğrusu. 
Alıntı, Holmes'un "Bohemya'da Skandal" macerasından ama bizim futbol camiamızın da hiç yabancı olmadığı bir skandal türüdür bu. Hele son yıllarda zıplayan reyting yarışı ve amansız yorumcu savaşlarından sonra artık skandal olmaktan çıkmış, sıradanlaşmıştır. Öyle ki, "veri"yi boş verin spekülasyon yapacak kadar tecrübesi olmayan genç meslektaşlar bile, "içinde ustaların mutlu ve zengin bir yaşam sürdüğü" bu tuzağa şevkle atlamaktadır. 
Tuzak kalabalıklaşmaktadır. Hatta sırada bekleyenler vardır atlamak için. Ah bir yer açılsa, bir fırsat çıksa, bir mikrofon uzatılsa .. 

Bana göre değil... Alelacele bir fikre sarılıp, onu önyargı haline getirmekten ve önyargılarım yüzünden gerçekleri çekiştirmekten özenle sakındım hep. Ne kadar başardım bilemem. En azından tehlikenin farkındayım. Ve bu yüzden bir sürü "fırsatı" teptim. Mesela bugün. Lig'in arefesine denk gelen Ters Köşe'de kamplar ve hazırlık maçlarından doğru dürüst bir veriye ulaşamadığım için şampiyon adayları hakkında yorum yapmayacağım. Kiminin transferi bitmedi, bitenin futbolcusu gelmedi, gelen yerini bulamadı, bulan oynayamadı. Ben de sizler gibi "Mahşer'in Dört Atlısı"nı satır satır okuyup ufkumu açmaya çalışmaktayım. Bugün bana katılırsanız gelin tarihte, kitaplarda, düşüncede gezinti yapalım. 



Ryszard Kapuscinski'yi "Futbol Savaşı" kitabından tanıyıp sevdik. Kendisi benim favori yazarlarımdandır. Gerçek mesleği gazeteciliğin kazandırdığı olayın flaşını süzme yeteneği, kısa ve şok cümlelerindeki makyajsız cazibe, "insanın kafasına sakin ve acelesiz giren, yapması gerekeni yapan, içi güneş dolu bir kadeh konyak kadar lezzetlidir" benim için. 
Bakın Kapuscinski, kaliteli konyağı nasıl anlatıyor yorumu sonra. 

"... Konyak yapmak için dört şeye ihtiyacınız vardır. Şarap, güneş, meşe ve zaman. Fıçılar meşeden olmalıdır. Konyağın tüm sırrı, meşe ağacının halkalarında gizlidir. Meşe büyür ve güneşi içinde toplar. Kehribar nasıl denizin dibine yerleşirse, güneş de meşenin halkalarına aynı şekilde yerleşir. Bu onlarca yıl alan uzun bir süreçtir. Genç meşeden yapılan bir fıçı, iyi konyak üretemeyecektir. Meşe büyür kütüğü gümüşiye dönüşür. Meşe dolgunlaşır ağacı güçlenir, renklenir ve rayihalanır. Her meşe iyi konyak yapmaz. En iyi konyağı tenha yerlerde, kuru toprakta, tek başına büyüyen meşeler yapar. Böyle meşeler güneşin tadını çıkarırlar. İçlerindeki güneş, bir arı kovanındaki bal kadar çoktur. Gençken yaralanmış bir ağaç da iyi konyak vermez. Yaralı bir gövdede özsular doğru dürüst sirküle olamayacağından ahşabı aranan tada sahip olmaz. 
Meşe tembel bir ağaçtır oysa konyak için meşenin çalışması gerekir. Fıçı yapımcısı bir keman yapımcısının hassasiyetine sahip olmalıdır. İyi bir fıçı yüz yıl dayanabilir. Yaşları iki yüzyılı aşkın fıçılar bile vardır. Her fıçı başarılı olmaz. Tatsız fıçılar vardır, sonra altın gibi konyak verenleri vardır. Birkaç yıldan sonra insan hangisinin hangi fıçıdan olduğunu anlar. 
Fıçılara üzüm alkolü dökülür. Fıçı tahta bir ata yerleştirilir ve öylece bırakılır. Artık başka bir şey yapmaya gerek yoktur, beklemek dışında. Her şeyin bir zamanı vardır. Alkol artık meşenin içine girer, ardından tahta sahip olduğu her şeyi ona verir. Güneşi verir rayihayı verir rengi verir. Tahta, içindeki özsuları verir çalışır. 
Zaten bu yüzden soğukkanlılık gerekir. 
En iyi konyaklar, yıldızsız ve bir adı olanlardır. Bunlar on, yirmi, yüz yıla varan sürelerde dinlenmiş konyaklardır. Ama aslında, kaliteli bir konyağın yaşı daha büyüktür. Bu süreye fıçının yapıldığı meşe ağacının yaşını da eklemek gerekir. Şimdilerde fıçı yapımında kullanılan meşeler, Fransız İhtilali zamanında dikilen meşelerdir. 
İnsan, tadına bakarak bir konyağın genç mi, yaşlı mı olduğunu söyleyebilir. Genç bir konyak keskin, hızlı, atılgandır. Tadı mayhoş, sert olur. Öte yandan yaşlı bir konyak yumuşacık, nazik içimlidir. Lezzeti ancak sonradan gevşemeye başlar. Yaşlı bir konyağın içinde bir sürü sıcaklık, bir sürü güneş vardır. İnsanın kafasına sakin sakin, hiç acelesiz girer ve yapması gerekeni yapar". 
Ryszard Kapuscinski, İmparatorluk, ss.53-54. Çeviri Gül Çağalı Güven- ayıptır söylemesi eşim olur. Yalnız kimse aile reklamı demesin, kitap çıkalı beş yıl olmuş, ayrıca Gül'ün çevirdiği kitaplar altmışı bulmuş . 

Meşe ile konyağın serüveni ne kadar girift değil mi .. Bu alt tarafı konyak siz bir de yeniden takım kurmaya çalışan teknik direktörlerle futbolcuların alışverişlerini, ortak üretimlerini ve ürünün lezzetli olma ihtimalini düşünün Ne kadar zor değil mi 

İlginç bir soru 

Dünyaya yeni inmiş ve çocuklarımıza televizyon, radyo, sinema, dergi, çizgi roman ve kitap yoluyla neler sunduğumuzu araştırmaya girişmiş bir uzaylı, onlara cinayet, tecavüz, acımasızlık, batıl inanış, budalalık ve tüketim öğretme kararı aldığımızı düşünecektir. Doğrusu bu çabayı gerçekten gösteriyor, büyük ölçüde de başarılı oluyoruz. Çocuklara bilimsel düşünce ve umut aşılamaya çalışsaydık, nasıl bir toplum olurduk Carl Sagan, Karanlık Bir Dünyada Bilimin Mum Işığı, s.31 

Şiddet yasası yurttaşlık hatası 

Sporda şiddet yasası, bir yanlışlar zincirinin düzeltilmesi için zorunluluktan ortaya çıkmıştır ve pratikte faydalı olsa da teorik açıdan bir vatandaşlık hatasıdır. 
Bunu ben söylemiyorum o çok öykündüğümüz, inandığımız, dümen suyunda yüzmeye çalıştığımız ABD'nin bir Yüksek Mahkeme üyesi, yarım asır önce dile getirmiş 
"Hükümetin işlevi yurttaşı hataya düşmekten kurtarmak değildir yurttaşın görevi, hükümeti hataya düşmekten kurtarmaktır." demiş yargıç Robert H. Jackson. 
Biz asli görevimizi yapacağımıza tribünde birbirimizi boğazlarsak, hükümet de gelip bizi "kurtarır" işte. Sıkıyorsa kavga edin, demeç verin, konuşun bakalım şimdi. 

Timurlenk 

Timurlenk'i nasıl bilirsiniz .. Hani Ankara Savaşı'nda Bayezid'ı yenip Anadolu'yu Fetret Devri'ne mahkum eden Asyalı hükumdar... Zalim değil mi 
Hem de nasıl .. Arap tarihçi Zaid Vosifi, Timur'un geçtiği yerlerdeki kandan, gökyüzünün lale bahçesi rengini aldığını yazıyor. Bütün seferlerin başında her şeye nezaret edermiş Timur. Her ayrıntıyla ilgilenirmiş. Yendiklerinin kafalarını vurdurup, kafatasından yapılmasını emrettiği kuleleri, duvarları, yolları bile denetlermiş. Tüccarların midelerinin parçalanmasını ve altın aramasını ister, adamakıllı arandığından emin olmak için kesime nezaret edermiş. Düşmanını zehirletecekse, zehri bizzat hazırlarmış. 
Semerkant'tayken günün yarısını infazlara ve kana ayırırmış, geri kalan kısmında ise başka bir iş yaparmış 
Başkentin imarı ve sanatsal faaliyetler. 
Sanatın yayılması uğraşına, ölümü yayma uğraşında gösterdiği şevk istekle katılan bir hakanmış Timur. Semerkant'ı dünyanın en güzel başkenti haline getirmiş. Her yapıyı denetlermiş. Güzel olmayanların yıkılmasını emredermiş. Süslemeleri bile kendi tarif edermiş. Ve bu kana doymayan adamın öyle mükemmel bir zevki varmış ki, Semerkan'taki eserler bunun belgeleriymiş. 
Biz nasıl niteleyeceğiz şimdi Timur'u Korkunç mu, sanatçı ruhlu mu .. İnsanları yok eden mi, şehirleri imar eden mi İnce zevkli mi, gözünü kan bürümüş bir adam mı 
Bazen bana diyorlar ki, "Bazı insanlara takıksın. Hiç mi iyi şeyler yapmıyorlar" Aklıma Timur geliyor. Acaba 1400'lerin Semerkant'ını yazsaydım Timur için "bazı kötü huyları vardı ama, hem işini iyi yapar hem de sanat ve mimariden çok iyi anlardı" diye yazabilir miydim acaba Hayır, gerçek hayatta bir yanlış en az üç doğruyu götürüyor maalesef. Bakmayın siz ÖSS'ye. 

Hoca ve sihirli hava 

Bilirsiniz bir futbol takımında "her şey tamam" dediğinizde bile şüpheler vardır. Bu şüphelerden en önemlisi ise teknik direktörün yaratacağı havadır. Öyle sihirli bir havadır ki bu, gerektiğinde balkabağını şatafatlı bir "dörtçeker" faytona çevirebileceği gibi, dünyanın en iyi futbolcusunu sıçrayamayan bir kurbağa haline de getirebilir. 
Peki, nasıl yakalanır bu sihirli hava 
Sevgili İlhan Uçkan'ın "Aşk Büyüsü" isimli son kitabında bile tarifi yoktur. E.M. Butler, "hatırdan çıkarmamalı ki sihir, sanatçı ve izleyicisi arasında işbirliği gerektiren bir sanattır" diyor. 
Yani eliniz mecbur, hocaya inanacaksınız ki, sihrin ortaya çıkacağı zemin oluşsun asgarisinden. Aksi halde Mandrake gelse pelerinine dolanıp düşer burada... 
Kimseyi işaret etmiyorum bu bölüm hocalarından şüphesi olanlara, güveni sarsılanlara, ufaktan şüphelenmeye başlayanlara ve zaten baştan beri inanmayanlara. 
Onların kaderinde "sihir" değil "sinir" var bu sezon. 



</TEXT>
</DOC>
