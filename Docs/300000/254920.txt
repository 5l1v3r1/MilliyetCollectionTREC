<DOC>
<DOCNO> 254920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/dunya/axdun01.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehine mi, firari mi 
</HEADLINE>
<TEXT>


Önce 'başı kesildi' denilen, sonra yaşadığı ve serbest bırakıldığı söylenen, ardından Lübnan'da olduğu saptanan ABD askeri Hassoun, şimdi ise Almanya'da askeri bir hastanede sorgulanıyor 

DIŞ HABERLER SERVİSİ 


Geçtiğimiz 20 Haziran'da Felluce'deki Amerikan üssünden esrarengiz bir şekilde yok olduktan sonra 3 hafta süreyle kendisinden haber alınamayan Lübnan asıllı Amerikalı deniz piyadesi onbaşı Wassef Ali Hassoun'un, Almanya'daki Landstuhl ABD askeri hastanesinde sorgulandığı ortaya çıktı. 
Direnişçiler tarafından kaçırıldığı, hatta 27 Haziran'da başının kesildiği dahi ileri sürülen ancak 8 Temmuz'da Beyrut'taki ABD elçiliğiyle temas kurunca sağ olduğu anlaşılan Hassoun'un sır dolu macerası, askeri yetkililer tarafından şüpheyle karşılandı. 

Herşey düzmece mi 
Yetkililer, Beyrut'tayken ABD ordusundan ayrılıp Lübnan'da kalacağını açıklayan Hassoun'un gerçekten militanlar tarafından kaçırılıp kaçırılmadığını ortaya çıkarmak için 24 yaşındaki onbaşının sıkı bir sorgudan geçirildiğini bildirdiler. 
Hassoun'un ordudan firar edip "düzmece bir kaçırılma" mizanseni sergilemesinden şüphelenen yetkililer, onbaşıdan nasıl kaçırıldığına ilişkin tüm ayrıntıları öğrenmeye çalışıyor. Bu amaçla uzman istihbaratçılar, psikolog, doktor ve bir imamın yer aldığı sorgu heyeti, Hassoun'a direnişçilerin başının kesmesini nasıl engellediğini, onlara nasıl direndiğini, ellerinden nasıl kurtulduğunu ve Lübnan'a nasıl kaçtığını sorarak ifadesindeki çelişkileri mercek altına alacak. 
Hassoun hakkında ortaya atılan bir başka senaryo da, kendisini kaçıran direnişçilere amerikan ordusundan ayrılma sözü verdiği ve bu söz karşılığında hayatı bağışlandıktan sonra, direnişçilerin yardımıyla Lübnan'a geçtiği şeklinde. 
Onbaşının Almanya'ya nasıl getirildiği konusunda ise bir açıklama yapılmadı. ABD Deniz Piyadeleri Avrupa sözcüsü Binbaşı Tim Keefe, onbaşının vereceği bilgilerin Irak'taki bazı kişilerin hayatını kurtarabileceğini söyledi. 


</TEXT>
</DOC>
