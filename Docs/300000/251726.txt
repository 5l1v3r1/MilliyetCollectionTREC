<DOC>
<DOCNO> 251726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur14.html </URL>
<DATE> 2004/06/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Cep telefonu polisin hayatını kurtardı... 
</HEADLINE>
<TEXT>

     Bolu'da kalp krizi geçiren polis memuru, 112 Acil Servisi'ni cep telefonundan aramasının ardından, yapılan müdahale sonucu kurtarıldı. 
     Bolu Emniyet Müdürlüğü Trafik Şubesi'nde görevli 2 çocuk babası polis memuru Mehmet Uzun 47 , evde kimsenin olmadığı sırada kalp krizi geçirerek, yere düştü. 
     Uzun, bu esnada yanında bulunan cep telefonu ile 112 Acil Servisi'ni arayarak yardım talebinde bulundu. Kısa süre sonra polis memurunun bulunduğu eve giren sağlık ekipleri, kalp krizi geçiren polis memuruna ilk müdahaleyi evinde yaptı. Uzun, evdeki müdahalenin ardından İzzet Baysal Devlet Hastanesi'ne kaldırılarak yapılan şok tedavisi ile kurtarıldı. 
     
     ''YENİDEN DOĞMUŞ GİBİYİM...'' 
     Kalp krizi sonrasında 1 dakika gibi kısa bir sürede cep telefonundan yardım istediğini anlatan Uzun, ''Kriz anında öleceğimi düşündüm. Beni tekrar yaşama döndüren herkese teşekkür ediyorum. Yeniden doğmuş gibiyim'' dedi. 
     Polis memuruna hastanede ilk müdahaleyi yapan Kardiyoloji Uzmanı Dr. İhsan Uğurlu ise, hastanın 112 Acil Yardım ekibinin ilk müdahalesi sayesinde kurtulduğuna işaret ederek, ''Hasta telefonla yardım istemeseydi, bana göre kurtulması mucize olurdu. Hasta bize getirildiğinde, nabzı sıfırdı'' diye konuştu. 
     
</TEXT>
</DOC>
