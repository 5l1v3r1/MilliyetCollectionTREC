<DOC>
<DOCNO> 295313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur41.html </URL>
<DATE> 2004/12/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fethiye Başsavcısı "Guletin battığı iddia edilen bölgede iz yok" 
</HEADLINE>
<TEXT>

     Fethiye Cumhuriyet Başsavcısı Akif Celalettin Şimşek, Fethiye açıklarında battığı belirtilen ''Q Boat Barbarossa'' isimli guletle ilgili olarak hiçbir enkaza ve ize ulaşılamadığını bildirdi. 
     Başsavcı Şimşek, guletten Sinan Bilgin'in kurtulduğunu, Burhan Yolcu ve Vahap Bilgin'in cesetlerinin karaya vurduğunu hatırlattı. 
     Yatın sahibi Ulvi Berberoğlu ve mürettebat Erhan Postacı'nın halen kayıp olduğunu belirten Şimşek, AA muhabirine yaptığı açıklamada, '' Şu ana kadar ne guletin batığına ne de kayıp iki kişiye sağ ya da ölü ulaşılamadı. Sahil güvenlik, jandarma ve polis tüm Akdeniz ve Ege sahillerinde arama çalışmalarını sürdürüyor'' dedi. 
     Şimşek, şu bilgileri verdi 
     ''Guletin battığı iddia edilen yer karadan 25 mil açıkta. Bölgede yapılan aramada hiçbir enkaza ve ize ulaşılamadı. Tek tanık olan Sinan Bilgin'in verdiği bilgileri değerlendiriyoruz. Ayrıca 2 Aralık'ta cesetleri İzmir Adli Tıp Kurumu'na gönderilen Burhan Yolcu ve Vahap Bilgin'in ölüm raporlarını bekliyoruz. Bulunan iki cesette can yeleği olmaması dikkat çekici. Her ihtimali değerlendiriyoruz. Geminin batığına, kayıp olan Ulvi Berberoğlu ve Erhan Postacı'ya ulaşmaya çalışıyoruz. Yazışmalar sürüyor en kısa zamanda soruşturma tamamlanacak. Gulet battı mı, batırıldı mı Yoksa battığı mı iddia ediliyor, bunu araştırıyoruz.'' Ulvi Berberoğlu'na ait ''Q boat Barbarossa' isimli guletin 23 Kasım'da İstanbul'dan Mersin'e gitmek üzere yola çıktığı ve makine dairesinde meydana gelen yangın sonucu battığı belirtilmişti. 
     Söz konusu olaydan kurtulan ve sahil güvenliği zamanında kazaya müdahale etmemekle suçlayan Sinan Bilgin, daha sonra yat sahibi Ulvi Berberoğlu'nun sigortadan para almak için guleti yakıp batırdığını öne sürmüştü. 
     
</TEXT>
</DOC>
