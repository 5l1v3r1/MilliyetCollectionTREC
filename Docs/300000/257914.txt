<DOC>
<DOCNO> 257914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur31.html </URL>
<DATE> 2004/07/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İstanbul Barosu bilirkişi heyeti Delillerin yeri ve şekli değişmiş 
</HEADLINE>
<TEXT>

     Sakarya'daki tren kazasıyla ilgili olarak İstanbul Barosu'nun bilirkişi heyeti kaza yerinde inceleme yaptı. 
     İstanbul Barosu Genel Sekreteri Filiz Saraç, Sayman Muammer Aydın, Avukat Ozan Bengisu ile beraberindeki Yıldız Teknik Üniversitesi Ulaşım Daire Başkanı Prof. Dr. Zerrin Bayraktar, İTÜ Makine Mühendisliği Bölümü'nden Mühendis Levent Ferhan, Düzce Mimarlar Odası'ndan Jeoloji Mühendisi Tahir Öngör ve Pamukova Sulh Hukuk Hakimliği'nde görevli 2 hakim kaza yerinde inceleme yaptı. 
     Genel Sekreter Filiz Saraç, incelemenin ardından yaptığı açıklamada, hukuk devletinde, deliller toplanmadan önce olay yerinde hiç bir çalışmanın yapılmayacağını bildirdi. 
     Kaza yerindeki delillerin 'karartıldığını' öne süren Saraç, şunları kaydetti 
     ''Savcılığın burada çalışma yapmasını beklemediler. Eğer bilirkişi raporlarında tam bir netice elde edilemezse burada suç işlenmiştir. Ayrıca trendeki hız bandı, idarenin elinde. Oysa savcının elinde olmalıydı. Çünkü raporlara göre açılacak olası bir davada sanık olabilecek kişilerin elinde delil var. Biz bu noktada suç duyurusunda bulunabiliriz. Hukukçu gözüyle burada delillerin sağlıklı toplandığı söylenemez.'' 
     
     ''DELİLLERİN YERİ VE ŞEKLİ DEĞİŞMİŞ'' 
     Baro üyesi Ozan Bengisu, kaza yerinde inceleme yapacaklarını Pamukova Sulh Hukuk Hakimliği'ne bildirdiklerini ve kendilerine oradaki delillerin kaybolmaması gerektiğini anlattıklarını söyledi. 
     Bengisu, şunları kaydetti 
     ''Dün geldiğimizde fotoğraf da çekmiştik. Delillerin yeri, şekli değişmiş. Tespitler bitene kadar her şeyin durması gerekirdi. Tespitler yapıldıktan sonra düzenlemeler yenilemeler yapılabilir, aksi halde suç işlenmiş olur dedik. 
     Şu an için suç işlenmiştir demem işlenmemiş diyenler kadar yanlış olur. 3 kişilik bilirkişi heyeti oluşturduk. Bundan sonra tespit kurulunun raporunu beklemeliyiz. Bu rapor önemli, biz de endişe ve sakıncalarımızı gidereceğiz. Bunları delil olarak bilirkişilere sunacağız. Bu konuda onların icraatı ne olabilir onları da görebileceğiz. İnanıyoruz ki olayı doğru ve sağlıklı tespit eden bilirkişi tespiti olacaktır. Burada varsa, yönetimin, görevini doğru yapmayanların tespit edilerek cezalandırılması gerekir.'' Bir gazetecinin ''Savcılık tespit yaptı bu yeterli değil mi '' sorusu üzerine Bengisu, ''Değil, biz de tespit yapıyoruz. Onların yapmış olmaları bizim işimizi engellemez. Görüşümüz aynı olsa dünden beri burada çalışmayız'' diye yanıtladı. 
     
</TEXT>
</DOC>
