<DOC>
<DOCNO> 295529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko16.html </URL>
<DATE> 2004/12/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
IMF Başkan Yardımcısı Türkiye reformlarla çok hızlı büyüyor 
</HEADLINE>
<TEXT>

     Uluslararası Para Fonu IMF Birinci Başkan yardımcısı Anne Krueger, Türkiye ve Brezilya'nın, gerçekleştirdikleri reformlar sonucunda çok daha hızlı ekonomik büyüme sağladıklarını söyledi. 
     Krueger, Nijerya'da, ''yoksulluk sorununu çözmek, büyümeyi gerçekleştirmek ve sağlam bir mali sistemin önemi'' konularında yaptığı konuşmada, 1950'lerde Güney Kore'nin Asya'nın üçüncü en yoksul ülkesi olduğunu hatırlattı. 
     Güney Kore'nin, olağanüstü bir ekonomik performans göstererek, dünyanın en zengin ülkeleri arasında yer almasının beklenmedik bir gelişme olmadığının altını çizen Krueger, bu ülkenin, radikal reformları, siyasi istikrarla birlikte en kısa sürede uygulayarak başarılı olduğunu bildirdi. 
     Şimdi, Güney Kore gibi Türkiye ve Brezilya'nın da hızlı büyüme sağladıklarını vurgulayan Krueger, bu iki ülke örneğinin de Güney Kore gibi rastlantı olmadığını, bu ülkelerin gerçekleştirdikleri reformlarla hızlı büyümeyi yakaladıklarını kaydetti. 
     
     SÜRDÜRÜLEBİLİR BÜYÜMENİN ANA UNSURLARI... 
     Sürdürülebilir büyümenin, geçici hızlı büyümeden daha önemli olduğunu vurgulayan Krueger, bir ülkenin, düşük ve istikrarlı bir enflasyon, kontrollü bir kamu maliyesi, yönetilebilir bir kamu borç yükü, sürdürülebilir kamu harcama düzeyi sağlamadan, sürdürülebilir bir büyümeyi gerçekleştiremeyeceğini ifade etti. 
     
     KRUEGER'DEN MALİ SEKTÖR ÖNERİLERİ... 
     Krueger, sağlam bir mali sisteminin de sürdürülebilir kalkınmada önemli olduğunu kaydetti. 
     Mali sektörün, mali istikrar ve uzun dönemli hızlı ekonomik büyümede önemli bir unsur olduğunun altını çizen Krueger, mali sektörün güçlendirilmesi için asgari sermaye gereksinimi düzeyinin yükseltilmesi ve bankaların yanlış bilgi vermesinin mutlaka önlenmesi gerektiğini belirterek, bu konularda sıfır tolerans gösterilmesi gerektiğini söyledi. 
     
</TEXT>
</DOC>
