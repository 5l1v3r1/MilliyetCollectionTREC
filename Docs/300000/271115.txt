<DOC>
<DOCNO> 271115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/cemal.html </URL>
<DATE> 2004/09/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Zinayla tekerlek 
</HEADLINE>
<TEXT>


Brüksel'de Grand Place. On altıncı yüzyıldan kalma belediye binasının önü bando mızıka gürültüsüyle inliyor. Ellerinde kocaman bira kupaları, bardakları. Ara sıra kol kola girip bir o yana bir bu yana sallanarak bira bayramlarını kutluyorlar. Almanvari şöleni izlerken Brüksel'e ilk gelişim aklıma takılıyor. 
1975'in baharıydı. 
Cumhuriyet'te muhabirdim. 
Dışişleri Bakanlığı'yla Devlet Planlama Teşkilatı arasındaki Avrupa Ekonomik Topluluğu kavgasını anlatan bir yazı dizim yayımlanmıştı. Ayrıca Cumhuriyet'te çıkan ilk imzalı yazılarımdı bunlar. Planlama, o tarihlerdeki adıyla Ortakpazar'a fena halde karşıydı. 
Ben de öyleydim. 
Dışişleri ise savunuyordu. Planlama'dan elde ettiğim tutanaklara dayalı yazı dizimle ben de Ortakpazar aleyhine bir hava yaratmıştım. O zamanlar epey rağbet gören bir slogan vardı 
Onlar ortak, biz pazar 
Dizimin havası da böyleydi. 
Bunun üzerine Ortakpazar'dan bir davet aldım. Brüksel'deki Komisyon binasına girdiğimde beni ilk karşılayan o tarihte Türkiye masasına bakan Caporalle isimli bir Fransız oldu. Müthiş öfkeliydi. Beni dövecek sandım. Uzun yazı dizimi cebinden para ödeyerek çevirtmiş, bağıra çağıra neyin doğru olmadığını bana anlatmaya koyulmuştu. 
Caporalle'i bir daha görmedim. 
Brüksel'de o zaman bana bir kişi daha geçit vermek istememişti. Türkiye'nin Topluluk nezdindeki o zamanki daimi delegesi Büyükelçi Tevfik Saraçoğlu. Halen ikisi de büyükelçi olan diplomat arkadaşlarım Faruk Loğoğlu'na Ahmet Banguoğlu'na talimat vermişti 
"O adam Ortakpazar'a karşı. O adam Komünist Onunla görüşmeyeceksiniz." 
"Ama o bizim arkadaşımız." 
"O zaman delegasyondan içeri adım atamaz. Dışarıda, evinizde görüşürsünüz." 
Büyükelçi Saraçoğlu tam bir Ortakpazar fanatiği idi. Bu tavrıyla kimilerini Ortakpazar'dan soğutmuş da olabilirdi. 
Ama ben kendisini Brüksel'de, Grand Place'da rahmetle anıyorum. Avrupa'yı sonuna kadar savunmakta da haklıydı, 1970'li yıllarda iki kez ipe un sermiş olan siyasal iktidarlara kızmakta da haklıydı. Bu görüşlerimi kendisi hayattayken de yazmıştım. 
Yani sonunda değişen ben oldum 
Brüksel'de Bronislaw Geremek'i dinliyorum. 'Değişim'den söz ediyor. Eski Polonya Dışişleri Bakanı, halen Avrupa Parlamentosu milletvekili. Ama daha önemlisi, Polonya'da komünist rejime, soğuk savaş döneminde totalitarizme karşı koymuş, direnmiş bir filozof. 
Hali tavrı bizim Murat Belge'ye benziyor. Hafif sivrileşmiş, uzamış sakalıyla, inişli çıkışlı üslubu ve kısık sesiyle, ara sıra görüşlerini vurgulamak için hafiften yumruğunu sıkıp öne doğru eğilişiyle tip ama sempatik bir adam... 
Soruyorlar 
"Akil Adamlar Raporu'nda Türkiye için büyük, yoksul ve Müslüman bir ülke deniyor. Polonya da büyük, yoksul ve de Katolik bir ülke. Sen de kalkmış Türkiye'nin AB üyeliğini savunuyorsun. Hangi akla hizmet .." 
Gülüyor, sakalını titreterek. 
Türkiye'nin Müslümanlıkla modernliği, demokrasiyi buluşturan bir ülke olarak Avrupa açısından önemini vurguladıktan sonra Türkiye'nin de değiştiğini belirtiyor 
"On beş yıl önce Polonya'nın bir gün özgür olacağını, NATO'ya gireceğini, AB'ye üye olacağını söyleselerdi kim inanırdı ki... Değişiyor her şey değişiyor. Ayrıca Avrupa'nın güvenliği açısından da çok önemli bir ülke Türkiye..." 
Merkezi Washington'daki bir düşünce üretim kuruluşunda çalışan genç bir Türk soruyor 
"Değişebilecek mi Türkiye " 
Ben de gençliğimde bu soruyu sorardım. Kolay olmadığını ama Türkiye'nin de değiştiğini, değişmeye devam edeceğini söylüyorum. Toplum olarak öğrenmenin güçlüğünden söz ediyoruz, değişimin ne kadar çelişkili bir süreç olduğundan da... 
Düşünün 
AKP'nin bir yanda AB yolunu açan ileri adımları ile, öte yanda 'zina'yı suç haline getirmek isteyen geri zihniyeti... 
Bir yanda düşünceyi açıklama özgürlüğüne giden yolların açılması... Öbür yanda bir yazısından dolayı h l TCK 159'dan yargıç önüne çıkan Fikret Başkaya örneği... Celal Başlangıç'ın röportajı, Radikal, 6.9.04, s.7 
Bir yanda Ege'yi barış gölü yapmayı amaçlayan girişimler... Diğer yanda Patrikhane önünde sahneye çıkan ülkücüler... 
Bir yanda, Türk hukuk sisteminde bir ilke imza atarak Yahudileri hedef alan anti - semitik açıklamalar hakkında dava açan, soruşturma başlatan bir yargıç... Öbür yanda, Vakit gazetesinde "Hitler'in basiretine hayran olduğunu" yazabilen Müslüman bir yazar... Sedat Ergin'in yazısı, Hürriyet, 3.9.04, s.26 
Hepsi eşzamanlı yaşanıyor. Değişim kolay değil. Ama zamanın tekerleği yine de iyiye doğru dönüyor, iyiye doğru taşıyor insanlığı... Türkiye'de de öyle. 
İyi pazarlar 



</TEXT>
</DOC>
