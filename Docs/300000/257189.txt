<DOC>
<DOCNO> 257189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur36.html </URL>
<DATE> 2004/07/21/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Polis, görev başında bıçaklandı .. 
</HEADLINE>
<TEXT>

     Mersin'de, anne ve kızını rahatsız eden kişiye müdahale eden polis memuru, karnından bıçaklandı. Saldırgan, polis tarafından tabancayla vurularak etkisiz hale getirildi. 
     Emniyet Müdürlüğü yetkililerinden alınan bilgiye göre, Mezitli Beldesi'nde, ''155 polis imdat'' telefonuna, bir kişinin yolda yürüyen anne ve kızını rahatsız ettiği ihbarında bulunuldu. Bunun üzerine harekete geçen Mezitli Karakolu'nda görevli polis memuru Zeynel Yalçın, olay yerine gittiğinde anne ve kızını rahatsız eden Harun Temur'u 26 uyardı. Temur'un, Yalçın'a karşı koyması üzerine aralarında tartışma çıktı. Temur, olay yeri yakınındaki bir kasaptan aldığı bıçakla polis memuru Yalçın'ı karnından yaraladı. Polis memuru Yalçın da Harun Temur'u tabancayla ayağından vurdu. 
     Yaralı polis memuru ve Temur, kaldırıldıkları Devlet Hastanesi'nde tedavi altına alındı. Her iki yaralının da hayati tehlikesinin bulunmadığı belirtildi. 
     Emniyet Müdür Vekili Süleyman Ekizer, Devlet Hastanesi'ne gelerek, olayla ilgili bilgi aldı ve polis memuruna geçmiş olsun dileğinde bulundu. 
     Ekizer, olayın, bir anne ve kızını rahatsız eden kişiye polisin müdahalesi sonucu gerçekleştiğini, saldırganın, tedavisinin ardından mahkemeye sevk edileceğini kaydetti. 
     
</TEXT>
</DOC>
