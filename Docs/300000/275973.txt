<DOC>
<DOCNO> 275973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo22.html </URL>
<DATE> 2004/09/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Demirören Yapılan hakem hatalarından rahatsızlık duyuyoruz... 
</HEADLINE>
<TEXT>

     Beşiktaş Kulübü Başkanı Yıldırım Demirören ve 7 yönetici, Futbol Federasyonu Başkanı Levent Bıçakcı'yı makamında ziyaret ederek, hakem hataları konusunda şikayette bulundular. 
     Federasyonun Levent'teki binasında yaklaşık 1 saat süren görüşmeden sonra açıklama yapan Demirören, başkan Bıçakcı'yı gecikmeli de olsa tebrik etmeye geldiklerini ifade ederken, Beşiktaş camiası olarak şikayetlerini de ilettiklerini söyledi. 
     Geçen sezondan kalan hakem hatalarının bu sezon da maalesef Beşiktaş aleyhinde devam ettiğini savunan Yıldırım Demirören, ''Beşiktaş camiası olarak bunlardan rahatsızlık duyduğumuzu ve buna dur deme zamanının geldiğini, bu şikayetlerimizin olduğunu federasyon başkanımıza ilettik. Artık bundan sonra kendisinin yumruğu masaya vurup, hakem hatalarıyla puan kayıplarına müdahale edeceğine inanıyoruz'' diye konuştu. 
     Görüşmeden sonra kısa bir açıklama yapan Levent Bıçakcı ise Beşiktaş Kulübü Başkanı ve yöneticilerinin nezaket ziyaretinde bulunduğunu kaydederek, ''Bu sırada karşılıklı görüştük, dertlerini, sıkıntılarını dinledik. Ben kendilerine yarın oynayacakları Bodo Glimt maçında başarılar diliyorum'' dedi. 
     
</TEXT>
</DOC>
