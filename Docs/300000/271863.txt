<DOC>
<DOCNO> 271863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/ekonomi/eko06.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan Vakfı'na Boğaziçi'nden başkan 
</HEADLINE>
<TEXT>


Aydın Doğan Vakfı İcra Kurulu Başkanlığı ve Genel Müdürlüğü'ne Candan Fetvacı getirildi 


Sosyal yardımlaşma ve dayanışmaya katkı sağlamak için 1996'dan beri önemli projelere imza atan Aydın Doğan Vakfı'nın İcra Kurulu Başkanlığı ve Genel Müdürlüğü'ne Candan Fetvacı getirildi. Fetvacı, yeni görevine, "Bu bir bayrak yarışı, Vakıf'ta bugüne kadar yapılan güzel çalışmalara yenilerini eklemek ve kurumsallaşmaya katkı sağlamak için çalışacağım" diyerek başladı. 
Fetvacı, daha önce Boğaziçi Üniversitesi Vakfı'nda tüm vakıf faaliyetlerinin yönetim ve denetiminden sorumluydu. ODTÜ Mimarlık Fakültesi mezunu Fetvacı, Boğaziçi Üniversitesi'nden de işletme lisansı ve lisans üstü derecesine sahip. Fetvacı, İngilizce biliyor. 
Aydın Doğan Vakfı, Türkiye genelinde sayıları Türkiye'de 4571 adet olan vakıf arasında sanata, eğitime ve Türkiye'nin tanıtımına yaptığı katkılardan dolayı en başarılı 11 vakıf arasında gösteriliyor ve 2001 yılında "Yılın Başarılı Vakfı" seçildi. Vakıf, 5 yılda faaliyetleri için yaklaşık 6 milyon dolarlık harcama yaptı. 


</TEXT>
</DOC>
