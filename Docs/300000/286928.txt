<DOC>
<DOCNO> 286928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur12.html </URL>
<DATE> 2004/11/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Elindeki 2 milyonu kapkaççılara vermeyince, bıçaklandı... 
</HEADLINE>
<TEXT>

     Diyarbakır'da sokakta kağıt mendil satan 12 yaşındaki E.N, elindeki parayı almak isteyen kapkaççılara direnince bıçaklandı. 
     Yenişehir Beldesi Gevran Caddesi üzerinde kağıt mendil satan E.N, elindeki parayı alıp kaçmak isteyen 12-15 yaş grubu arasındaki 6 çocuğa karşı direndi. Bu sırada gruptaki çocuklardan biri, Yahya Kemal Beyatlı İlköğretim Okulu 7. sınıf öğrencisi E.N'i sırtından bıçakladı. 
     Kaldırıldığı Diyarbakır Devlet Hastanesi Acil Servisi'nde tedavi altına alınan N. cadde üzerinde satış yaparken, tanımadığı 6 çocuğun yanına yaklaşıp elindeki 2 milyon lirayı almaya çalıştığını belirterek, şunları söyledi 
     ''Paramı alacaklarını fark edince, elimi sıkıca kapatarak, cebime soktum. Bana Parayı bize ver dediler. Ben de onlara sokakta selpak satarak okul harçlığımı çıkardığımı ve artan kısmını da aileme verdiğimi söyledim. Buna rağmen parayı vermem için ısrar ettiler. Ben de yoksul olduğum ve ihtiyacım olduğu için vermeyeceğimi söyledim. Bu sırada arkamda bulunanlardan biri, sırtıma bıçak sapladı. Ben bağırarak, yere düştüm. Onlar da kaçtılar. Kim olduklarını bilmiyorum. Onları ilk defa gördüm.'' Polis, eşkali belirlenen 6 çocuğun yakalanması için çalışma başlattı. 

     
</TEXT>
</DOC>
