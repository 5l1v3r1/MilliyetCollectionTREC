<DOC>
<DOCNO> 279058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun24.html </URL>
<DATE> 2004/10/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İrlanda Güney Kıbrıs'ın AB'ye katılımı yanlıştı 
</HEADLINE>
<TEXT>

     İrlanda'nın Güney Kıbrıs Büyükelçisi John Swift, çözüm olmaksızın Güney Kıbrıs'ın Avrupa Birliği'ne alınmasının yanlış olduğunu söyledi. 
     Güney Kıbrıs'ta yayımlanan Alithia gazetesine göre Swift, ''Yeni Kıbrıs Birliği''nin düzenlediği ''Kıbrıs Sorunu, İrlanda Modeli. Avrupai Bir Çözüm Mü '' konulu toplantıda yaptığı konuşmada, ''Kıbrıs Rum kesimi , Kıbrıs sorunu çözülmeden AB'ye katılmamalıydı. Bu, Hollanda gibi, AB ülkelerinin bir çoğunun görüşüdür'' dedi. 
     Swift, ''Güney Kıbrıs'ın AB'ye katılımıyla, AB'nin Kıbrıs sorununun çözümü için sahip olduğu baskı gücünü kaybettiğini'' vurguladı. 
     ''Avrupai bir çözümün ne olduğunu kendisinin de gerçekten bilmediğini'' dile getrien Swift, ''Eğer çözüm arayışlarında AB'nin BM'nin yerini alacağını kastediyorsak böyle bir şey olamaz. Eğer AB'nin Kıbrıs Rum amaçlarının gerçekleştirilmesi için bir araç olarak kullanılacağı ima ediliyorsa, o zaman bu çok büyük bir hatadır'' diye konuştu. 
     ''AB'nin bu problemde liderlik rolü üstlenmeye niyetli olmadığını, AB'nin böyle bir şeyi diğer AB üyesi ülkelerin problemlerinde de yapmadığını'' belirten Swift, buna örnek olarak Kuzey İrlanda, Bask, Cebelitarık ve Korsika problemlerini gösterdi. Swift, bu problemlerin hiçbirinin AB'de ''görüşmelere bile yol açmadığını'' kaydetti. 
     KKTC'deki duruma da değinen Swift, Cumhurbaşkanı Rauf Denktaş ile Başbakan Mehmet Ali Talat'ı ''eş tutanları'' eleştirerek, ''Talat, Denktaş değildir'' dedi. 
     Alithia gazetesi, İrlanda'yı, ''Yunanistan'ın ardından 'Kıbrıs'a en dost ülke'' olarak niteledi. 
     
</TEXT>
</DOC>
