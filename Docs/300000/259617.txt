<DOC>
<DOCNO> 259617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonyas05.html </URL>
<DATE> 2004/07/31/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Antep fıstığında yanlış hasat "kansere" zemin hazırlıyor .. 
</HEADLINE>
<TEXT>

     Antep fıstığında yanlış hasadın, karaciğer kanserine yol açan ''aflatoksin'' oluşumuna zemin hazırladığı bildirildi. 
     Harran Üniversitesi HRÜ Ziraat Fakültesi Gıda Mühendisliği Öğretim Üyesi Doç. Dr. İbrahim Hayoğlu, AA muhabirine yaptığı açıklamada, besin değeri açısından önemli bir ürün olan antep fıstığında hasat, depolama, işleme ve tüketim aşamalarına özen gösterilmesi gerektiğini belirtti. 
     Türkiye'nin önemli ihraç mallarından biri olan antep fıstığının üretimi ve işlenmesi sırasında toprakla temasından kaçınılması gerektiğine dikkati çeken Hayoğlu, toprakla temas eden fıstıklarda zamanla küf mantarı, ''aflatoksin'' oluşumunun gözlendiğini ifade etti. 
     Antep fıstığının kalite ve itibarının zedelenmemesi için, ''aflatoksin'' oluşumuna neden olan şartların ortadan kaldırılması gerektiğini bildiren Doç. Dr. Hayoğlu, şunları kaydetti 
     ''Aflatoksin üreten küfler, bahçe döneminde haşere ve hastalıklardan zarar görmüş ağaçlara ve bunlardan elde edilen ürüne daha fazla bulaşır. Antep fıstığında yanlış hasat, karaciğer kanserine yol açan 'aflatoksin' oluşumuna zemin hazırlar. Bu nedenle hastalık ve zararlılarla mücadele çok iyi yapılmalıdır. Sulama, gübreleme, ağaç altlarının temizliği ve hasadın vaktinde yapılması küf mantarının ürüne bulaşmasını engeller.'' 
     
     AFLATOKSİN NEDİR 
     Aflatoksin, doğada yaygın olarak bulunan ''aspercgillus flavus'' küfü tarafından üretilen mikotoksindir. Özellikle antep fıstığı, kuru incir ve kırmızı biber gibi önemli ürünlerde görülen ''aflatoksin'' karaciğer kanserine yol açar. 
     
</TEXT>
</DOC>
