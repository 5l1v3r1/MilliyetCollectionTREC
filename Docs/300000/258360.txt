<DOC>
<DOCNO> 258360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas11.html </URL>
<DATE> 2004/07/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çilingirin kapısını en çok öğrenciler çalıyor... 
</HEADLINE>
<TEXT>

     Çilingirlerin müşterilerinin büyük bir bölümünü, aynı evi paylaşan üniversite öğrencilerinin oluşturduğu bildirildi. 
     Konya'da 15 yıldır çilingirlik yapan İbrahim Pekpak 39 , AA muhabirine yaptığı açıklamada, çilingir mesleğinin, usta-çırak ilişkisi şeklinde öğrenilerek bugünlere geldiğini anlattı. Pekpak, genç çilingirlerin yine usta-çırak öğretisi içinde yetiştiğini ancak çıraklık eğitim merkezlerindeki anahtar derslerinde aldıkları teknik eğitimle mesleğin inceliklerini daha iyi kavradıklarını ifade etti. 
     Vatandaşların günlük koşuşturmaları içinde sıklıkla ev, işyeri ya da otomobillerinin anahtarlarını kaybedebildiklerini ya da kapı üzerinde unutabildiklerini belirten Pekpak, bu durumda zorda kalan vatandaşların imdadına kendilerinin yetiştiğini söyledi. 
     Gece veya gündüz demeden, çağrılan yerlere giderek, her çeşit kapıyı açabildiklerini anlatan Pekpak, şunları kaydetti 
     ''Maymuncuk adı verilen aletle, kilitli kalan kapıların bazılarını 5 saniyede, bazılarını ise 1 saatte yakın zamanda açıyoruz. Kapının çelik, kilidinin karmaşık yapıda olması işimizi biraz zorlaştırabiliyor. Bu işi 15 yıldır yapıyorum ancak, henüz kendime çilingir ustası diyemiyorum. Çünkü, kilit sistemleri, günümüzde gittikçe artan hırsızlık olaylarına paralel olarak büyük gelişme gösteriyor. Maymuncukla açamadığımız bazı kapıları ise en az zarar verecek şekilde matkapla delerek açıyoruz.'' Çilingirlik mesleğinin riskli yanlarının da bulunduğunu, müşterilere bazen şüpheyle yaklaşmak zorunda kaldıklarını da belirten Pekpak, evin kapısı açılmadan önce müşteriden mutlaka bir kimlik fotokopisi aldıklarını ve çevredeki komşulardan, talepte bulunan kişinin o evin sahibi olup olmadığını araştırdıklarını söyledi. 
     Pekpak, sözlerini şöyle sürdürdü 
     ''Müşterilerimizin büyük bölümünü aynı evi paylaşan üniversite öğrencileri oluşturuyor. En az 4 arkadaş aynı evi paylaştığı için anahtar konusunda bazen karışıklıklar yaşanabiliyor. Hepsi aynı anda anahtarını evde bırakınca mecburen çilingirin kapısını çalıyorlar. En çok çilingir talebinde bulunan ikinci grubu ise küçük çocuklu anneler oluşturuyor. Sokakta oynayan çocuğuna bakmak için aniden dışarı çıkan anneler de sıklıkla anahtarı kapının üzerinde unutuyor.'' 
     
</TEXT>
</DOC>
