<DOC>
<DOCNO> 280496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/dunya/axdun02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
General yoksa müzakere de yok 
</HEADLINE>
<TEXT>


GÜVEN ÖZALP Brüksel 


Hırvatistan'la müzakerelerin başlayıp başlamayacağına karar verilmesine 2 gün kala Avrupa Birliği AB , tavrını net bir şekilde ortaya koydu. AB Dönem Başkanlığı'nı yürüten Lüksemburg'un Başbakanı Jean Claude Juncker, savaş suçlusu olarak aranan emekli General Ante Gotovina'nın teslim edilmemesi halinde müzakerelerin başlamayacağını açıkladı. 
Hırvatistan'ın Gotovina'nın malvarlığını dondurduğunu duyurmasının ardından gelen açıklamada Juncker, 25'ler arasında müzakerelerin başlamasına ilişkin olarak konsensüs sağlanamadığını belirterek, "Şartlar yerine getirilmedi" dedi. 
Müzakerelerin 17 Mart'ta başlamasını sadece Avusturya, Macaristan ve Slovakya net bir şekilde savunuyor. Yarın toplanacak olan AB dışişleri bakanlarının Zagreb'in şevkini kırmamak için müzakere çerçevesini onaylamaları bekleniyor. Bakanların erteleme kararı vermesi durumunda müzakerelerin Türkiye'yle birlikte ekimde başlatılma olasılığı var. 


</TEXT>
</DOC>
