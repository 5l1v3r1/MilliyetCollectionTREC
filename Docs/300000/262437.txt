<DOC>
<DOCNO> 262437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy16.html </URL>
<DATE> 2004/08/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ecevit Demirel'in Suriye'de benden farklı tutum izlediği anlaşılmaktadır 
</HEADLINE>
<TEXT>

     Eski DSP Genel Başkanı Bülent Ecevit, bir gazetede yer alan yazı dizisinde, 9. Cumhurbaşkanı Süleyman Demirel'in, Suriye konusundaki politikada kendisinden farklı bir tutum izlemeyi uygun bulduğunun ve konuyu kendisiyle görüşmesini öneren yetkililere de yadırgadığı bir üslupla tepki gösterdiğinin anlaşıldığını belirtti. 
     Ecevit, yaptığı yazılı açıklamada, Radikal Gazetesi Ankara Temsilcisi Murat Yetkin'in kaleme aldığı ''137 fırtınalı gün'' başlıklı yazı dizisinin bugünkü bölümünde, 9. Cumhurbaşkanı Süleyman Demirel'in Suriye konusundaki politikasıyla ilgili bilgilere yer verildiğini hatırlattı. 
     ''Sayın Cumhurbaşkanı'nın, Başbakan Yardımcısı olarak benden farklı bir tutum izlemeyi uygun bulduğu anlaşılmaktadır'' diyen Ecevit, yazıda, Demirel'in, konuyu kendisiyle görüşmesini öneren dönemin Dışişleri Bakanı İsmail Cem ile diğer üst düzey devlet yetkililerine, ''Kimseyi arayamam, kimseyi de iknaya uğraşmam. Bırakın ne hali varsa görsün, ne istiyorsa söylesin, ne biliyorsa yapsın'' şeklinde tepki gösterdiğine yer verildiğini kaydetti. Ecevit, Demirel'in bu üslubunu yadırgadığını ifade etti. 
     Süleyman Demirel'in, terör örgütünün elebaşı Abdullah Öcalan'ın Suriye'den kovulmasını, aksi halde bu ülkeye karşı derhal bir askeri harekat yapılmasını istediğini belirten Ecevit, kendi düşüncesini ise şöyle açıkladı 
     ''Türkiye, Abdullah Öcalan konusunda her zaman yanı başındaki Suriye'yi baskı altında tutabilirdi. Ancak Abdullah Öcalan, Suriye'deki karargahını Avrupa ülkelerine veya Rusya'ya taşımak zorunda bırakılırsa, Türkiye o zaman çok daha ağır sorunlarla karşılaşırdı. 
     Nitekim öyle oldu. Türkiye'nin baskısı altında Suriye'den kovulan Abdullah Öcalan ve çevresi başta Rusya, İtalya veya Yunanistan gibi kolay denetleyemeyeceğimiz ülkelerde, hatta tüm batı ülkelerinde büyük bir hareket serbestliği olanağına kavuştu. Birçok batı ülkesinde kimi bakanlarla, milletvekilleriyle ve sivil toplum öğütleriyle içli-dışlı ilişkiler kurabildi. 
     Öyle ki müttefikimiz İtalya da Abdullah Öcalan'a ve çevresine her türlü lüks yaşam ve iletişim olanağını sağlamıştı. Yunanistan'ın, Türkiye'yi tehditleri de çok daha ağırlaşmıştı. 
     Görülüyor ki Abdullah Öcalan ve karargahı Suriye'den kovulmakla sorunumuz çözülemezdi. Sorunu çözebilmemizin başta gelen yolu Abdullah Öcalan'ı yakalayıp Türkiye'ye getirmek ve Türk adaletine teslim etmekti. 
     Nitekim başında bulunduğum azınlık hükümeti de bunu sağlamıştır.'' 
     
</TEXT>
</DOC>
