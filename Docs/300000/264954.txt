<DOC>
<DOCNO> 264954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun13.html </URL>
<DATE> 2004/08/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İKÖ-AB toplantısına Rum-Yunan müdahalesi... 
</HEADLINE>
<TEXT>

     Kıbrıs Rum kesimi ve Yunanistan, KKTC'nin Ekim ayında İstanbul'da düzenlenecek İKÖ-AB toplantısına son İslam Konferansı Örgütü İKÖ zirvesinde benimsenen adıyla katılımını engellemeye çalışıyor. 
     Rum basınında yer alan haberlere göre, 3-5 Ekimde İstanbul'da yapılacak AB-İKÖ toplantısı için dün Ankara'da AB üyesi ülkelerin Ankara büyükelçileriyle bir hazırlık toplantısı düzenlendi. Rum kesiminin yer almadığı bu toplantıda, Türkiye'nin KKTC'nin Ekim ayındaki toplantıya, İKÖ'nün benimsediği sıfatıyla katılması gerektiği görüşünü ortaya koyması üzerine Yunanistan'ın Rum yönetimiyle koordineli şekilde buna itiraz ettiği ileri sürüldü. 
     Fileleftheros gazetesi, ''AB'den Ankara'ya Veto'' başlığıyla manşetten verdiği haberinde, Türkiye'nin KKTC'yi Ekim ayındaki toplantıda İKÖ'nün benimsemiş olduğu ''Kıbrıs Türk Devleti'' olarak kabul ettirmeye çalıştığını yazdı. 
     Gazete, Türk Dışişleri Bakanlığı'nın AB'ye üye ülkeler ve İKÖ büyükelçilerine toplantı için davetiyeler gönderdiğini belirterek, Yunanistan ve Rum kesimi dışişleri bakanlıklarının bunun üzerine harekete geçtiğini ve bunun sonucu olarak Hollanda dönem başkanlığının yazılı bir açıklama yaptığını savundu. Bu yazılı açıklamada, AB'nin ''Kıbrıs Cumhuriyeti'' olarak sadece Rum kesimini tanıdığını ve Kıbrıs Türk toplumuyla ilgili olarak daha önce kullanılmamış ifadelerin kullanılma çabasının kabul edilmeyeceğini net şekilde ortaya koyduğu öne sürüldü. 
     Habere göre, AB dönem başkanlığı bu açıklamasında ayrıca Birliğin, üzerinde uzlaşılanlar çerçevesi dışında hareketler olması halinde, ''Ekim ayındaki toplantıya katılmayı taahhüt etmediğini'' de kaydetti. 
     Simerini gazetesi de bu olaya ilişkin haberini '' Devletin Yükseltilmesine Avrupa'dan Veto, Türkiye'nin Çabası Boşa Çıktı'' başlıklarıyla duyurdu. 
     Gazete, İslam Ülkeleri ve AB ortak toplantısı için dün Ankara'da hazırlık toplantısı yapıldığını bildirerek, AB dönem başkanlığının KKTC'nin Ekimdeki toplantıya ''Kıbrıs Türk devleti'' ismiyle katılmasını sağlamaya çalışan Türkiye'nin ''hızını kestiğini'' yazdı. 
     Simerini, Rum yönetiminin bu olaya ilişkin olarak ''Türkiye'nin KKTC'nin uluslararası arenada Kıbrıs Türk Devleti olarak yükseltilmesini İslam Konferansı Örgütü kararları aracılığıyla ve arka kapıdan geçmek suretiyle başarmaya çalıştığı'' yorumu yaptığını da yazdı. 
     
</TEXT>
</DOC>
