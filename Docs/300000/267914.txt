<DOC>
<DOCNO> 267914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur08.html </URL>
<DATE> 2004/08/31/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Önce kahreden, sonra sevindiren karışıklık 
</HEADLINE>
<TEXT>

     Teslime TOSUN ANTALYA DHA 
ANTALYA'da, kanalda boğulan gencin üzerinden çıkan kimlik kargaşaya neden oldu. Polisin, ölen gencin üzerinden Ali Yasin Özcoşan'a ait kimliğin çıkması üzerine haber verdiği anne Döne Özcoşan, üzüntüden sinir krizi geçirirken, daha sonra cesedin oğluna ait olmadığının ortaya çıkması üzerine sevinç gözyaşları döktü. 
     Yeni Sanayi Sitesi'nden geçen DSİ'ye ait kanalda boğulan gencin üzerinden, 16 yaşındaki Ali Yasin Özcoşan adına nüfus cüzdanı ve öğrenci kimliği çıktı. Polis, Özcoşan'ın ailesini bularak acı haberi anne Döne Özcoşan'a verdi. 
     Olay yerine geldiğinde fenalık geçirip kendini yerden yere atan Döne Özcoşan, oğlunun sandığı cesede bakamadı. Sinir krizi geçiren anne hastaneye kaldırıldı. Bu sırada Ali Yasin Özcoşan'ı tanıyanlar cesedin ona ait olmadığını söyledi. 
     Bir toptancıda çalışan Ali Yasin'in 10 gün önce plajda cüzdanını kaybettiği, mal dağıtımı için Fethiye'ye gittiği ortaya çıktı. Ölen kişinin ise 13 yaşındaki Erkan Ahmet Koca olduğu belirlenince, hemen hastanede tedavi altında bulunan anne Döne Özcoşan'a, ''Oğlun yaşıyor'' müjdesi verildi. Acıyı ve mutluğu peşpeşe yaşayan Döne Özcoşan, bu kez sevinç gözyaşları döktü. 
     Anne Döne Özcoşan, oğlu Ali Yasin'in yaklaşık 10 gün kadar önce Konyaaltı sahilinde denize girmeye gittiği sırada cüzdanını çaldırdığını ifade etti. Çalınan cüzdanın kanalda boğulan gencin üzerinden çıkması üzerine böyle bir karışıklık yaşandığı öğrenildi. 
     Oğlunun yaşadığı haberi ile şoktan kurtulan genç kadın, ''Bana oğlumun öldüğünü söylediler. Eğer ilk anda cesedi görseydim bu karışıklık olmazdı. Oğlumun yaşadığını öğrendiğimde çok mutlu oldum'' dedi. 

     
</TEXT>
</DOC>
