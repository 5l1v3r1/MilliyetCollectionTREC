<DOC>
<DOCNO> 259985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy16.html </URL>
<DATE> 2004/08/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gül "Ne yazık ki Irak'ta bir vatandaşımızı kaybettik" 
</HEADLINE>
<TEXT>

     Dışışleri Bakanı ve Başbakan Yardımcısı Abdullah Gül, Irak'ta Türk rehinenin öldürülmesine ilişkin olarak, ''Irak bölgenin en büyük potansiyel tehlikesidir'' dedi. 
     Gül, Kayseri Valiliği'nde düzenlenen brifing öncesi gazetecilere yaptığı açıklamada, Irak'ta kaçırılan Türk rehineler ile ilgili çalışmalarının sürdüğünü belirtti. 
     Irak'ta rehin tutulan Türk vatandaşların sayısı hakkında bilgi veremeyeceğini ifade eden Gül, şunları söyledi 
     ''Maalesef Irak sıkıntılı. Birçok ülkenin başına orada sıkıntılar geldi. Biz, şimdiye kadar zararsız atlatmasını başardık, ama bugün ne yazık ki bir vatandaşımızı kaybettik. Sürekli çalışma ve temas halindeyiz. Tabi bu çalışmaların bir kısmı görünür, bir kısmı görünmez çalışmalar. Ümit ediyorum ki, şu anda orada kaçırılmış olan diğer vatandaşlarımızı kurtarma imkanımız olacak. Onun için çalışıyoruz.'' Gül, gazetecilerin Irak konusunda endişelerinin olup olmadığı yönündeki sorusunu ''Irak konusu tabiki bölgenin en büyük potansiyel tehlikesidir'' diye yanıtladı. 
     Irak'ta büyük bir güvenlik sorununun olduğunu kaydeden Gül, şöyle devam etti 
     ''Irak'ta ne olacağı bilinmez. Şimdiye kadar Türkiye olarak, komşu ülkeler olarak Irak'ın bir an önce istikrara ve huzura kavuşması için bütün dikkatimizi gösterdik. Ama gördüğünüz gibi büyük bir güvenlik sorunu söz konusu. Her gün neredeyse 100 Iraklı ölüyor. Büyük terör olayları oluyor. O bakımdan bizim de birinci gündemimiz bu noktadadır. Irakla ilişkiler komşuyla ilişkiler nasıl olursa öyle devam edecek.'' Gül, daha sonra Valilik binasında Vali Nihat Canpolat, milletvekilleri ve daire müdürlerinin katıldığı ve basına kapalı yapılan brifinge katıldı. 
     
</TEXT>
</DOC>
