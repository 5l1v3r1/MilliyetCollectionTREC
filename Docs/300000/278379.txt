<DOC>
<DOCNO> 278379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko24.html </URL>
<DATE> 2004/10/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İkinci çeyrekte üretimde çalışılan saat başına ücret yüzde 15 arttı 
</HEADLINE>
<TEXT>

     Türkiye'de, Nisan, Mayıs, Haziran aylarını içeren 2004 yılının ikinci çeyreğinde, geçen yılın aynı dönemine kıyasla üretimde çalışılan saat başına nominal ücret yüzde 15 arttı. 
     Aynı dönemde, üretimde çalışan kişi başına nominal kazanç yüzde 13.2 ve diğer işlerde çalışan kişi başına nominal kazanç ise yüzde 12.8 artış gösterdi. 
     DİE, 1997 100 temel yılı imalat sanayi sektörü üretiminde çalışılan saat başına ücret, üretimde ve diğer işlerde çalışan kişi başına kazanç endeksi 2004 yılının ikinci dönem sonuçlarını açıkladı. 
     Açıklamaya göre, 2004 yılının ilk çeyreğinde geçen yılın aynı dönemine göre imalat sanayinde, üretimde çalışılan saat başına nominal ücret artışı toplamda yüzde 15 olarak belirlenirken, nominal ücret artışı devlette yüzde 17.8, özel sektörde 17.7 oldu. 
     Aynı dönemde, devlet sektöründe çalışılan saat kişi başına nominal ücret toplamda yüzde 13.2 olarak belirlenirken devlette yüzde 19.4, özel sektörde yüzde 15.2, diğer işlerde çalışılan kişi başına ücret toplamda yüzde 12.8, devlette yüzde 16.6, özel sektörde yüzde 11.9 olarak belirlendi. 
     
     REEL ENDEKS 
     Tüketici Fiyat Endeksi TÜFE ile deflate edilerek hesaplanan reel endeks sonuçlarına göre, 2004 yılının ikinci döneminde, üretimde çalışılan saat başına ücret yüzde 5.2, üretimde çalışan kişi başına kazanç yüzde 3.7, diğer işlerde çalışan kişi başına kazanç yüzde 3.2 arttı. 
     Bu yılın ikinci döneminde üretimde çalışılan saat başına ücret toplamda yüzde 5.2 olarak belirlenirken, devlet ve özel sektörde yüzde 7.7'şer oldu. 
     İkinci çeyrekte, geçen yılın aynı dönemine göre, üretimde çalışan kişi başına kazanç toplamda yüzde 5.8 yükselirken, kazanç artışı devlette yüzde 9.2, özel sektörde yüzde 5.8 olarak belirlendi. 
     Aynı dönemde diğer işlerde çalışan kişi başına kazanç yüzde 3.2 yükselirken, bu artış devlette yüzde 6.7 özel sektörde yüzde 2.3 olarak saptandı. 
     
</TEXT>
</DOC>
