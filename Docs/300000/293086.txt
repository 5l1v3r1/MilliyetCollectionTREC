<DOC>
<DOCNO> 293086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy03.html </URL>
<DATE> 2004/11/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD'den Barzani'ye "The Legion Of Merit" ödülü 
</HEADLINE>
<TEXT>

     NAMIK DURUKAN Ankara 

Irak'ta kuzey cephesinde ABD ile birlikte savaşa katılan peşmergeleri denetlerken, Irak askeri zannedilerek araç konvoyuna yapılan uçak saldırısında ağır yaralanan KDP Lideri Mesut Barzani'nin kardeşi Wecihi Barzani'ye "The Legion Of Merit" ödülü verildi. 
     KDP'nin yayın organı Xebat gazetesinin haberine göre, ilk kez, ABD'nin ilk başkanı George Washington tarafından özgürlük savaşına katılanlara verilen "The Legion Of Merit" madalyası bu kez Kuzey Irak Kürtlerini temsilen ABD Savunma Bakanlığı'nda yapılan resmi bir törenle Wecihi Barzani'ye verildi. ABD Savunma Bakan Yardımcısı Paul Wolfowitz'in katıldığı törende önce ABD Genelkurmay Başkanlığı ve Savunma Bakanı Donald Rumsfeld tarafından imzalanan ve "The Legion Of Merit" madalyasının Barzani'ye verilmesini öngören karar okundu. 
     Ardından madalya Wolfowitz tarafından Barzani'nin yakasına takıldı. Wolfowitz konuşmasında, Barzani'nin, Irak'ı özgürleştirme harekatında oynadığı kahramanca rolüne övgüler dizerek, Kürt ve ABD dostluğuna dikkat çekti. Wolfowitz, 6 Nisan 2003'de kuzey cephesinde birlikleri denetlerken ABD uçakları tarafından yanlışlıkla vurulan Barzani'nin konvoyuna düzenlenen hava saldırısı ile ilgili üzüntülerini belirtti. 
     
</TEXT>
</DOC>
