<DOC>
<DOCNO> 281333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur35.html </URL>
<DATE> 2004/10/18/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Dr.Pakize Tarzi 94 yaşında öldü... 
</HEADLINE>
<TEXT>

     Türkiye'nin ilk kadın doğum uzmanı olan Dr. Pakize Tarzi, 94 yaşında öldü. 
     Türkiye'deki ilk özel kadın-doğum kliniğinin kurucusu olan ve ''Boğazı yüzerek geçen ilk kadın unvanını'' da taşıyan Tarzi'nin cenazesi 20 Ekim Çarşamba günü Teşvikiye Camii'nde öğle kılınacak cenaze namazının ardından Zincirlikuyu Mezarlığı'nda toprağa verilecek. 
     
     ÖZGEÇMİŞİ 
     Dr.Pakize İ. Tarzi, 1910 yılında, babasının Ziraat Bankası Umum Müfettişi olarak görev yaptığı Halep'te doğdu. İngilizler'in 1918'de Şam'ı işgal etmesiyle Adana'ya yerleşen aile, Fransızlar'ın Adana'ya girmesiyle de Konya'ya taşındı. Sörler Okulu'ndan orta okul diploması alan Pakize Tarzi, Bursa Amerikan Kız Koleji'ndeki eğitimi sırasında doktor olmaya karar verdi. 
     Okulu bitirdiğinde üniversiteye alınabilmesi için gerekli yaştan küçük olduğu için mahkeme kararı ile yaşı büyütülen Tarzi, 1932 yılında tıbbiyeyi bitirdi. 
     1933 yılında kabul edilen Üniversite Yasası ile Tıp Fakültesi'nde kadın hastalıkları ve doğum alanında uzmanlık eğitimi almaya başlayan grupta yer alan ilk kadın asistan olan Tarzi, Profesör Liepmann ile birlikte pek çok operasyona girdi ve o dönemin koşullarında gerçekleştirilmesi güç tedavileri uyguladı. Pakize Tarzi, 1935 yılında Afgan Kralı Amanullah Han'ın yeğeni Fettah Tarzi ile evlendi. 
     Tarzi, 21 Temmuz 1949 tarihinde Şişli'de Türkiye'nin ilk kadın doğum kliniği olan Dr. Pakize İ. Tarzi Kliniği'ni açtı. 
     Tarzi 3 çocuk annesiydi. 
     
</TEXT>
</DOC>
