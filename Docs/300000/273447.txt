<DOC>
<DOCNO> 273447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur49.html </URL>
<DATE> 2004/09/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Aliağa'da yoğun duman .. 
</HEADLINE>
<TEXT>

     İzmir'in Aliağa İlçesi'ndeki TÜPRAŞ Rafinerisi'nde elektrik kesilince, devre dışı kalan bazı üniteler yüzünden, bacalardan çevreye yoğun duman yayıldı. 
     TÜPRAŞ Bölge Müdürü Timuçin Serez, AA muhabirine yaptığı açıklamada, öğle saatlerinde rafineride Türkiye Elektrik Kurumu'ndan kaynaklanan bir elektrik kesintisi olduğunu, bu nedenle enerji dalgalanmasının ortaya çıktığını söyledi. 
     Bu gelişme üzerine ünitelerin bir bölümünün devre dışı kaldığını ve bacalardan yoğun duman çıktığını kaydeden Serez, yarım saat sonra elektriklerin geldiğini ve ünitelerin tekrar çalışmaya başladığını anlattı. Serez, dumanın dağıldığını ve şu an bir sorun bulunmadığını söyledi. 
     Petrol-İş Sendikası Aliağa Şubesi Başkanı İbrahim Doğangül de bazı üniteler devre dışı kalınca baca gazlarının kontrolsüz olarak çıktığını belirterek, ''Bacadaki yanmalar tam yanma olmuyor. Bu nedenle karbonmonoksit ve kükürtlü bileşikler havaya daha çok atılıyor'' dedi. 
     
</TEXT>
</DOC>
