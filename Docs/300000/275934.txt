<DOC>
<DOCNO> 275934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy02.html </URL>
<DATE> 2004/09/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Toplu görüşmelerin 4. turu başladı... 
</HEADLINE>
<TEXT>

     Hükümet ile memur sendikaları konfederasyonları arasında kamu çalışanlarına yapılacak maaş zammının belirlenmesine yönelik toplu görüşmelerin dördüncü turu başladı. 
     Başbakanlık Merkez Binası'nda saat 10.25'de başlayan görüşmeye, Kamu İşveren Kurulu'nun başkanı olarak Devlet Bakanı ve Başbakan Yardımcısı Mehmet Ali Şahin ile Türkiye Kamu-Sen Genel Başkanı Bircan Akyıldız, KESK Genel Başkanı Sami Evren, Memur-Sen Genel Başkanı Ahmet Aksu ile 7'si Türkiye Kamu Sen'e, 3'ü KESK'e, 1'i de Memur-Sen'e bağlı toplam 11 sendikanın genel başkanı katılıyor. 
     Memur sendikaları konfederasyonlarının yetkilileri, dünkü görüşmelerin ardından yaptıkları açıklamada, Kamu İşveren Kurulu'nun 2005 yılı için memurlara yüzde 8.2 oranında zam önerdiğini belirtmişlerdi. 
     Türkiye Kamu-Sen Genel Başkanı Bircan Akyıldız, ''Taleplerimizdeki ısrarımızı sürdüreceğiz, masadan uzlaşarak kalkmak istiyoruz'' dedi. 
     Başbakanlık Merkez Binası'nda gerçekleştirilen toplu görüşmelerin 4. turu başladıktan kısa süre sonra Maliye Bakanlığı'nın bazı bürokratları ve konfederasyon temsilcilerinden oluşan bir grup, görüşmelerin yapıldığı salondan ayrılarak başka bir salona geçti. 
     Bu grubun, 2005 yılında yapılması düşünülen zam oranını ele alacağı bildirildi. 
     Başbakan Yardımcısı ve Devlet Bakanı Mehmet Ali Şahin'in başkanlığında gerçekleştirilecek diğer toplantıda da dünkü görüşmenin devamı olarak demokratik ve sosyal hakların masaya yatırılacağı belirtildi. 
     Türkiye Kamu-Sen Genel Başkanı Bircan Akyıldız görüşmeden önce yaptığı açıklamada, dünkü görüşmelerde memurların özlük ve demokratik haklarına ilişkin ciddi mesafeler alındığını, yeni yasama yılında grevli, toplu sözleşmeli, siyasete ve yönetime katılma haklarının memurlara tanınmasına yönelik düzenleme yapılması konusunda siyasi iradenin beyanatı bulunduğunu bildirdi. 
     Memurlar için önerilen maaş artışının, bütçeye yükünün 3.3 katrilyon lira olduğunu anımsatan Akyıldız, bu tutarın, maaş ve sosyal yardımlar, sosyal güvenlik ve ilaç paylarına göre dağılımının masaya getirilmesini istediklerini belirtti. 
     Akyıldız, memurlar için talep ettikleri 15 katrilyon lirayı, bir bütçe dönemini de aşacak şekilde tartışabileceklerini ifade etti. 
     Toplumun tüm kesimlerinin gözünün toplu görüşme masasında olduğunu kaydeden Akyıldız, ''Siyasi irade, masanın ciddiyetini görmek, ona itibar etmek ve saygı göstermek zorunda. Taleplerimizdeki ısrarımızı sürdüreceğiz, masadan uzlaşarak kalkmak istiyoruz'' diye konuştu. 
     Akyıldız, taleplerinin tekrar geri çevrilmesi halinde doğacak gelişmelerin sorumlusunun siyasi irade olacağını söyledi. 
     Toplu görüşme sürecine, Başbakan Recep Tayyip Erdoğan'ın müdahale etmesi gerektiğini düşündüğünü dile getiren Akyıldız, ''Zira bürokratların ve Sayın Bakan'ın yetkilerini aşamama gibi bir handikapları var oysa Sayın Başbakan'ın böyle bir handikabı yok'' dedi. 
     
     ''VİCDANEN RAHAT MISINIZ '' 

     KESK Genel Başkanı Sami Evren de taleplerinde ''ısrarcı'' olacaklarını vurguladı. 
     Kamu çalışanlarının yoksulluğunun giderilmesi için ''en küçük adım atılmadığını'' savunan Evren, ''IMF heyeti, bugün Ankara'dan ayrılıyor. Eminim çok mutlu olmalılar. Piyasalar, çok mutlu. Maliye Bakanı, bugün ABD'ye gidecek, uçağına rahat bineceğine inanıyorum'' diye konuştu. 
     Evren, buna karşın 2 milyon kamu çalışanı ve aileleriyle birlikte yaklaşık 10 milyon kişinin hükümet tarafından ''mutsuz edildiğini'' kaydetti. 
     Evren dünkü görüşmede, Başbakan Yardımcısı ve Devlet Bakanı Mehmet Ali Şahin'e ''Vicdanen rahat mısınız '' sorusunu yönelttiğini ve buna ''Sıkı mali politikaların gereği böyle oluyor'' yanıtını aldığını aktardı. 
     Sosyal haklarda ilerleme sağlanmadığı sürece 1-2 puanlık artışın yeterli olmayacağını ifade eden Evren, görüşmelerde, demokratik haklar konusundaki gelişmelerin kamuoyuna yanlış aksettirildiğini öne sürdü. 
     ''Disiplin suçlarının affı''nın gündeme geldiğini, ancak bunun bir af olmadığını vurgulayan Evren, sendikal ve demokratik haklarını kullanan kamu çalışanlarına verilen cezaların haksız olduğunu, bunu Hükümet'in kabul etmesiyle konuya ilişkin düzenleme yapılmasının gündeme geleceğini anlattı. 
     Evren, grev ve toplu sözleşmeye yönelik taleplerin ise Avrupa Birliği'ne üyelik sürecine endekslendiğini ifade ederek, demokratik haklar konusundaki açılımların önümüzdeki yasama dönemi içerisinde hayata geçirilmesini istediklerini belirtti. 
     
     ''TALEPLERİMİZ ÇOK MAKUL'' 

     Memur Sen Genel Başkanı Ahmet Aksu da memurların taleplerinin kamuoyunda çok yüksekmiş gibi ifade edildiğini oysa çok makul taleplerde bulunulduğunu söyledi. 
     Memurların yüzde 75'inin açlık sınırının, geri kalanın çoğunun da yoksulluk sınırının altında maaş aldığını ifade eden Aksu, bugün Hükümet'in önerdiği kümülatif yüzde 8.2'lik artışı değerlendireceklerini söyledi. 
     Hükümet'in ''ölümü gösterip, sıtmaya razı etmemesini'' isteyen Aksu, memurların özlük haklarında sağlanan gelişmelerdeki ''serbestlik ve hoşgörünün'' mali haklarda da gösterilmesini talep etti. 
     
</TEXT>
</DOC>
