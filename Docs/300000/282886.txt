<DOC>
<DOCNO> 282886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/ulagay.html </URL>
<DATE> 2004/10/24/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
17 Aralık tarihi önemini koruyor 
</HEADLINE>
<TEXT>


Türkiye'nin Avrupa Birliği AB ile bütünleşme projesine genelde olumlu yaklaşan Avrupalı siyasetçi, diplomat ve uzmanlar son günlerde ısrarla şunu söylüyor bize "Türkiye'nin AB ile bütünleşme yolunda ilerlemesini önlemeye çalışanlar 17 Aralık'a kadar son kozlarını oynayacaklar, sizi tahrik etmek ve hedeften saptırmak için her yöntemi kullanacaklar, aman dikkatli olun, oyuna gelmeyin, tek bir hedefe, yani 17 Aralık kararına odaklanın." 
Türkiye'nin Avrupa için taşıdığı önemi en iyi kavrayan Avrupalı siyasetçilerden biri olan Almanya Dışişleri Bakanı Joschka Fischer'i Yeşiller Partisi'nin İstanbul'da düzenlediği toplantıda dinlerken de aynı mesajı aldım. Ustalıklı bir dille, 17 Aralık'ta AB Konseyi'nden Türkiye'nin istediği gibi bir karar çıkmasının henüz garanti olmadığını anlatmaya çalıştı Alman bakan. Öte yandan Başbakan Erdoğan'ın ve TÜSİAD heyetinin Fransa gezilerinde ortaya çıkan izlenim de aynı doğrultuda, benim anladığım kadarıyla. Son günlerde dış basında okuduğum yorumlar da bu izlenimi güçlendiriyor. Uzun lafın kısası 17 Aralık bizim için kritik bir tarih olmaya devam ediyor. 

OECD Raporu 
AB Konseyi'nin 17 Aralık'ta alacağı karar, Türkiye ekonomisi açısından da büyük önem taşıyor çünkü ekonomimizin 2004 sonrasındaki yol haritasıyla ilgili olarak yapılan hemen tüm öngörülerde, Türkiye'yi AB üyeliğine götürecek olan yolun hiç bir tartışmaya yer bırakmayacak biçimde açılacağı varsayıldı. 17 Aralık'ta çıkacak olan karar bu varsayımı geçersiz kılacak nitelikte bir karar olursa o zaman pek çok şeyi yeniden düşünmek gerekecek."AB çapası"nın Türkiye ekonomisinin geleceği açısından neden bu kadar önemsendiğini, Uluslararası İşbirliği ve Kalkınma Örgütü'nün OECD son Türkiye raporunu ve Moody's'in son Türkiye değerlendirmesini okurken bir kez daha anladım. Türkiye ekonomisinin 2001 krizi sonrasında kaydettiği gelişmeyi öven OECD, Türkiye'nin, bu gelişmenin güçlenerek sürmesini ve istihdam yaratan kalıcı bir büyümeye dönüşmesini sağlayacak bir fırsat penceresi yakaladığını belirterek şöyle diyor "AB Konseyi, AB Komisyonu'nun tavsiyesine uyarak Türkiye ile tam üyelik müzakerelerine başlama kararını alırsa bu fırsat penceresi ardına kadar açılmış olacaktır." 
OECD'nin en fazla üzerinde durduğu nokta "güven" faktörü. Ekonomideki olumlu gelişmenin güçlenerek sürmesi için AKP hükümetinin ekonomideki başarının anahtarı olan güveni koruyarak yola devam edebilmesi şart OECD'ye göre. AKP hükümetinin yaratmış olduğu güveni koruyabilmesi için de 17 Aralık'ta çıkacak olan karar çok önemli. AB Konseyi, Hükümetin beklediği netlikte bir karar alamazsa ve gerek iç gerekse dış kamuoyunda belirsizlik yaratan bir tablo ortaya çıkarsa bunun AKP hükümetine duyulan güveni ciddi biçimde sarsması ve ekonomiye olumsuz yansımalar yapması kaçınılmaz olabilir. 

17 Aralık sonrası 
17 Aralık'ta beklenen netlikte bir kararın çıkması halinde ise Türkiye zahmetli ve sancılı bir dönüşüm sürecine fiilen girmiş olacak. Makroekonomik istikrarın ve mali disiplinin titizlikle korunması gerekecek, OECD'nin vurguladığı öncelikler arasında yer alan yönetişim atılımı ve kayıt dışı ekonominin tasfiyesi gibi kapsamlı konular gündeme gelecek. AB'nin çizeceği yol haritası izlenecek ve bütün bunların siyasi bir faturası da olacak. Ancak bütün bunlar olurken Türkiye'nin doğrudan yatırım sermayesi dahil, dış kaynak kullanma potansiyeli büyük ölçüde artacak, özel sektörün sonunda istihdam da yaratacak yatırımları hızlandırması gündeme gelebilecek. Bu olumlu gelişmeler dönüşümün faturasını dengeleyebilecek. 
Bütün bunların olabilmesi 17 Aralık'ta beklenen kararın çıkmasına bağlı. Bu işi oldu bitti gibi görmeyelim. AB Konseyi'nin Noel tatiline bir hafta kala alacağı karar geleceğimizi derinden etkileyebilir. 



</TEXT>
</DOC>
