<DOC>
<DOCNO> 295501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun47.html </URL>
<DATE> 2004/12/07/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
BDH genel başkanı Akıncı, Asam heyetiyle görüştü... 
</HEADLINE>
<TEXT>

     Barış ve Demokrasi Hareketi BDH Genel Başkanı Mustafa Akıncı, Türkiye'ye Rumların yönetimindeki Kıbrıs Cumhuriyeti ni tanıması yönünde baskı yapıldığına işaret ederek, ''Türkiye, Rumlar yönetimindeki Kıbrıs Cumhuriyeti ni tanırsa Kıbrıs Türklerine azınlık hakkından öte bir şey kalmaz'' dedi. 
     Kıbrıs konusunun içinde bulunduğu son duruma ilişkin olarak devlet ve hükümet yetkilileriyle temaslarda bulunmak amacıyla KKTC'ye gelen Avrasya Stratejik Araştırmalar Merkezi ASAM heyeti, BDH'yı ziyaret etti. 
     BDH Genel Başkanı Mustafa Akıncı, ASAM Başkanı Gündüz Aktan başkanlığındaki heyeti kabulünde yaptığı konuşmada, bu tür ziyaretlerin, görüş alışverişinde bulunmak ve değişen koşullara bağlı olarak ortaya çıkması muhtemel yeni görüşlerin elde edilmesi açısından büyük önem taşıdığını ve faydalı olduğunu belirtti. 
     Kıbrıs'ta Rum toplumunun ne hakkı varsa Kıbrıs Türkü'nün de eşit düzeyde hakkı olduğunu vurgulayan Akıncı, ''Bu ada sadece onların değildir'' dedi. 
     Akıncı, Kıbrıs'ın çözüm sonrasında AB'ye girmesini arzuladıklarını ancak şu ya da bu nedenle bunun gerçekleşmediğini ifade etti. 
     Türkiye'nin AB üyeliğini isteyip desteklediklerini kaydeden Akıncı, ''bugünlerde Rumların yönetimindeki Kıbrıs Cumhuriyeti ni tanıma baskısına maruz kalan Türkiye'nin, ancak Kıbrıs Türklerinin de siyaseten eşit bir varlık olarak içinde yer aldığı yeni ortaklık cumhuriyetini tanıyabileceğini'' söyledi. 
     KKTC Cumhuriyet Meclisi'nde ve BDH Kurultayı'nda bu yönde bir karar üretildiğine dikkat çeken Akıncı, ''Eğer Türkiye'nin Rumların yönetimindeki Kıbrıs Cumhuriyeti ni tanıması söz konusu olursa Kıbrıs Türklerine 1960'ın da sulandırılmış haliyle bir azınlık hakkından öte bir şey kalmaz diye endişelerimiz var'' dedi. 
     ASAM heyeti adına konuşan emekli büyükelçi Nüzhet Kandemir de, barış ve demokrasinin herkesin gönlünde yaşayan son derece önemli ilkeler olduğunu belirtti. 
     ASAM'ın Türkiye ve onunla ilgili tüm konularda düşünce üretmeyi, onlar üzerinde çeşitli önerilerle ortaya çıkmayı amaçladığını kaydeden Kandemir, ''Kıbrıs gibi milli bir davada Türkiye bağlamında neler yapılabileceğini ele alacaklarını'' belirtti. 
     
</TEXT>
</DOC>
