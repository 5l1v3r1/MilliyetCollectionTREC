<DOC>
<DOCNO> 261954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/spor/spo15.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Osman ayrıldı 
TRABZON maçında seyirciler tarafından protesto edilen Kayserispor kaptanı Osman Özköylü takımdan ayrıldı. Tecrübeli oyuncunun isteği üzerine yönetim sözleşmeyi fesh etti. Osman, eşyalarını toplayıp, arkadaşlarıyla vedalaştı. 

Erkan şoku 
UEFA Kupası'nda perşembe günü Hırvatistan'ın Rijeka takımı ile karşılaşacak Gençlerbirliği'nde, Filip'den sonra Erkan'ın da sakatlanması sıkıntı yarattı. Sakarya maçı sonrası yapılan ilk antrenmanda ayak baş parmağı çatlayan Erkan on gün sahalardan uzak kalacak. 

Ogün geliyor 
ANKARASPOR karşısındaki farklı yenilgi üzerine savunmaya takviye arayan Akçaabat Sebatspor, geçen sezon Konyaspor'da forma giyen Ogün Temizkanoğlu'na teklif götürdü. Ordu'da tatil yapan Ogün'ün, yönetimle masaya oturup, bugün resmi imza atması bekleniyor. 

Fikstür çekiliyor 
ÜÇÜNCÜ Lig'in fikstür çekimi bugün saat 11.00'de Ankara Aktif Metropolitan Otel'de gerçekleştirilecek. Öte yandan Futbol Federasyonu, 2004-2005 sezonunun başlama tarihini bir hafta erteleyip, 11-12 Eylül'e kaydırdı. 

Engellilere alkış 
İSVİÇRE'DE yapılan Tekerlekli Sandalye Basketbol B Klasmanı Avrupa Şampiyonası'nda birinci olan Milli Takım yurda döndü. Bedensel Engelliler Spor Federasyonu Başkanı Demirhan Şerefhan, "A klasmanına çıktığımız için çok sevinçliyiz" dedi. 



</TEXT>
</DOC>
