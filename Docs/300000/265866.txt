<DOC>
<DOCNO> 265866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/siyaset/siy01.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Karamanlis dostluğu, Newsweek'te 
</HEADLINE>
<TEXT>


Newsweek dergisi, Erdoğan ve Karamanlis'i, 'Avrupa'nın ilginç ikilisi' olarak niteledi. Bir diplomatın, "Birbirleriyle Gorbaçov'la Reagan gibi şakalaşıyorlar" dediği belirtildi 


"Newsweek" dergisi, "Avrupa'nın ilginç ikilisi" olarak nitelediği Başbakan Recep Tayyip Erdoğan'la Yunanistan Başbakanı Kostas Karamanlis'in şaşırtıcı bir siyasi ve kişisel dostluk geliştirdiğini kaydetti. 
Karamanlis'in Esra Erdoğan'ın şahidi olduğunu anımsatan Amerikan dergisi, Erdoğan'ın Atina'daki Olimpiyat Oyunları açılışında şeref konuğu olduğunu belirtti. Karamanlis'in, gelecek ay Erdoğan'ın Karadeniz'deki yazlığını ziyaret edeceği haberleri vurgulandı. 

Arkadaşlık sınanacak 
Batılı bir diplomat da, Erdoğan ve Karamanlis için, "Birbirleriyle Gorbaçov'la eski SSCB Devlet Başkanı Reagan eski ABD Başkanı gibi şakalaşıyorlar" yorumunda bulundu. Yazıda, bu kişisel ve siyasi ilişkinin, Avrupa tarihinin en soğuk ilişkilerinden birinin düzelmesine yardımcı olup olamayacağı üzerinde duruldu. Dergi, Karamanlis'in, Türkiye ile "baltaları gömmenin" bütün Doğu Akdeniz'e ekonomik yarar getireceğini düşündüğünü ve "Avrupalı bir Türkiye, herkesin çıkarınadır" dediğini aktardı. Yunanlıların bu iyi niyetinin yakında sınanacağı kaydedildi. Türkiye desteğinin pek çok Yunanlı tarafından paylaşılmamasının Karamanlis'i zora soktuğunu belirten dergi, "yeni arkadaşı" Erdoğan'ın çıkarlarını korumak için ülkesindeki pozisyonunu riske atıp atmayacağını sordu. Bunun yanıtının, iki liderin arkadaşlığı için "gerçek bir sınav" olacağını kaydedildi. 

İki lider de merkez sağcı 

Newsweek, "merkez sağcı" olarak nitelediği Erdoğan ve Karamanlis'in gençliğine dikkat çekerek, ikisinin de siyasi devrimlerden etkilendiğini belirtti. Dergi, Karamanlis'in sosyalist h kimiyetine son verdiğini, Erdoğan'ın ise partisinin İslamcı şüphelere karşın, eski siyasileri seçimlerde sildiğini kaydetti. Eski kuşakların önyargılarını aşan iki liderin, birleşik bir Avrupa vizyonunu paylaştığı ifade edildi. AB'nin, KKTC'ye ekonomik ambargonun kısmen kaldırılması sözü verdiğini, ancak Kıbrıslı Rumların 259 milyon euro'luk yardım paketini ve kuzeydeki havaalanlarına doğrudan uçuşların yeniden başlamasını bloke etme tehdidinde bulunduğunu vurgulayan dergi, "Kıbrıslı kuzenlerini" veto planlarından vazgeçmeye ikna etme görevinde Atina'nın kilit rolü olduğunu anlattı. 


</TEXT>
</DOC>
