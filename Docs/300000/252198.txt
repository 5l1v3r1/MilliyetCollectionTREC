<DOC>
<DOCNO> 252198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy10.html </URL>
<DATE> 2004/07/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Unakıtan Vergi barışından 3.6 katrilyon lira gelir elde edildi 
</HEADLINE>
<TEXT>

     Maliye Bakanı Kemal Unakıtan, Vergi Barışı düzenlemesiyle son taksit hariç 3.6 katrilyon lira tahsilat yapıldığını bildirdi. 
     Unakıtan, vergide yeni düzenlemeler öngören tasarı üzerinde Plan ve Bütçe Komisyonu'nda değerlendirmeler yapan milletvekillerini yanıtladı. 
     Vergi sisteminde öngördükleri üç aşamalı yapılanmanın birinci ayağını Mali Milat'ın kaldırılmasının oluşturduğunu, bununla ekonominin önünü açmayı amaçladıklarını kaydeden Unakıtan, hiçbir yasanın ekonominin önünü tıkamaması gerektiğini belirtti. 
     Halkın refah düzeyini yükseltmenin, gelir dağılımındaki adaletsizliği gidermenin asıl olduğunu vurgulayan Maliye Bakanı, yokluk ve yoksulluk içindeyken yapılan düzenlemelerin faydadan çok zarar getireceğini ifade etti. 
     Türkiye'nin geçmiş dönemlerde yaşadığı küçülmelere işaret eden Unakıtan, ''Küçülme yaşanırken, millet işyerini kapatırken, işçi çıkarırken Nereden Buldun'u getirirseniz adeta milletle alay edersiniz'' diye konuştu. 
     Vergi sisteminde etkili kontrol mekanizmasının şart olduğunu belirten Unakıtan, ancak ''devekuşu gibi başı kuma gömerek ve ekonomideki gerçekleri görmeyerek'' Nereden Buldun Yasası''nın çıkarıldığını, uygulanamadığı gibi milletin de korkutulduğunu söyledi. 
     
     ''TANK GEÇMİŞTİ'' 

     Unakıtan, Vergi Barışı ile piyasaların, mükelleflerin, idarenin ve ilgili her kesimin rahatladığını bildirdi. ''Piyasaların üzerinden tank geçmişti'' diyen Maliye Bakanı, ''Vatandaş borucunu biliyor ama ödeyemiyordu. Biz faizleri biraz düşürdük, taksitleri biraz uzattık. Süresi 30 Haziran'da doldu, son taksitte tahsilat ne oldu bilmiyorum ama bundan öncekilerde hedeflediğimizin üstünde gelir elde ettik. Son taksit hariç 3.6 trilyon lira para geldi. Bundan daha iyi ne olabilir '' diye konuştu. 
     Vergi düzenlemelerindeki üçüncü ayağın da sistemdeki bir kısım aksaklıkların giderilmesi olduğunu ve tasarı ile bunu sağlamayı öngördüklerini dile getiren Unakıtan, bundan sonra daha köklü çalışmalar yapacaklarını bildirdi. 
     Maliye Bakanı Unakıtan, vergi idaresinin gelirlerini arttırmayı hedefleyen yasa tasarısının önümüzdeki günlerde TBMM'ye geleceğini belirterek, dolaylı vergilerle dolaysız vergiler arasında denge sağlanması gerektiği yolundaki değerlendirmeleri yanıtlarken de artık bazı dolaylı vergilerin çok önemli hale geldiğini söyledi. Avrupa ülkelerinde KDV gibi dolaylı vergilerin tep tip hale getirilmekte olduğunu, yüzde 18, 19 oranına yükseltildiğini anlatan Unakıtan, Türkiye'de de lüks mallardan yüksek KDV alındığını savundu. 
     Unakıtan, beyan esasına dayalı gelir vergisinin artırılması gerektiği görüşlerine katıldığını belirtti. 
     Kayıtdışı ekonominin kayıt altına alınması çalışmalarının devam ettiğini, vergi idaresinin daha da etkinleştirileceğini anlatan Unakıtan, ''tehditle vergi toplanıyor'' değerlendirmesinin haksız olduğunu söyledi. 
     
     İSTANBUL'DAKİ İNCELEME 

     Maliye Bakanı Unakıtan, İstanbul'da son günlerde 5 veya daha fazla evi olanlar üzerinde bir inceleme yaptıklarını, emlak vergisi beyannameleri ile çöp vergisinin karşılaştırılması sonucu bu nitelikteki 90 bin kişinin tespit edildiğini bildirdi. Unakıtan, bu kişilere yazılar yazıldığını ve ''vergi dairesinin yolunu dahi bilmeyen 80 bin kişinin mükellefiyetinin tesis edildiğini'' söyledi. 
     Bütün incelemeleri bilimsel verilerle yaptıklarını kaydeden Unakıtan, kredi kartıyla yapılan satışları bile vergi matrahından düşük olan mükelleflerden matrahının arttırılmasının istendiğini vurguladı. Unakıtan, ''mükellefler başımızın üstündedir ama herkes de vergisini vermeli'' dedi. 
     Unakıtan, belirli kriterlerle yapılan değerlendirmede 3 bin mükellefin incelenmesi gerektiği sonucu alındığını da bildirdiği konuşmasında, ''Bunların içinde eş, dost, akraba, milletvekili çıkabilir. Kimse alınmasın'' diye konuştu. 
     
     ''BİR ELDEN ÖTEKİ ELE'' 

     Unakıtan, ileri sürüldüğü gibi faizlerden vergi alınmaması gibi bir durumun sözkonusu olmadığını, repo ve mevduattan faiz alındığını söyledi. Hazine bonolarından faiz alınmadığını ifade eden Unakıtan, ''Aldığımız zaman faizlere yansıyacak. Bir elden alıp öteki ele vermiş olacağız. Onun için bonoyu şimdilik faiz dışı tutuyoruz'' derken, Ankara vergi rekortmeninin faiz gelirlerinden ödediği vergiyle birinci olduğunu da anımsattı. 
     Unakıtan, muafiyet ve istisnaları yeniden değerlendireceklerini, vergi oranları üzerinde çalışmaların sürdüğünü de bildirdiği konuşması sırasında, CHP Tekirdağ Milletvekili Enis Tütüncü ile tartıştı. 
     Tütüncü'nün, Mali Milat'ın kaldırılmasıyla ekonominin ne kazandığı sorusunu yanıtlayan Unakıtan, ''Rakamlar ortada... 2004'ün ilk çeyreğinde büyüme yüzde 12.4. Bütün yıl böyle olacak değil ama bu yıl da büyüyeceğiz. Özel sektörün yatırımları yüzde 60 arttı. İktidara geldiğimiz milli gelir 2 bin dolarlardaydı, yıl sonunda 4 binleri konuşacağız'' dedi. 
     Tütüncü'nün, ''Ben, Mali Milat uygulaması kaldırılırken ne söylenmişti şimdi ne oldu diye sordum. Sayın Bakan çarpıtıyor'' demesi üzerine başlayan tartışma Plan ve Bütçe Komisyonu Başkanvekili Altan Karapaşaoğlu'nun müdahalesiyle yatıştı. 
     Maliye Bakanı Unakıtan, asgari ücretteki yıllık artışın brüt yüzde 45, net ise yüzde 41 oranında gerçekleştiğini belirterek, ''Bu rakamlar yeterli mi İmkan olsa da daha fazla versek. Esas gayemiz vatandaşın refahını yükseltmek'' diye konuştu. 
     
     CHP'LİLERİN ELEŞTİRİLERİ 

     Bu arada, tasarının tümü üzerinde CHP'li üyeler görüşlerini dile getirdiler. 
     Ankara Milletvekili Yakup Kepenek, kayıtdışılığı önlemeye yönelik Mali Milat'ın kaldırılmasının yanlış olduğunu, tasarıda da bu anlamda bir önlem yer almadığını söyledi. Kepenek, dolayı vergilerle dolaysız vergiler arasında denge kurulması gerektiğine işaret ederek, aksi takdirde ücretliden ve memurdan alabildiğince vergi alınacağını belirtti. 
     İstanbul Milletvekili Kemal Kılıçdaroğlu, tasarının 7 maddesinde af getirildiğini savunurken, İstanbul Milletvekili Birgen Keleş, tasarının vergi sistemindeki sorunları çözmeye yetmeyeceğini söyledi. 
     Trabzon Milletvekili Mehmet Akif Hamzaçebi de ekonomide bir büyüme olduğunu ancak bu büyümenin bütün kademelere ve vatandaşa yansımadığını, bu nedenle de vergi borçlarının arttığını bildirdi. Hamzaçebi, etkin bir denetim olmadan kayıtdışılıkla mücadele edilemeyeceğini vurgularken, defterdarlıkların mükellefleri arayarak ''matrahınızı arttırın'' diye ''tehdit ettiğini'' savundu. 
     Hamzaçebi, tasarıyla getirilen istisnaların bir kısmının teknik nedenle kaçınılmaz olduğunu ancak istisnaların arttırılmasının başka istisnalara yol açacağını da kaydetti. 
     Milletvekillerinin konuşmalarının ve Maliye Bakanı Unakıtan'ın eleştirileri yanıtlamasının ardından tasarının maddelerine geçilmesi oylanarak kabul edildi. 
     
</TEXT>
</DOC>
