<DOC>
<DOCNO> 295944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo19.html </URL>
<DATE> 2004/12/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Trabzonspor taraftarları Mehmet Ali Yılmaz'ı başkan görmek istiyor 
</HEADLINE>
<TEXT>

     Trabzonsporlu taraftarlar, eski başkanları Mehmet Ali Yılmaz'ı yeniden başkan görmek istiyor. 
     Üniversiteli Trabzonsporlular Derneği ve Taraftarlar Birliği'nin ortaklaşa gerçekleştirdiği ankete 14 bin 270 kişi katıldı. 
     Taraftarlar Birliği Başkanı Adem Sögüt ile Üniversiteli Trabzonsporlular Derneği Başkanı Aytaç Dayı, düzenledikleri basın toplantısında yaptıkları açıklamada, anket çalışmasına 12 Kasım tarihinde başladıklarını 6 Aralık tarihinde tamamladıklarını belirttiler. 
     Sögüt, söz konusu anketle kamuoyunun görüşlerini dile getirdiklerini ifade ederek, ''Anket, Trabzon'daki tüm mahalle, kahve, dernek, rertaurant ve çeşitli mekanlarla birlikte, şehir merkezinde kurulan standla çok büyük katılımlara ulaşmıştır'' dedi. 
     Trabzonspor-Fenerbahçe karşılaşmasında 25 anketörle yapılan çalışmayla geniş bir kitle hedefinin tutturulduğunu vurgulayan Sögüt, şunları söyledi 
     ''Ankete toplam 14 bin 270 kişi katıldı. Katılanların bin 172'si bayan, 894 tanesi Trabzonspor kulübü üyesidir. Ankete katılanlar, kim başkan olsun sorusuna, yüzde 32.2'si Mehmet Ali Yılmaz, yüzde 21.7'si Haluk Ulusoy, yüzde 16.9'u Bahri Köse, yüzde 15.4'ü Ahmet Ağaoğlu, yüzde 10.1'i Atay Aktuğ, yüzde 2.1'i Erol Tuna ve yüzde 1.6'sıda diğer cevaplarını vermişlerdir. Diğer cevapları arasında Özkan Sümer, Faruk Özak, Nuri Albayrak gibi isimler var.'' Sögüt, ayrıca ankette sorulan kimi yönetici görmek istiyorsunuz sorusunda ise en fazla oyları, Ahmet Ağaoğlu, Ali Kemal Aktürk, Bahri Köse, Yusuf Ziya Yılmaz, Şükrü Kuleyn, İskender Önal, Mehmet Öksüzoğlu ve Kenan Sönmez'in aldığını kaydetti. 
     Dayı ise konuşmasında 7-8 milyon taraftartarın artık şampiyonluk istediğini belirterek, ''Trabzonspor'u yönetmeye talip olanlardan tek beklentimiz şampiyonluk. Lütfen Trabzonsporu yönetmeye talip olanlardan rica ediyoruz, bu takımı şampiyon yapabilecek kapasite, bilgi, tecrübe, maddi ve manevi olanaklara sahip insanlar varsa çıksın projelerini açıklasınlar'' diye konuştu. 
     
</TEXT>
</DOC>
