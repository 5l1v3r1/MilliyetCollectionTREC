<DOC>
<DOCNO> 252551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas15.html </URL>
<DATE> 2004/07/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bitirme sınavında komisyon önünde göbek attı, Vatikan ayağa kalktı 
</HEADLINE>
<TEXT>

     Torino'da bir meslek lisesinde bir İtalyan kız öğrencinin, bitirme sınavında komisyon önünde oryantal dans icra etmesi Vatikan'ın tepkisine neden oldu. 
     Vatikan'ın resmi yayın organı Osservatore Romano'da, Sandro Patruno imzasıyla yayımlanan yazıda, kız öğrenciye komisyon önünde göbek dansı yaptırılmasının gençler arasında teşhirciliği özendirdiği savunuldu. 
     Vatikan yetkililerinin tepkisine neden olay, İtalya'nın Torino kentindeki Carlo İgnazio Giulio Turizm Meslek Lisesi'nde meydana geldi. Sınav komisyonundan hem alkış hem de 15 üzerinden 15 alan 20 yaşındaki öğrenci Cristina Di Gregorio ise bitirme sınavında oryantal dans yapmasının eleştirilecek bir durum olmadığını belirtti. 
     Di Gregorio, ''Tezimi, Mısır'daki dans üzerine hazırlamıştım. Konuyu tam izah edebilmek için bizzat göstermenin de yararlı olacağını düşündüm. Başlangıçta sınav komisyonunun beni utanmaz biri olarak değerlendirmesinden çekindiysem de, öğretmenlerim bana cesaret verdi'' diye konuştu. 
     De Gregori'nin meslek dersleri öğretmeni Maurizia Mussatti ise tepki gösterilecek bir durum olmadığını savunarak, ''Öğrencimiz, önemli bir sembolik davranış sergiledi. Semtimizde pek çok yabancı yaşıyor. Cristina'nın dansı, bizde farklı halklar bulunduğunu da gösteren bir jest olarak görülmelidir'' dedi. 
     Vatikan'ın resmi yayın organıysa teşhirciliğin meslek liselerindeki bitirme sınavlarına kadar girmesinin kaygı verici olduğunu vurguladı. Gazetede yayımlanan yorum yazısında, İtalyan devlet televizyonu RAİ'deki programlarda da genç kızların açılıp saçıldıklarına da işaret edilerek, Torino'daki olayla ilgili olarak şu ifadelere yer verildi 
     ''Torino'daki bitirme sınavında yaşanan sahne gazeteler tarafından da büyük bir ilgiyle karşılanmıştır. Sınava giren genç kız yakında akşam haber bültenini müteakiben soyunup dans etmesi için televizyonlara çağırılırsa kimse şaşırmasın. RAİ televizyonu bu yıl da tüketimci bir zihniyetle iyi reyting yapmakla övündü. Bir gün bu tür bitirme sınavlarını da ekrana taşıyabilirler.'' 
     
</TEXT>
</DOC>
