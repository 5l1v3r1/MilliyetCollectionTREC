<DOC>
<DOCNO> 255644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko26.html </URL>
<DATE> 2004/07/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Türk işadamları Irak'a 6 ayda 880 milyon dolarlık ihracat yaptı... 
</HEADLINE>
<TEXT>

     Türk-Irak İş Konseyi Başkanı Ercüment Aksoy, ''İlk 6 ayda Irak'a gerçekleştirilen 880 milyon dolarlık ihracat, Türk işadamlarının zaferidir. Bu yılı 1.3-1.5 milyar dolar ihracatla kapatırız'' dedi. 
     Türk-Irak İş Konseyi tarafından hazırlanan ''Irak'ın Yeniden Yapılandırılması ve Türkiye-Irak İlişkileri'' raporunun kamuoyuna açıklandığı basın toplantısında konuşan Aksoy, Nisan ayıyla başlayan ve yukarılara doğru tırmanan Irak'taki terör olaylarının, temsili Irak hükümetinin kurulduğu 28 Haziran'dan sonra azalmaya başladığını belirtti. 
     Hükümet Başbakanı Ayad Allawi'nin, ilk demecinde Türkiye ile ilişkileri artırma isteğini dile getirdiğini ve PKK'nın Irak hükümetince kara listeye alındığını deklare ettiğini söyleyen Aksoy, bunun Irak hükümetinin, Türkiye'ye ilgisini gösterdiğini vurguladı. 
     Türkiye'nin bu yılın ilk 6 ayında Irak'a 880 milyon dolarlık ihracat gerçekleştirdiğine dikkati çeken Aksoy, ''Biz en rekor seviyeyi 2001'de 1 milyar dolar seviyesinde ihracatla kapatmıştık. İlk 6 ayda 880 milyon dolarlık ihracatın her türlü kötü koşullarda gerçekleştirilmesi, gerek Irak'ın Türkiye'ye olan ilgisini, gerekse Türk işadamlarının bu kadar kötü durumda da olsa Irak'ta iş yapma arzusunu gösteriyor'' diye konuştu. 
     Aksoy, daha önce açıkladıkları 2 milyar dolarlık ihracat hedefini aşağıya çektiklerini ifade ederek, bunun en büyük sebebinin ABD Kongresi'nin 18.4 milyar dolarlık yeniden yapılandırma fonlarının ana müteahhitlere verilmesindeki gecikmeden kaynaklandığını kaydetti. 
     Aksoy, '' Bölgede Türkiye'siz yeniden yapılandırma olmaz iddiamızın bir kanıtı olarak biz 18.4 milyar dolardan ciddi pay alabileceğimizi öne sürmüştük. Fakat Amerikalılar olaylar nedeniyle bunu realize edemediler. ABD'liler, alt yükleyicilerini seçemediler. O nedenle biz 2 milyar doların altında kalabileceğimizi söyledik. Bu yılı 1.3-1.5 milyar gibi rakamla kapatırız. Bu Türk işadamlarının başarısıdır'' diye konuştu. 
     
     ''TİCARET HACMİ 5 MİLYAR DOLARA GELEBİLİR'' 
     24 Haziran'da ABD'nin Ankara Büyükelçisi Eric Edelman'a, Irak'taki sorunları ve Türk işadamlarının ABD fonlarından yararlanarak yeniden yapılanmadan daha fazla yararlanmasını içeren bir rapor gönderdiklerini bildiren Aksoy, bunun yanıtını beklediklerini ifade etti. 
     Irak hükümetinin elinde BM'de toplanan 11.2 milyar dolarlık para olduğunu belirten Aksoy, Irak'ta iş yapmak isteyen Türk işadamlarına bugünlerde biraz temkinli olmalarını tavsiye ettiklerini söyledi. 
     Aksoy, Irak'la iş yapmanın doğru zamanı olduğunu ifade ederek, şunları kaydetti 
     ''Şunu ısrarla iddia ediyorum sadece işadamlarımız için değil, Türkiye için siyasi konularda da biz Irak'ta uzun seneler iyi ilişkiler tesis etmek istiyorsak bugün doğru zamandır. Mevcut duruma siyasi ve terör olaylarına göre orada temkinli hareket etmek şartıyla, Ankara'nın desteğiyle belirli yatırımlara gitmemiz gerekir. Irak hükümetinin de niyeti var. Bugün doğru zamandır.'' Aksoy, Dış Ticaret Müsteşarlığı'nın ikili bir anlaşma çerçevesinde Türk-Irak protokolü çalışması olduğunu, bunun uygulanması durumunda ticari ilişkilerin inanılmaz boyutlara gelebileceğini vurguladı. 
     Aksoy, ''2 ülke arasında dış ticaret hacminde herhalde çok yakında 5 milyar dolar seviyelerine gelinebilir'' dedi. 
     
     IRAK'TA LİDER ARAYIŞI 
     Aksoy, Irak'taki yeni hükümetin nasıl değerlendirdiğine ilişkin bir soru üzerine, hükümetin yetkiyi devralmasıyla birlikte Irak'taki olaylarda azalma görüldüğünü söyledi. Aksoy, şunları kaydetti 
     ''Oradaki olayları 2'ye ayırmak lazım. Biri siyasi tepkiler, diğeri tabiri caizse sokak serseriliği. Çünkü basına yansımayan pek çok olay oluyor. Iraklı bir işadamının kaçırılmasının bedeli 250 bin dolarla başlıyor, eğer yabancıysanız 500 bin dolardan kapıyı açıyorlar. Bunun siyasi hiçbir niteliği yok. Bu problemlerin ana sebepleri de geçen yıl 450 bin ordu mensubunun ordudan tasfiye edilmesi, polis güçlerinin de olmamasıydı.'' Başbakan Allawi'nin, Irak devletini, ülkesini iyi tanıdığını, hassas dengelerin farkında olduğunu kaydeden Aksoy, ''Oradaki dengeleri yerine oturtmaya başladılar'' dedi. 
     Aksoy, ülkenin içinde bulunduğu durumu anlatırken de, ''Bir liderin eksikliğini sezinliyorum. Sanki Irak toplumundan bir lider çıkacak veya çıkartılacak. Bu, Irak'ın milliyetçi duygularını okşar bir lider olacak. Irak'taki dini ve etnik grupları da aynı çatı altında toplayarak yeni bir Irak'a gidişin sancılarını hissediyorum. Önümüzdeki sene içerisinde sanki Irak, bu liderini kendisi veya başkaları yardımıyla çıkaracak kanısındayım'' diye konuştu. 
     Ercüment Aksoy, bugünkü Irak hükümetinin, Irak halkının özlediği hükümet ve gönlünde yatan bir hükümet olmadığını savundu. 
     Aksoy, bir soru üzerine, Irak'ta mafyalaşmanın mümkün olmadığını, kaçırma gibi olayların para karşılığında yapıldığını belirtti. 
     
     YENİDEN YAPILANDIRMADA 40 MİLYAR DOLAR FON 
     Habur'dan girildikten sonra bilboardlara bakıldığında Türkiye'nin orada olduğunun anlaşıldığını söyleyen Aksoy, ''880 milyon dolarlık ihracat, Türk işadamlarının zaferidir. Başka hiçbir ülkenin bu rakama ulaştığını zannetmiyorum. Irak'taki bakanlıklarda uluslararası çerçevede iş yapılıyor, dini, etnik ayırım yok'' dedi. 
     Irak'ın yeniden yapılandırılmasında Amerikan fonlarıyla gerçekleştirilecek faaliyetlere ilişkin 2. faz başladığı zaman seçilecek olan alt yükleyicilerin çoğunun Türk firmaları olacağına inandığını belirten Aksoy, Türk firmalarının hangi sektörlerde iş yapabileceğine ilişkin bir soru üzerine, 'Irak, bugün beyaz bir sayfa. Sayfaya ne çiziktirirseniz o çıkacaktır'' dedi. 
     Irak'ın yeniden yapılandırılmasında potansiyel 40 milyar dolarlık bir rakamdan bahsedildiğini belirten Aksoy, Türk işadamlarının özellikle su, kanalizasyon, elektrik, konut yapımı ve tarımla ilgili işler yapabileceğini kaydetti. 
     Aksoy, ''Güvenli bir ortam oluştuğu takdirde Türk işadamları, Irak'ta yatırıma gidecektir. Yap-işlet sistemiyle bir sürü ihale dağıtıldı. Bunlardan Türkler de aldı. Bu bir yatırım, inanılmaz karlı ama hayat riski, bombalanma riski var'' dedi. 
     Bir soru üzerine, Türkiye'nin Irak'taki rekabet gücünün düştüğünü belirten Aksoy, hükümetten beklentilerini açıklarken, Türk işadamlarının Irak'a rahat ulaşabilmeleri için Mardin, Diyarbakır ve Batman havaalanlarının kapasitesi ve uçuş seferlerinin artırılmasını istedi. Aksoy, Ziraat Bankası'nın Irak'ta şube açmasını da önerdi. 
     Türk-Irak dış ticaret hacminde 5 milyar dolar düzeyine 2-3 yıl içerisinde ulaşılabileceğini kaydeden Aksoy, Türk işadamlarına birlikte hareket etmeleri ve küçük sanayi ile işe başlamaları tavsiyesinde bulundu. 
     
</TEXT>
</DOC>
