<DOC>
<DOCNO> 281846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko25.html </URL>
<DATE> 2004/10/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rekabet Kurulu, Turkcell ve Telsim'in savunmalarını aldı... 
</HEADLINE>
<TEXT>

     Rekabet Kurulu, Turkcell ve Telsim hakkında 'ara bağlantı sözleşmesine' ilişkin açılan soruşturma kapsamında, sözlü savunmaları aldı. 
     Rekabet Kurulu'nda saat 10.30'da başlayan ve 2.5 saat süren toplantıda Başkan Mustafa Parlak, Kurul'un nihai kararının 4 Kasım'da açıklanacağını bildirdi. 
     Sözlü savunmalar sırasında Telsim adına söz alan Telsim Vekili Avukat Yılmaz Aslan, bu konuda Telekomünikasyon Kurumu'nun yetkili olduğunu, Rekabet Kurulu'nun yetkisi olmadığını öne sürdü. 
     Aslan, Turkcell ve Telsim'in, Aria piyasaya girmeden 'ara bağlantı ücretlerini 1.4 centten 20 cente çıkarmalarının' ise tamamen tesadüf olduğunu söyledi. 
     Aria'nın piyasaya giriş süreci, kendi aralarındaki ortaklık ilişkileri ve yatırıma ilişkin çalışmalarını özetleyen Aslan, 'Aria'nın yaşadığı sıkıntıların, piyasadaki mevcut oyunculardan değil, yanlış stratejiden kaynaklandığını'' savundu. 
     Avukat Aslan, daha sonra Aria ve Aycell'in de ara bağlantı ücreti konusunda 20 centte anlaşma yaptıklarını hatırlatırken, ''bunu biz emretmedik. Avrupa'pa baktığımızda 20 centin üzerindedir. İngiltere'de 37 cente varıyor'' dedi. 
     Turkcell'in avukatı Nurkut İnan da konunun Rekabet Kurulu'nun alanına girmediğini iddia ederken, ''Turkcell ile Telsim arasında anlaşma yoktur. Mesele bitmiştir'' diye konuştu. 
     Rekabet Kurulu Başkanı Mustafa Parlak'ın, ''mademki Rekabet Kurulu yetkili değil, o zaman neden Aria ve Turkcell olarak muafiyet başvurusunda bulundunuz'' şeklindeki sorusu üzerine İnan, ara bağlantı düzenlenmesinde Rekabet Kurulu'nu ilgilendiren bölümler olduğunu kaydetti. 
     Soruşturma süreci, Mart 2001-Ekim 2003 dönemini kapsıyor. 
     
</TEXT>
</DOC>
