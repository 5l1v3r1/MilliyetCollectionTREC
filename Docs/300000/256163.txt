<DOC>
<DOCNO> 256163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur14.html </URL>
<DATE> 2004/07/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
50 metrekarelik evde 52 kişi yaşıyor... 
</HEADLINE>
<TEXT>

     Çankaya Belediye Başkanı Muzaffer Eryılmaz'ın konuştuğu çocuklara evlerini sormasıyla, tesadüfen farkedilen ve aynı evde yaşayan 52 kişiye vatandaşlar yardım ediyor. 
     İsminin açıklanmasını istemeyen bir vatandaş Çukurambar 7. Cadde üzerindeki eski bir evde yaşayan aileye giyecek yardımında bulundu. 
     Birbiriyle akraba olan 7 ailenin yaşadığı evde 23'ü 10 yaşın altında toplam 35 çocuk bulunuyor. Bu ailelerle 3 yakınları da birlikte yaşıyor. Aynı evi paylaşan ailelere Çankaya Belediyesi bünyesindeki Toplumsal Dayanışma Merkezi TODAM tarafından, sağlık taraması yapıldı. Doktorlar, çocukların ilaçlarını getirerek, nasıl kullanılması gerektiğini anlattılar. 
     50 metrekarelik evi paylaşan 52 kişinin en büyüğü olan Ömer Tilkici, 4 senedir bu durumda yaşadıklarını ve iş istediklerini söyledi. 
     Yaşamlarını çöp, hurda ve kağıt toplayarak devam ettirmeye çalıştıklarını vurgulayan Tilkici, ''Parasızlıktan çocukları doktora götüremiyoruz. Hasta çocuğun birisini hastaneye götürdük ama yeşil kartımızın vizesi olmadığı için 1 milyar liralık senet imzalamak zorunda kaldık. Evimizin kirasını ödeyemiyoruz. Evsahibi çıkarır diye korkuyoruz. Bize yardım edilmesini bekliyoruz'' dedi. 
     
</TEXT>
</DOC>
