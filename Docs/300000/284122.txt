<DOC>
<DOCNO> 284122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo27.html </URL>
<DATE> 2004/10/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Galatasaray, Sebatspor maçı için tam kadro çalıştı 
</HEADLINE>
<TEXT>

     Birinci Süper Futbol Ligi'nde Akçaabat Sebatspor ile pazar günü sahasında karşılaşacak Galatasaray, hazırlıklarını sürdürdü. 
     Florya Metin Oktay Tesisleri'nde, Teknik Direktör Gheorghe Hagi yönetiminde gerçekleştirilen antrenmanda sarı-kırmızılılar, tam kadro çalıştı. Kondisyon çalışmasıyla başlayan antrenmanda futbolcular daha sonra 3 takım halinde yarım sahada çift kale maç yaptı. Mondragon, Bülent, Hasan, Ümit, Necati, Saidoiu ve Suat'tan oluşan beyaz takım, yaptığı maçlarda Barbaros, Hakan Şükür, Hakan Ünsal, Ergün, Sabri, Ayhan ve Song'dan oluşan yeşil takım ile Aykut, Tomas, Arif, Baliç, Volkan, Conceiçao, Orhan ve İbrahim'den kurulu siyah takıma üstünlük sağladı. 
     Maç sırasında, sürekli röveşata golü atmaya çalışan Ümit'in başarılı olduğu bir vuruş sonrasında Hasan'ın, ''Herkes duydu, herkes rahatladı. Avrupa da duydu'' şeklindeki esprili sözleri, antrenman sahasında kahkahalara neden oldu. 
     Bu arada, Trabzonspor maçının kahramanı Baliç, çift kale maçta attığı güzel bir gol sonrası futbolcu arkadaşlarından ve teknik heyetten alkış aldı. 
     Neşeli ve hırslı geçen çift kale maçı kaybeden yeşil ve siyah takımın oyuncuları ceza koşusu yaparken, antrenman şut çalışmasıyla tamamlandı. 
     Galatasaray, yarın basına kapalı yapacağı antrenmanla Akçaabat Sebatspor maçının hazırlıklarını sürdürecek. 
     
</TEXT>
</DOC>
