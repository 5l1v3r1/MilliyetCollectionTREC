<DOC>
<DOCNO> 275050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun28.html </URL>
<DATE> 2004/09/26/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
Denktaş İstanbul'a gitti... 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs Türkünün görevinin devlete ve egemenliğe sahip çıkmak olduğunu, aksi takdirde bir Rum cumhuriyetinde azınlık olmaya mahkum olunacağını'' kaydederek, bunun bilinciyle hareket edilmesini istedi. 
     Cumhurbaşkanı Denktaş, İnönü Üniversitesi'nin davetlisi olarak Malatya'da konferans vermek üzere bu akşam İstanbul'a gitti. 
     Eşi Aydın Denktaş ile İstanbul'a giden Denktaş, oradan Malatya'ya geçecek ve yarın İnönü Üniversitesi'nde konferans verecek. 
     Cumhurbaşkanı Denktaş'ı, Ercan Havaalanı'nda, Cumhuriyet Meclisi Başkanı Fatma Ekenoğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Hasan Memişoğlu ve KKTC Güvenlik Kuvvetleri Komutanı Tümgeneral Tevfik Özkılıç ile diğer yetkililer uğurladı. 
     Rauf Denktaş, havaalanında yaptığı açıklamada, Malatya'ya üniversitenin yeni akademik yıl açılışı için gittiğini ve orada Kıbrıs sorununu anlatacağını söyledi. 
     ''Benim düşüncelerimi artık bilmeyen kalmadı'' diyen Denktaş, ''Bizim görevimiz devlete ve egemenliğe sahip çıkmaktır. Aksi takdirde bir Rum cumhuriyetinde azınlık olmaya mahkumuz. Bunun bilinciyle hareket edelim'' ifadesini kullandı. 
     
     ''AÇILIMLAR KARŞILIKLI'' 
     ''Biraz daha açılım yapılması konusunda bazı kişilerde heves olduğunu'' kaydeden Denktaş, devlet arasında açılımların karşılıklı yapılması gerektiğini, Rum yönetimi lideri Tasos Papadopulos'un BM'de yaptığı konuşmayı dinleyenlerin daha sağlıklı değerlendirme yapacaklarını umduğunu söyledi. 
     ''Rum tarafının niyeti açık'' diyen Denktaş, ''Rumların meşru Kıbrıs cumhuriyetine Kıbrıs Türklerini yamalamak istediğini'' kaydetti. 
     Avrupa Birliği'nden vaad edilenlerin, aday durumundaki ''Kıbrıs hükümetinin'' vizesine tabi hale geldiğini de ifade eden Denktaş, ''Bütün bunları yeniden düşünerek değerlendirme yapmanın zamanı geldi'' diye konuştu. 
     KKTC'deki partilerin bir araya gelip Kıbrıs konusunda konsensus sağlayamamalarından üzüntü duyduğunu dile getiren Denktaş, şunları söyledi 
     ''Buradaki endişeler neler. Gerçekte ne istiyoruz, devletten vaz mı geçtik Egemenlikten vaz mı geçtik. Rum'a yamalanmaya razı mıyız Bütün bu konulara sağlıklı cevap vermenin zamanı geldi.'' -RUM YÜKSEK MAHKEMESİ'NİN KARARI- Cumhurbaşkanı Rauf Denktaş, Limasol'da malı olan bir Türk'ün Rum Yüksek Mahkemesi'ne başvurduğu ve malının iade edilmesi kararı alındığı yönündeki haberlerin hatırlatılması üzerine de, bu Türk'ün kim olduğunun bilinmediğini kaydetti. 
     KKTC'de yaşaması halinde ve eşdeğer karşılığı almış olması halinde bu Türk'ün hükümet ve kurulan komitenin bilgisi dahilinde hareket etmesi gerektiğini kaydeden Denktaş, bu kişinin Rum tarafında yaşayan bir Türk olduğunun anlaşıldığını söyledi. 
     Cumhurbaşkanı Rauf Denktaş, şöyle devam etti 
     ''Avrupa İnsan Hakları Mahkemesi, Cyprus Mail'de Rum gazetesi dün ve bugün çıkan yazıları ve bu davayı umarım iyice değerlendirir bir duruma gelir. Böylelikle toprak meselesinin işgal meselesi olmadığını iki tarafın aynı konuda zararlı olduğunu ve bunun siyasi kararla halledilebileceğini anlar. Bu işi iki tarafın anlaşmasına bırakırlar, yoksa 'bireysel insan hakları' diyerek sadece Kıbrıs'ta insan Rum'muş gibi, Rum'un haklarını koruyarak Türk'ün haklarını hiçe sayan yaklaşım Louzidu davası gibi acayip davaları ortaya çıkarır. Bunlardan da ancak Kıbrıs meselesini başlatan ve bunca yıl yürüten ve Kıbrıs Türkleri'ne yapmadığı zarar bırakmayan taraf yararlanır.'' Cumhurbaşkanı Denktaş, salı günü KKTC'ye dönecek. 
     
</TEXT>
</DOC>
