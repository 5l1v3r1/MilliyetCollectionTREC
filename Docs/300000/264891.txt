<DOC>
<DOCNO> 264891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/siyaset/siy04.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğin gazını çıkardı 
</HEADLINE>
<TEXT>


TEKİN ATAY Rize DHA 


Rize Güneysu'daki tatiline devam eden Başbakan Recep Tayyip Erdoğan, önceki akşam AKP Rize İl Başkanı Hasan Karal'ın misafiri oldu. Erdoğan, Türkiye'nin en genç il başkanı ünvanını taşıyan 31 yaşındaki Karal'ı eşi Emine Erdoğan'la birlikte ziyaret etti. Karal'ın 5 aylık ikiz kızları Serra ve Berra'ya birer bilezik hediye eden Erdoğan, Serra hasta olduğu için yalnızca Berra'yı sevebildi. Erdoğan bir ara Karal'a, "Ver şunun gazını çıkarayım" dedi. 
Karal ve ikizlerin babaannesi Aysel Karal, birlikte hatıra fotoğrafı çektirdikleri Erdoğan için, "Son derece neşeli bir misafiri ağırladık" dedi. Erdoğan'la aynı köyden olduklarını söyleyen Hasan Karal, "İkimiz de Güneysu'nun Pilihoz Köyü'ndeniz. Eskiye dayanan bir dostluğumuz var. Misafirliği süresince Rize'ye neler yapılabileceği konusunda bol bol sohbet ettik" diye konuştu. 
Karal, Rize'de yerel Selam Dergisi ile Selam Radyosu'nun kurucusu ve eski sahibi. Rize'de kurulan yerel Kanal 2000 televizyonunda genel yayın yönetmenliği yapan Karal Ensar Vakfı, Rize İmam Hatip Mezunları Derneği ve Rize Üniversite Mezunları Derneği'nde yöneticilik yaptı. İmamlık da yapan Karal, AKP'nin kurucu il başkanı olmuştu. 



</TEXT>
</DOC>
