<DOC>
<DOCNO> 250916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur09.html </URL>
<DATE> 2004/06/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sağlık Bakanlığı aşırı sıcaklara karşı uyardı... 
</HEADLINE>
<TEXT>

     Sağlık Bakanlığı, güneş ışınlarının güçlü olduğu 11.00-16.00 saatleri arasında korunma önlemi alınmasının yararlı olacağını bildirdi. 
     Bakanlık tarafından valiliklere gönderilen genelgede, hava sıcaklığında olabilecek artışın, nemdeki artışla birlikte daha fazla etkili olacağı, bu durumdan özellikle çocukların, yaşlıların ve kalp ve akciğer hastalarının daha fazla etkilenebileceği vurgulandı. 
     Genelgede, vatandaşlara şu uyarılarda bulunuldu 
     ''Güneş ışınlarının etkisinin güçlü olduğu 11.00-16.00 saatleri arasında, mümkünse güneş ışınlarından kaçının. Bu saatleri gölgede veya serin yerlerde geçirin. 
     Güneşlenmeden önce, cilde uygun koruyucu krem kullanın. 
     Zararlı ultraviyole ışınlarından korunmak için, koruyucu gözlük kullanın. 
     Açık renkli bol giysiler giyin, geniş kenarlı şapka takın. 
     Güneş yanıklarına kesinlikle yoğurt ve benzeri maddeler sürmeyin. 
     Çocuklar, yaşlılar, kalp ve akciğer hastaları, güneş ışınlarından korunmaya özellikle özen göstermeli. Uzun süre güneş altında çalışılmamalı. 
     Bol bol sıvı alınmalı.'' Genelgede, öncelikle acil hizmet veren sağlık kuruluşları ve hastaneler başta olmak üzere tüm sağlık birimlerinin uyarılması, basın yayın organları aracılığıyla uzmanlar tarafından aşırı güneş ve sıcaktan korunma yollarına ilişkin uyarıcı bilgiler verilmesi, eğitici materyaller hazırlanması istendi. 
     
</TEXT>
</DOC>
