<DOC>
<DOCNO> 275366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo30.html </URL>
<DATE> 2004/09/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sağlam Her şeye rağmen kazanmalıydık... 
</HEADLINE>
<TEXT>

     Gaziantepspor Teknik Direktörü Nurullah Sağlam, Diyarbakırspor maçında alınan bir puana sevinemediklerini belirterek, ''Her şeye rağmen kazanmalıydık. Sahamızda 2 puan kaybettik'' dedi. 
     Sağlam, AA muhabirine yaptığı açıklamada, son haftalarda aldıkları kötü sonuç nedeniyle Diyarbakırspor'un maça daha hırslı başladığını ve galibiyete yönelik bir oyun ortaya koyduğunu, forvet hattındaki oyuncuların eksikliğini bu maçta bir kez daha hissettiklerini belirtti. 
     Her iki ekibin de iyi oyun sergileyemediğini, özellikle forvet hattında oynayan ve sakatlıkları nedeniyle forma giyemeyen Lazarov, Jaziri ve Hasan Özer'in eksikliğini hissettiklerini ifade eden Sağlam, şöyle konuştu 
     ''Özellikle 2 haftadır forvet hattında yer alan oyuncularımdan yoksun olarak kadro kurmaya çalışıyorum. Büyükşehir Belediyesi Ankaraspor maçında ve son olarak oynadığımız Diyarbakırspor maçında bunu yine gördük. 1-0 yenik duruma düşmemize rağmen oyuncularım baskı kurdular gol aradılar ancak son vuruşu yapacak futbolcudan ne yazık ki yoksunduk. Forvet hattımdaki Tarık Ettayeb de kötü günündeydi. Galibiyet golünü atamadık, 1-1'lik sonuçla sahadan ayrılmak zorunda kaldık. Bizim gibi üst sıraları hedefleyen bir takım sahasında asla puan kaybetmemeli. Biz 2 puan kaybettik. Üzüntülüyüz.'' Sağlam, kaleci Hasagiç'in şiddetli ağrıları olduğu için Diyarbakırspor maçında forma giyemediğini, bu oyuncunun ameliyat olma durumunun söz konusu olduğunu belirterek, forvet oyuncularının biran önce iyileşerek takıma girmesi için dua ettiklerini ifade etti. 
     Kulüp başkanı Celal Doğan'ın ''Golcü oyuncuya ihtiyacımız var'' şeklindeki açıklamalarına katıldığını kaydeden Sağlam, ''Yönetim Kurulumuz zaten büyük özveriyle iyi bir takım oluşturdu. Yalnız ligin henüz 7. haftasındayız. İlk devrenin bitimine kadar 10 zorlu lig maçı daha oynayacağız. Tüm takımlar çok iyi ve dişe diş mücadele ediyor. İyi bir golcü alınması fikrine sıcak bakıyorum'' diye konuştu. 
     Sağlam, bu hafta oynanacak olan Ankaragücü maçı hazırlıklarına hemen başladıklarını, Jaziri ve Bouaizi'nin forma giyeceğini ancak Lazarov, Hasan özer ve Kaleci Hasagiç'in forma giymesinin biraz zor olduğunu sözlerine ekledi. 
     
</TEXT>
</DOC>
