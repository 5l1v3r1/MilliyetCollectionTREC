<DOC>
<DOCNO> 288304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun21.html </URL>
<DATE> 2004/11/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türk milletvekilleri ve gazeteciler 1,5 saat uçakta bekledi 
</HEADLINE>
<TEXT>

     Filistin Devlet Başkanı Yaser Arafat'ın cenaze töreni için Kahire'ye gelen Türk milletvekilleri ve gazeteciler, uzun bir süre uçakta bekletildi. 
     Kahire havaalanına saat 09.30 civarında gelen milletvekilleri ve gazeteciler, yaklaşık 1,5 saat uçakta bekletildi. Mısırlı yetkililer, uçağın bekletilme nedeni olarak ''merdiven bulunamamasını'' gösterirken, uçağa ilk getirilen küçük merdivenin yeterli olmaması üzerine büyük merdiven getirildi. 
     Uçakta bekleyenler, saat 10.00'da başlayacak cenaze törenini kaçırma endişesi taşırken, bu durum, aynı uçakla Kahire'ye gelen Filistin'in Ankara Büyükelçisi Fuat Yasin'i de üzdü. Büyükelçi Yasin, uçaktaki zorunlu bekleyişi ''büyük bir skandal, çok acı bir durum'' olarak niteledi ve ''bu durumun kötü organizasyondan kaynaklandığını'' söyledi. 
     Bu arada Arjantin'in Kahire Büyükelçisi de cenaze törenini izlemek için aynı uçakla Kahire'ye geldi. 
     Uçaktaki milletvekillerinden AK Parti Sakarya Milletvekili Süleyman Gündüz, Mısırlı yetkililerin kendilerine ''havaalanındaki yoğunluk nedeniyle merdiven bulunamadığı için uçağın bekletildiğini'' söylediklerini kaydetti. 
     Mısır'da güvenliğin de çok önemli olduğuna dikkat çeken Gündüz, bunun da bekletilme sebepleri arasında olabileceğini söyledi. Gündüz, ''Burası Ortadoğu ve burada en önemli sorun güvenlik. Enver Sedat'ın öldürülmesi, Mısır'daki güvenlik önlemlerini daha da artırdı'' dedi. 
     Gündüz, Arafat ile Ramallah'taki Mukata'da daha önce görüştüğünü anımsatarak, Arafat'ın Türkiye'ye büyük bir sevgi beslediğini anlattı. Bu görüşmede Filistin'in geleceğini konuştuklarını kaydeden Gündüz, ''Arafat'ın bize karşı büyük bir sevgisi, muhabbeti vardı. Filistin toplumunun Selahaddin Eyyubi zamanında buraya getirilen Türklerden oluştuğunu söyleyecek kadar Türkleri severdi'' diye konuştu. 
     Bu arada, Arafat'ın cenaze törenine katılmak üzere Esenboğa havalimanına gelen yaklaşık 40 milletvekilinden 10'u Kahire'ye gelebildi. Bunun nedeninin, Mısır hükümetinin sabaha karşı, törenin sadece her ülkeden toplam 5 yetkilinin 1 artı 4 katılabileceğini bildirilmesi olduğu kaydedildi. 
     Kahire'ye gelen milletvekilleri şunlar TBMM İnsan Haklarını İnceleme Komisyonu Başkanı Mehmet Elkatmış, Süleyman Gündüz, Mehmet Tekelioğlu, Alim Tunç, Tevfik Akbak, Musa Sıvacıoğlu, Sinan Özkan, Yüksel Coşkunyürek, Ahmet Işık ve Ali Aydınlıoğlu. 
     Bu arada, uçakta 1,5 saat bekleyen gazeteciler ve milletvekilleri, bindikleri otobüste de trafikteki yoğunluk yüzünden yaklaşık 15 dakika bekledi. 
     Gazeteci ve milletvekili heyeti, daha sonra tören alanına götürülmek üzere başka bir otobüse bindirildi, ancak otobüse binmelerinden 2-3 dakika sonra törenin sona erdiği ve Başbakan Recep Tayyip Erdoğan ile beraberindeki heyetin havaalanına dönüşe geçtiği öğrenildi. 
     Bunun üzerine gazeteciler, otobüsten inerek Türkiye'ye dönmek üzere havalimanında beklemeye başladı. 
     Öte yandan törene katılmak için Kahire'ye gelen Alman heyeti de Mısır'ın kötü organizasyonunun kurbanı oldu. Almanya Dışişleri Bakanı Josckha Fischer ve beraberindeki kalabalık heyet, Türk gazeteciler ve milletvekilleri beklediği sırada, kendilerine ait otobüslere binerek törene katılmak için yola çıktı. Ancak Alman yetkililerin, törene katılabileceklerinden şüpheli oldukları gözlendi. 
     
</TEXT>
</DOC>
