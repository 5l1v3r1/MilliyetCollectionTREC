<DOC>
<DOCNO> 263963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun04.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ın dosyası divan yolunda 
</HEADLINE>
<TEXT>


ANKARA Milliyet 

Yargıtay Cumhuriyet Başsavcısı Nuri Ok, İstanbul Cumhuriyet Başsavcılığı'nın gönderdiği, MİT Dış Operasyonlar Dairesi Başkan Yardımcısı Kaşif Kozinoğlu'nun Alaattin Çakıcı dosyası için Yargıtay Başkanı Eraslan Özkaya ile görüştüğüne ilişkin soruşturma dosyasını Yargıtay 1. Başkanvekili Mater Kaban'a verdi. 
Dosyayı eşzamanlı olarak Adalet Bakanlığı Teftiş Kurulu'na da gönderen Nuri Ok, "Dosyayı yetkili makamlara ilettik" dedi. 

Rapor oylanacak 
Yargıtay Kanunu'na göre, Başkanlık Divanı toplantısında dosyanın raportöre verilmesi kararlaştırılırsa, delillerin değerlendirilmesi için bir Yargıtay üyesi görevlendirilecek. Bu üyenin sunacağı rapor, Başkanlık Divanı'nda oylanacak ve Eraslan Özkaya'nın hakkında soruşturma açılıp açılmayacağı kararlaştırılacak. 
Soruşturma kararı verilirse, Yargıtay'dan bir ceza dairesi başkanı "muhakkik" tayin edilecek. Muhakkik, hazırlayacağı raporu yine Divan'a sunacak. Divan, Özkaya'nın yargılanıp yargılanmayacağını karara bağlayacak. Eraslan Özkaya, yargılama kararı çıkar ve suçlamaya konu iddianın Yargıtay'daki göreviyle ilgili olduğuna karar verilirse Yüce Divan'da yargılanacak. Özkaya'nın suçlandığı olayların göreviyle ilgisi bulunmadığına karar verilirse yargılama Yargıtay Ceza Genel Kurulu'nda yapılacak. 


</TEXT>
</DOC>
