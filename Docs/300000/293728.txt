<DOC>
<DOCNO> 293728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun15.html </URL>
<DATE> 2004/12/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Noel hediyeleri komünist Çin'den, Wal-Mart'tan rekor ihracat 
</HEADLINE>
<TEXT>

     Tüm dünyayı kaplayan Çin malları, ABD'de Noel öncesi başlayan hediye çılgınlığında yine en gözde seçenekler arasında. 
     Kalitesi ve düşük fiyatıyla orta sınıf ve yoksul Amerikalı tüketicinin beğenisini kazanan Çin malları, tüm dünyada olduğu gibi ABD'de de rafları istila etmiş durumda. 
     Bunun en vurucu örneği de dünyanın en büyük perakendecisi durumundaki Wal-Mart mağazaları. Sadece Wal-Mart'ın Çin'den ithalatı bu yıl sonunda 18 milyar dolara ulaşacak. 
     Wal-Mart yetkilileri, Çin'den geçen yıl 15 milyar dolar ithalat yaptıklarını ve artışın sürdüğünü belirterek, şirketin büyümesine paralel bu artışa hazırlık yaptıklarını kaydediyorlar. 
     Şu ana kadar Çin'in güneyinde kısıtlı depolama imkanı bulunan Amerikan mağazalar zincirinin, depolama ve dağıtım ağını kuzey ve doğuya doğru genişletme yollarını aradığı belirtiliyor. 
     Merkezi Arkansas eyaletinin Bentonville kentinde bulunan Wal-Mart mağazasının Şanghay'da 340 bin metrekarelik yeni bir depo ve lojistik merkez kuracağı haber veriliyor. 
     Çin'den 1996'dan bu yana ithalat yapan Amerikan şirketinin bu ülkedeki Çinli yöneticileri de Çin'in Wal-Mart'ın en büyük müşterisi olduğunu belirterek, ''Eğer Wal-Mart bireysel bir ekonomi olsaydı, Çin'in 8. büyük ticaret ortağı, Rusya, Avustralya ve Kanada'nın önünde olurdu'' diyorlar. 
     Çin Ticaret Bakanlığı verilerine göre, eylül itibariyle Avrupa Birliği AB , ABD, Japonya, Hong Kong, ASEAN Güneydoğu Asya Uluslar Birliği , Güney Kore ve Çin'in Tayvan Bölgesi bu ülkenin en başta gelen yedi ticari ortağı. 
     Wal-Mart'ın 5 binden fazla Çin şirketiyle çalıştığı belirtiliyor. Bu yılın sonunda ABD'nin Çin'e yönelik 150 milyar dolara ulaşması beklenen ticari açığında bu dev şirketin büyük payının olduğu kaydediliyor. 
     Wal-Mart'ta satılan eşyaların yüzde 70'inden fazlasının da Çin malı olduğu ifade ediliyor. Çin ekonomisinin bu denli büyümesinde ve istihdam yaratılmasında bu şirketin yine büyük etkisinin olduğu belirtiliyor. 
     Wal-Mart'ın ayrıca Çin'de aralarında ''Sam's Club'' gibi hipermarketlerin bulunduğu, çeşitli şehirlerde irili ufaklı 39 mağazası bulunuyor. 
     Dünyanın en büyük perakendecisi durumundaki Amerikan şirketi, ABD dahil 10 ülkede 4900 mağaza sahibi. 
     
</TEXT>
</DOC>
