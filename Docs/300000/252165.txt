<DOC>
<DOCNO> 252165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko29.html </URL>
<DATE> 2004/07/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yeni 50 dolar, 28 Eylül'de dolaşıma girecek... 
</HEADLINE>
<TEXT>

     Para sahteciliğine karşı önlem almak amacıyla Nisan ayında 50 dolarlık banknotların tasarımlarını yenileyeceğini açıklayan ABD hükümeti, yeni banknotları 28 Eylül'de tedavüle çıkaracak. 
     Fonda belirsiz görünümde mavi ve kırmızıyla renklendirilen, üzerinde dalgalanan bir Amerikan bayrağı ile metalik gümüş-mavi renklerde küçük bir yıldız bulunan 2004 serisi 50 dolarlar, ABD Merkez Bankası tarafından ticari bankalar aracılığıyla piyasaya sunulacak. 
     Yeni 50 dolarlık banknotların tedavüle çıkarılmasıyla ilgili yapılan açıklama, bankaların ve işyerlerinin hazırlıklarını tamamlamalarına yönelik bir hatırlatma niteliği taşıyor. 
     Yeni banknotlar eskileriyle beraber kullanılacak, tüm banknotlar geçerliliklerini sürdürecek. 
     Tasarımı yenilenen 50 dolarlık banknot, 2003 yılında tedavüle çıkarılan 20 dolarlık banknotun ardından ikinci banknot. 50 dolarlık banknotu yeni tasarımlı 100 dolarlık banknot izleyecek. 5 ve 10 dolarlık banknotların yeni tasarımları ise karar aşamasında. 
     Üçte ikisi ABD dışında olmak üzere halen dünyada 700 milyar dolar tedavülde bulunuyor. 
     
</TEXT>
</DOC>
