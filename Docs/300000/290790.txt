<DOC>
<DOCNO> 290790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/ykocaomer.html </URL>
<DATE> 2004/10/16/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Atina Paralimpikleri kapanış töreni 
</HEADLINE>
<TEXT>



Atina Paralimpik Oyunları'nın bitmesine üç gün kala, oyunları izlemek üzere Atina'ya gelen öğrencileri taşıyan bir otobüsün yaptığı kaza sonucu yedi genç hayatını kaybetti. Bu acı olay, çok keyifli devam eden Paralimpikler'e katılanları bir anda üzüntüye boğdu. Ve Atina 2004 Organizasyon Komitesi ATHOC bu üzücü kaza sonunda kapanış törenlerinin eğlence bölümünü iptal ederek, bunu bir duyuru ile kamuoyu ve basına ulaştırdı. 
Kapanış töreninde sadece atletlerin sahaya gireceği, IPC Uluslararası Paralimpik Komitesi Başkanı Phil Crave'in bir konuşma yapacağı, Paralimpik bayrağının Pekin Organizasyon Komitesi'ne verileceği, Olimpiyat ateşinin söndürüleceği bildirildi. Arzu eden bilet sahiplerinin bu programı izlemeye gelebileceğini, gelmek istemeyenlerin daha sonraki günlerde ATHOC tarafından bilet paralarının iade edileceği duyuruldu. Olaylar da bundan sonra başladı. 
Uluslararası Paralimpik Komitesi Başkanı Phil Crave olaya müdahale ederek, alınan kararın doğru olmadığını, yedi gencin hayatını kaybetmesinin çok üzücü olduğunu, ancak 138 ülkeden 3 bin 969 sporcunun kapanış törenlerinden mahrum edilmemesi gerektiğini ve programın hiç değilse bir bölümünün uygulanması gerektiğini söyledi, kararını böyle aldı. 
Bunun üzerine 2008'de Olimpiyatlar'ı ve Paralimpikler'i organize edecek Pekin şehri, İstanbul'da da gösteri yapan My Dream grubunun bir dans gösterisini ilave etti. Ancak ATHOC Başkanı G.Angelopoulos Daskalakı'nın kapanış töreninde podyuma çıkmasına rağmen konuşma yapmayışı, bir huzursuzluğun olduğunun en büyük göstergesi idi. 
Bize göre de ATHOC fazla aceleci davranarak, bir trafik kazasının sonucunda Olimpiyatlar'ın kapanışını gerektiği şekilde yapmayışından dolayı bir yanlış içindeydi. Hiç kimse yedi gencin yaşamlarının en güzel yıllarında bir trafik kazasında hayatlarını kaybetmesini kabullenip, bu olayı olmamış göremez. 
Ancak 26 Eylül'de olan bu kazadan sonra 27 ve 28 Eylül günü, örneğin kapalı yüzme havuzunda yapılan yüzme yarışları sırasında, salonu dolduran yaklaşık 3 bin civarındaki Yunanlı seyircinin, ki bunların büyük bir bölümü öğrencilerdi, Yunanlı yüzücünün altın madalya alması sonucu bir yandan "hellas hellas" diye salonu inletirken, öte yandan salondan yayılan müzik eşliğinde bulundukları yerlerde sirtaki yapmaları olayın bir başka boyutu idi. 
Bize göre Atina 2004 Organizasyon Komitesi acele bir karar alarak, kendi halkı ve yaklaşık 4 bin sporcu ile iletişim kuramadı. 
NOT Atina izlenimlerimizi ve Alman Cumhurbaşkanı Köhler ile diyaloğumuzu 18 Ekim Pazartesi günü "POSTA" gazetesindeki "Çengelli İğne" köşemizde okuyabilirsiniz. 



</TEXT>
</DOC>
