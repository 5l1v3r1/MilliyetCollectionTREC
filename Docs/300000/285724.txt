<DOC>
<DOCNO> 285724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko14.html </URL>
<DATE> 2004/11/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Garanti Bankası Çin'de banka almıyoruz, haberler asılsız 
</HEADLINE>
<TEXT>

     T. Garanti Bankası, Çin'de banka açılacağına ilişkin haberlerin asılsız olduğunu bildirdi. 
     Garanti Bankası'ndan İMKB'ye yapılan açıklamada, basında yayınlanmış olan T. Garanti Bankası'nın Çin'de banka açacağı hakkındaki haberlerin asılsız olup, şu an için böyle bir düşüncenin bulunmadığı belirtilerek, konuyla ilgili kamuoyuna açıklama yapılmasını gerektirecek gelişmeler olması halinde gerekli açıklamanın yapılacağı kaydedildi. 
     
     OTOKAR 
     Otokar Otobüs Karoseri Sanayi A.Ş.'den İMKB'ye yapılan açıklamada, şirketin 21 adet zırhlı araç ve yedek parçalarının yurt dışına toplam 5 milyon 81 bin 522 dolar bedelle satışı konusunda ihracat bağlantısının kesinleştiği, teslimatların 2005 yılı içerisinde tamamlanacağı bildirildi. 
     
     ERDEMİR 
     Ereğli Demir ve Çelik Fabrikaları, şirketin büyük ortağı Özelleştirme İdaresi Başkanlığı'nın sahip olduğu şirket hisselerinin özelleştirilmesi çalışmaları kapsamında hiçbir yatırımcının şirket nezdinde doğrudan inceleme ya da bilgi alma faaliyetinde bulunmadığını duyurdu. 
     Erdemir'den Borsaya yapılan açıklamada, şirketin bağlı ortağı Erdemir Mühendislik Yönetim ve Danışmanlık Hizmetleri A.Ş. tarafından bir başka bağlı ortak olan Erdemir Romanya SRL tesislerinde yaptırılacak olan Hidrojen Üretim Tesisi ihalesine teklif verildiği fakat ihalenin henuz sonuçlanmadığı belirtildi. 
     
     İHLAS HOLDİNG 
     İhlas Holding'den İMKB'ye yapılan açıklamada, şirketin, 460 trilyon lira kayıtlı sermaye tavanı içerisinde 232 trilyon 141 milyar 749 milyon 120 bin TL olan çıkarılmış sermayesinin yüzde 70 oranında 162 trilyon 499 milyar 224 milyon 384 bin TL daha artırılarak 394 trilyon 640 milyar 973 milyon 504 bin TL'ye çıkarılmasına ilişkin sermaye artırım işleminde, ortakların yeni pay alma haklarını 29 Eylül-13 Ekim tarihleri arasında kullandıkları hatırlatıldı. Açıklamada, ortakların yeni pay almalarına ilişkin süre içerisinde kullanılmayan 3 trilyon 102 milyar 600 milyon 44 bin TL nominal değerli hisse senetlerinin ise İMKB Birincil Piyasada tasarruf sahiplerine 20 Ekim-18 Kasım tarihleri arasında arz edildiği, söz konusu hisse senetlerinin tamamının satışının 2 Kasım 2004 tarihi itibariyle tamamlandığı bildirildi. 
     
     ERSU MEYVE 
     Ersu Meyve ve Gıda Sanayi A.Ş., ihracat ürünlerini geliştirme amacı ile yaptığı yeni çalışmalar neticesinde İngiltere'ye yaklaşık değeri 2 milyon euro nar suyu konsantresi ihracat bağlantısı yaptı ve sevkiyatına başladı. 
     Ersu Gıda'dan İMKB'ye yapılan açıklamada, ayrıca ABD'ye 1 litrelik cam ambalajlı 1 milyon adet yaklaşık değeri 996 bin dolarlık nar suyu ihracat bağlantısının da gerçekleştirildiği belirtildi. 
     
</TEXT>
</DOC>
