<DOC>
<DOCNO> 270723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo22.html </URL>
<DATE> 2004/09/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Del Bosque Zor bir haftaya giriyoruz 
</HEADLINE>
<TEXT>

     Ligde henüz galibiyetle tanışamayan Beşiktaş'da, teknik direktör Vicente Del Bosque, gelecek hafta UEFA Kupası mücadelesinin başlayacağını hatırlatarak, ''Kulüp için zor bir haftaya giriyoruz'' dedi. 
     İspanyol çalıştırıcı, BJK Nevzat Demir Tesisleri'nde basına kapalı yapılan antrenmanın ardından düzenlediği basın toplantısında, Sakaryaspor maçı öncesi takımın son durumunu değerlendirdi. 
     Ligde 12 Eylül Pazar günü karşılaşacakları Sakaryaspor'un henüz puan alamamasına karşın maçlarını küçük farklarla yitirdiğini kaydeden Del Bosque, ''Diğer tüm rakipler gibi bu haftaki rakibi de oldukça zorlu görüyoruz. Kulüp açısından zor bir haftaya giriyoruz. Yalnızca ligde puana ihtiyacımız olduğundan değil, UEFA Kupası'nda ilk maçı yapacağımız için de zor bir hafta'' diye konuştu. 
     
     MİLLİ MAÇLARIN ARDINDAN 
     Milli takımdan dönen futbolculardan bir tek Okan'ın hafif bir sakatlığı bulunduğunu kaydeden İspanyol teknik adam, diğer tüm oyuncuların durumunun iyi olduğunu, ancak yorgun olduklarını bildirdi. 
     Del Bosque, milli takımlardan yorgun dönen oyuncuları dinlendirme gibi bir düşüncesi olup olmadığı yönündeki bir soruya, ''Okan'ın hafif bir sorunu var. Carew yorgun döndü. Bu faktörleri de gözönüne almak gerekir'' yanıtını verdi. 
     İspanyol çalıştırıcı, milli takımlara giden oyuncuların yaptıkları maçlarda gol atmalarının sevindirici olduğunu kaydederek, ''Bu sayede kendilerine güvenleri artacak. Hepimizin de buna ihtiyacı var'' dedi. 
     
     ''İYİ PERFORMANS SAHAYA YANSIMIYOR'' 
     Del Bosque, futbolcularının antrenmanlarda çok iyi çalıştığını ve başarılı olduğunu, ancak bu performanslarını maçlarda sahaya yansıtamadıklarını söyledi. 
     Beşiktaş'ta bugüne kadarki tek eksiğin bu olduğunu ifade eden İspanyol teknik adam, özetle şunları kaydetti 
     ''Milli maçlar nedeniyle lige verilen ara takım için oldukça yararlı oldu. Gaziantepspor maçında herşey olumsuz değildi. Takım için olumlu gelişmeler de vardı. O maçtan bu yana daha iyi koordine oluyoruz. Antrenmanlar açısından hiçbir oyuncudan yakınmam yok. Hepsi iyi çalışıyor. Bugüne kadar olan tek eksik, antrenmanlardaki iyi performansın maçlara yansıtılamamış olmasıydı.'' 
     
     ''GENİŞ KADRO SEVİNDİRİR'' 
     Del Bosque, sakat futbolcuların iyileşmesinin kendisini kadro kurmakta zorlamaktan çok, sevindirdiğini anlattı. 
     İspanyol çalıştırıcı, bu yöndeki bir soruya, ''Antrenörler açısından oyuncuların hepsinin iyi olması sevindiricidir. Tam tersi olduğunda antrenör için işler ters gider. Milli maçlar nedeniyle bazı oyuncular yorgun döndü. Önümüzde çok ciddi 3 maç var, tüm oyuncuların hazır olması çok iyi'' diye konuştu. 
     
     FK BODO GLIMT'E YAKIN TAKİP 
     Del Bosque, UEFA Kupası 1. turundaki rakipleri FK Bodo Glimt'in lig maçlarını video kasetlerinden izlediklerini, 12 Eylül Pazar günü de bir yardımcısının Norveç'e giderek rakibi izleyeceğini söyledi. 
     Rakiplerini iyi izlediklerini anlatan İspanyol çalıştırıcı, şunları söyledi 
     ''Elimizde video kasetleri var. Ligdeki maçlarını iyi izledik, durumlarını iyi biliyoruz. Herhangi bir sürprizle karşılaşmamamız için iyi çalışmak, incelemek ve kolay takım gözüyle bakmamak gerekiyor. Kulüpler ya da milli takımlar düzeyinde sürpriz sonuçlar görülebiliyor. Bunlar çok dikkate almamız gereken işaretler. Eylül ayında oynayacağız iklim koşulları o denli kötü değil. Bundan etkilenmeyiz.'' Yunanistan-Türkiye maçını da değerlendiren Del Bosque, ''Maç muhteşem olmadı ama çok çabalanan hırslı bir maç oldu. Yunanistan ve Türkiye de aynı biçimde büyük bir hareketlilik içinde oynadılar. Bence oyunda futbolcuların fiziksel güçleri daha çok ön plana çıktı'' dedi. 
     
</TEXT>
</DOC>
