<DOC>
<DOCNO> 287226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur31.html </URL>
<DATE> 2004/11/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Eski teknik direktör, anten ayarı için çıktığı çatıdan düşerek öldü 
</HEADLINE>
<TEXT>

     Hatayspor ve Reyhanlıspor'un eski teknik direktörlerinden Hamit Şamlıoğlu, televizyon anteninin ayarı için çıktığı 6 katlı apartmanın çatısından düşerek öldü. 
     Emniyet yetkililerinden alınan bilgiye göre, Akdeniz Mahallesi'ndeki Karaca Apartmanı'nda oturan Hamit Şamlıoğlu, yanına pense ve tel alarak televizyon anteninin ayarını yapmak üzere çatıya çıktı. Bir süre sonra çatıdan beton zemine düşen Hamit Şamlıoğlu, olay yerinde öldü. 
     Olayı duyarak eve gelen Doğuş Lisesi'nde öğretmen olarak görev yapan kızı Şeyda Şamlıoğlu ile Atatürk Lisesi'nde öğretmen olan oğlu İlker Şamlıoğlu, babalarının ölümüyle göz yaşlarına boğuldu. İki kardeş, güçlükle sakinleştirilebildi. 
     Emniyet yetkilileri, olayla ilgili soruşturmanın sürdürüldüğünü bildirdiler. 
     
</TEXT>
</DOC>
