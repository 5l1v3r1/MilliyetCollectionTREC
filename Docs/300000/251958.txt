<DOC>
<DOCNO> 251958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo16.html </URL>
<DATE> 2004/06/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Diyarbakırspor, Petkoviç'in ağabeyi Jason'ı deneyecek... 
</HEADLINE>
<TEXT>

     Bolu'da kamp yaparak yeni sezona hazırlanan Diyarbakırspor, kampın 3. gününde kros gerçekleştirdi. 
     Teknik direktör Ümit Kayıhan, Bolu kampında temponun giderek artacağını belirterek, ''Kampta 27 futbolcumuz bulunuyor. Fakat burada futbolcuların performanslarını değerlendireceğim. Kızılcahamam kampı öncesi kadrodaki futbolcu sayısını düşürebilirim. Bolu ve Kızılcahamam kampları süresince 11 özel maç yapacağız'' dedi. 
     Sabah antrenmanlarını, kampın bulunduğu Koru Otel'e 15 kilometre mesafedeki DSİ'ye ait doğal güzellikleriyle ünlü Gölköy Göleti çevresinde yapan Diyarbakırspor'da, Kartalspor'dan transfer edilen 3 yıllık sözleşme imzalayan 25 yaşındaki stoper Talip Toprak, yüksek performansıyla dikkati çekiyor. 
     Bu arada 2 yıllık sözleşme imzalayan Sırp forvet Milan Beliç de bu sabah ilk kez takımla birlikte antrenmana katıldı. 
     Diyarbakırspor ayrıca, Avustralya'da 2 kez yılın kalecisi seçilen Jason Petkoviç'i denemek üzere Bolu kampına getirdi. 
     Trabzonspor'da forma giyen Michael Petkoviç'in ağabeyi olan 1.92 metre boyundaki ve 32 yaşındaki Hırvat asıllı Avustralyalı kalecinin 1996-1997 ve 1997-1998 sezonlarında üstüste 2 kez yılın kalecisi seçildiği öğrenildi. 
     Geçen sezon Avustralya'nın Perth Glory takımının kalesini koruyan ve 15 kez de Avustralya Milli Takımı'nda oynayan Jason Petkoviç ile kampta beğenilmesi durumunda 1 yılı opsiyonlu olmak üzere 2 yıllık sözleşme imzalanacağı bildirildi. 
     Öte yandan Diyarbakısporlu yöneticilerin, Diyarbakır'dan getirdikleri karpuzları her antrenman sonrası futbolculara ikram etmeleri dikkati çekiyor. 
     
</TEXT>
</DOC>
