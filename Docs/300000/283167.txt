<DOC>
<DOCNO> 283167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy07.html </URL>
<DATE> 2004/10/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Babacan YTL fiyatları artırmayacak 
</HEADLINE>
<TEXT>

     Devlet Bakanı Ali Babacan, YTL’ye geçişte yuvarlama etkisiyle fiyatların artacağı yönündeki kaygıların yersiz olduğunu söyledi. 
     YTL’nin tanıtım toplantısında konuşan Babacan, YTL ile Türkiye'de bir para reformu gerçekleştirildiğini ifade etti. 
     Tanıtım kampanyalarının ve hazırlık sürecinin de yaygın bir şekilde sürdürüldüğünü belirten Babacan, aksaklıklar giderildiğini, gerekli düzenlemelerin belirlenen takvim içerisinde gerçekleştirildiğini belirtti. 
     
     Benzer operasyonlar birçok ülkede yapıldı 

     ''Paradan sıfır atma operasyonu ülkemizde ilk kez ve ümit ediyorum ki son kez gerçekleştirilmektedir'' diyen Devlet Bakanı Babacan, benzeri operasyonların dünyada birçok ülkede yaşandığını kaydetti. 
     Bazı ülkelerin, tarihlerinde birkaç kez parasından sıfır atmak zorunda kaldığına dikkati çeken Babacan, Türkiye'deki operasyonun başarıyla sonuçlanabilmesi için tüm bu örneklerin detaylı bir şekilde incelendiğini bildirdi. Babacan, bu konuda başka ülkelerin tecrübelerinden de azami şekilde faydalandıklarını ifade etti. 
     
     Geçiş kolay olacak 

     Hesaplamalarda, alışverişlerde, hatta bilgisayar programlarında doğabilecek zorlukların da tanıtım kampanyasıyla asgariye indirilmiş olacağından emin olduğunu belirten Babacan, AB ülkelerinin Euro'ya geçişi ile kıyaslandığında, YTL'ye geçişin çok daha kolay ve sorunsuz olacağını bildirdi. 
     
     Fiyat artışı kaygıları yersiz 

     Gerek işlemlerin karmaşık olacağı, gerekse yuvarlama etkisiyle fiyat artışı gibi etkilerin ortaya çıkacağı yönündeki kaygıların yersiz olduğunu da ifade eden Bakan Babacan, Türkiye'nin bu konuları kolaylıkla aşabileceğini şimdiden söyleyebileceklerini kaydetti. 

     
</TEXT>
</DOC>
