<DOC>
<DOCNO> 276876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/aspo.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakta tedavi 2-0 
</HEADLINE>
<TEXT>


Sarı-Lacivertli ekip, dört gün aldığı ağır yenilginin izlerini Şükrü Saracoğlu Stadı'na taşımadı, defans yapmayı tercih eden rakibi önünde baskılı oynadı, Nobre ve Alex'in goleriyle istediğini aldı 


90 dakika 

MEHMET DEMİRKOL 

Van Hooijdonk'un direği yalayıp auta giden serbest vuruşunun ardından, Mustafa Çulcu ilk yarıyı bitiren düdüğü çaldığında, Denizlispor'un rakip kaleye gitmişliği yoktu. Halbuki maça başladıklarında derslerini iyi çalışmış görünüyorlardı. Rakibe erken basıp oyun kurmalarını engelleyecekler, Fenerbahçe'nin dengesini bozacaklardı. Manchester bunu yapıp Sarı - Lacivertlileri darmadağın etmişti, onlar da bu yolu tuttular. Olmadı. Bu tip tuzaklardan uzun çapraz toplar ve geriden dikine adam çıkarmayla kurtulma alışkanlığı olan ev sahibi Denizli kelepçesini kolay çözdü. Denizli, Manchester kadar sıkı duramıyordu. Bu durumda ikinci bir yol kalıyordu. Fenerbahçe'nin Luciano'yu da fiili bir santrfor kıldığı hücumu nedeniyle zayıflayan savunma duvarını hızlı adamlarla yıkmak. Ama görüldü ki, ne Denizli Manchester kadar seri, ne Fenerbahçe o maçtaki kadar yavaş dönüyor. Ve ortaya çıktı ki, bir modeli önüne koyarken sana uyup uymadığına bakacaksın. Manchester'dan alınan ceket Denizli'de olmayabilir. Bunu söylerken Fenerbahçe'nin herşeyi her daim doğru yaptığını ve kesin bir üstünlük ortaya koyduğunu düşünmeyelim. Sarı - Lacivertlilerin ilk şutu 33'te Alex'in penaltı noktasının bir metre gerisinden vurduğu ve az farkla auta giden kafa. Kaleyi bulan ilk şut ise 41'de Van Hooijdonk'un neredeyse "laf olsun" diye Suleymanou'ya nişanladığı 20 metrelik vole. Baskı kurdular. Çok adamla, bol serbest vuruş ve korner kullandılar. Selçuk Yula zamanında Penaltıbahçe olarak isimlendirildiği gibi bugün de "Kornerbahçe" denilebilecek ev sahibi bu özelliği ile gole bolca yaklaştı. Ama görüldü ki Denizli, Manchester'dan daha iyi korner karşılıyor. 

By - pass 
Fenerbahçe, ikinci yarıya alkışlar arasında, Volkan'la başladı. Rüştü sakatlanmıştı. Serkan ise yerini Yozgatlı'ya bırakmıştı. Daum çizgiye iyi inen, ama topu bir türlü iyi kesemeyen Serkan'ın yerine bu işi daha bilinçli yapan Mehmet'i oyuna sürdü. Bu Fenerbahçe'nin sorunlarına yapılmış bir bypass'tı. Sonuç da verecekti. Zira ileri ikilinin, her ne kadar üstün özelliklere sahip olsalar da topla hiç hareketli olmayışları ve kaptırılan toplara reaksiyon vermeyişleri yapısal sorunlara neden oluyordu. Bir de Denizli, "Matkap" Alex'in dalışlarını bol kademeyle karşılayınca Fenerbahçe ilk 10 dakika baskılı, ama bu oyuna göre pozisyonsuz oldu. Sonra Yozgatlı kendisinden bekleneni, soğukkanlı çizgiye inişleri yapmaya başladı. 54'de Van Hooijdonk'un direğe vuran frikiği, 66'da Alex'in diğer direği sarsışıyla biraz hareketlendiler. Denizlispor hiçbir yeni plan üretmeyerek felaketi davet ediyordu. Davete 69'da icabet ettiler. Yozgatlı'nın ortası sonrası, tersten Tuncay ortası ve boştaki Nobre'nin kafası 1 - 0 Artık Fenerbahçe için her şey daha kolaydı. Ama Denizli, ilk ve net pozisyonunu aslında yeni hiçbir planları olmamasına rağmen 83'te buldu. Fenerbahçe'nin olduğundan daha kolay sanmasından. 87'de Denizli'nin yakaladığı ve sahadaki hemen herkesin karıştığı inanılmaz gol pozisyonuyla uyanıp, kontratakta Alex ile 2. golü buluşları ise bir mucizeydi. Biraz da Volkan mucizesi... 

Fatura Deniz'e çıktı 

Yedek soyundu 
TEKNİK Direktör Daum, Manchester United maçında ciddi hatalar yapan Deniz'i, Denizlispor karşısında yedek soyundurdu. Alman hoca yenilginin faturasını tecrübeli oyuncuya çıkarırken, Deniz'in bir hayli moralsiz olduğu gözlendi. Daum, Önder Turacı'yı sağ kanatta oynatırken, sakatlığı düzelmeyen Serhat da 18 kişilik kadroya alınmadı. 

Rüştü sakatlandı 
İLK yarıda bir pozisyonda kalesini terk edip, topu uzaklaştıran Rüştü, ayak bileğinden sakatlandı. İkinci 45 dakika yerini Volkan'a bırakan milli kalecinin bugün kontrolden geçeceği ve durumunun netleşeceği öğrenildi. Bu arada maç içinde yüzüne darbe alan Servet de karşılaşma sonrası Acıbadem hastanesinde kontrolden geçti. 

Maçın hakemi 
Çulcu rahattı 
MUSTAFA Çulcu maç boyunca pek zorlanmadı. Futbolcular da iyi niyetli olunca işi kolaylaşan Çulcu pozisyonlarda doğru düdükler çaldı. Ancak Denizlispor'un maçın sonlarında kaçırdığı mucize pozisyonda yardımcısı Şahan Yılmaz'ın, Güven'in yüzde yüz ofsaytta oluşunu kaçırması, başına iş açabilirdi. Ayrıca Ersen'in, Luciano'ya yaptığı da fauldu. Konuk takım bu golü kaçırınca, büyük tartışmalar önlenmiş oldu. 

Maçtan notlar 
Semih'e fırça 
SON saniyelerinde boş pozisyonda Semih'ten pas alamayan Hooijdonk çileden çıktı. Genç oyuncunun savunmayı ikiye bir yakalamalarına rağmen topu sürmeye çalışması nedeniyle Hollandalı yıldız maç bitiminde Semih'i azarladı. 

Seyircidengüvenoyu 
MANCHESTER United karşısında alınan ağır yenilgi sonrası futbolculara, taraftar sahip çıktı. Tribünlere üzerinde oyuncuların resimleri bulunan, "Buradayız, çünkü inanıyoruz" pankartı asıldı. 

Sparta Prag berabere 
FENERBAHÇE'NİN, Şampiyonlar Ligi'ndeki rakiplerinden Sparta Prag, deplasmanda Zlin ile 1-1 berabere kaldı. Çek ekibi Homola ile öne geçmesine rağmen Malar'ın golüne engel olamadı. 

PAF takımı 3-1 galip 
DEREAĞZI Tesisleri'nde oynanan PAF maçında Fenerbahçe, Denizlispor'u 3-2 yendi. Sarı - Lacivertli ekip ikinci yarıyı on kişi oynamasına rağmen İbrahim, Muhammed ve Ahmet'in golleriyle sonuca gitmesini bildi. 

Fener TV'ye özel loca 
FENER TV Saracoğlu Stadı'nda özel loca yaptırdı. Numaralı tribün ile kale arkası tribünlerinin arasında bulunan kuleye camdan bir yayın odası kurduran, televizyon yetkilileri yayınlarını buradan sunacak. 

Güvenlik alarmda 
MALATYASPOR maçı sonrası yaşanan yayın kavgası sonrası yönetim dün çim zemine girilmemesi için olağanüstü bir çaba harcadı. Güvenlik görevlileri ellerindeki iplerle sahaya girişi engellediler. 


</TEXT>
</DOC>
