<DOC>
<DOCNO> 270366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko05.html </URL>
<DATE> 2004/09/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Memur maaşları yarın ödeniyor... 
</HEADLINE>
<TEXT>

     Devlet memurları ile kamuda sözleşmeli olarak çalışanlar, Eylül ayı maaşlarını yarın alıyor. 
     2004-2005 eğitim ve öğretim döneminin 13 Eylül'de başlayacak olması nedeniyle memurların çocuklarının okul ihtiyaçlarını daha rahat temin etmelerini sağlamak amacıyla alınan karar uyarınca, memurlara normal ödeme döneminden 5 gün önce maaşları ödenecek. 
     Maliye Bakanlığı, kamu çalışanlarının 15 Eylül'deki ücret ve maaşlarının 10 Eylül'de ödenmesine ilişkin tel emrini, daha önce Valiliklere göndermişti. 
     Tel emrinde, sözleşmeli personel dahil kamu çalışanlarının maaşlarının 10 Eylül'de avans olarak ödeneceği belirtilmişti. 
     Ödenen avans tutarlarının kamu çalışanlarının aylık veya ücretlerine mahsup edileceği ifade edilen tel emrinde, gerekli kanuni kesintilerin de bu aylık veya ücretlerden yapılması istenmişti. 

     
</TEXT>
</DOC>
