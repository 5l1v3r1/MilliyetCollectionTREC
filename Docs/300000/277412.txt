<DOC>
<DOCNO> 277412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun39.html </URL>
<DATE> 2004/10/05/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Irak'ta bugün 3. başsız ceset 
</HEADLINE>
<TEXT>

     Irak'ın kuzeyindeki Kerkük kentinin 80 kilometre batısında, Iraklı bir polise ait başsız 1 cesedin bulunduğu bildirildi. 
     Polis yetkilisi Hüdayir Abdullah El Cuburi, ''Cesedin Amerikan askerleri ile çalışan Yüzbaşı Ali Hüseyin'e ait olduğunu'' belirtti. 
     El Cuburi, cesedin başının bulunamadığını, Pazar günü kaçırılan polisin kimliğinin ceset üzerinde bulunan belgeler sayesinde tespit edildiğini kaydetti. 
     Kerkük kentinin güneyinde dün de bir polise ait başsız bir ceset bulunmuştu. Üzerinde üniforması olan polisin, ailesi tarafından teşhis edildiği ve adının Taha Kalaf olduğu belirtilmişti. 
     Musul kentinde de bugün 2 başsız ceset bulunduğu duyurulmuştu. 
     Polis ve hastane yetkilileri, bir otobüs istasyonu yakınında iki gün önce bir başsız cesedin bulunmasının ardından, bugün de 2 başsız ceset bulunduğunu açıklamışlardı. 
     Öte yandan, başkent Bağdat'ın güneyindeki İskenderiye bölgesindeki bir karakola saldırı düzenlemeye çalışan 2 saldırganın öldürüldüğü bildirildi. 
     Polis yetkilisi Hadi Hatıf, ''Dün akşam saatlerinde polisle saldırganlar arasında çıkan çatışmada 4 polisin de yaralandığını'' belirtti. 
     
</TEXT>
</DOC>
