<DOC>
<DOCNO> 267265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/siyaset/asiy.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in acı günü 
</HEADLINE>
<TEXT>


Afyon'da yaşayan Hatice Sezer, dolaşım ve solunum yetmezliği nedeniyle hayatını kaybetti. Anne Sezer, 1000 kişinin katıldığı cenaze namazından sonra toprağa verildi 

AFYON DHA 


Cumhurbaşkanı Ahmet Necdet Sezer'in annesi Hatice Sezer 86 , dün Afyon'daki evinde vefat etti. Hatice Sezer, dün öğlen Başbakan Recep Tayyip Erdoğan'ın da katıldığı törenle Afyon'da toprağa verilirken, Cumhurbaşkanı Sezer gözyaşlarını tutamadı. 
Afyon Dumlupınar Mahallesi'nde yaşayan Hatice Sezer, dün 03.30 sıralarında fenalaşınca, birlikte oturduğu kızı Ayfer Sezer doktorlara haber verdi. Doktorlar eve geldiklerinde Sezer'in dolaşım ve solunum yetmezliği nedeniyle vefat ettiğini belirledi. Afyon Kocatepe Üniversitesi Tıp Fakültesi Ahmet Necdet Sezer Uygulama ve Araştırma Hastanesi Başkehimi Prof. Dr. Osman Nuri Dilek, eve gidildiğinde Sezer'in beyin ölümünün gerçekleştiğinin anlaşıldığını belirterek, "Yaşama döndürme çabalarından sonuç alamadık" dedi. 

Sezer sabah geldi 
Cumhurbaşkanı Sezer, eşi Semra Sezer'le dün sabah sivil plakalı Mercedes otomobille Afyon'a geldi. Annesinin evine giden Sezer, burada taziyeleri kabul ederken, eşi ve yakınları cenazeyi İmaret Camii gasilhanesine nakletti. Cenaze yıkanırken Semra Sezer de hazır bulundu. Cep telefonlarına yanıt vermeye çalışan Semra Sezer, gözyaşlarına h kim olamadı. 

Tabutu birlikte taşıdılar 
Namaz öncesi İmaret Camii'ne geçen Cumhurbaşkanı Sezer, başsağlığı dileyenlere "Sağ olun" dedi. Cenaze namazını Afyon Müftüsü İlhami Kemaloğlu kıldırırken, Sezer ve Erdoğan tabutu birlikte bir süre taşıdı. 
Sezer, annesini toprağa verirken gözyaşlarını tutamadı. Cumhurbaşkanı'nın oğlu Levent de annesini teselli etmeye çalıştı. Kabre Sezer ve Erdoğan kürekle toprak attı. Dua okunurken gözyaşlarını elindeki mendille silen Sezer, yakınlarıyla birlikte taziyeleri kabul etti. 

3 yıldır doktor kontrolündeydi 

Hatice Sezer, uzun süredir kalp ve akciğer rahatsızlığından dolayı tedavi görüyordu. Yaşlılıktan kaynaklanan sağlık sorunları nedeniyle 3 yıldır da Afyon Kocatepe Üniversitesi AKÜ Tıp Fakültesi Ahmet Necdet Sezer Uygulama ve Araştırma Hastanesi doktorlarının kontrolü altında olan Sezer, son bir haftadır da solunum yetmezliği nedeniyle evinde kontrol altında tutuluyordu. 

Başsağlığı mesajları 

Törene, Cumhurbaşkanı Sezer'in kardeşleriyle Cumhurbaşkanı Genel Sekreteri Kemal Nehrozoğlu, Afyon Valisi Muzaffer Dilek, Belediye Başkanı AKP'li Abdullah Kaplan, Garnizon Komutanı Tuğgeneral Halit Çakır, Emniyet Müdürü Natık Canca, Emekli Orgeneral Tuncer Kılınç ve Afyon milletvekilleri de katıldı. TBMM Başkanı Bülent Arınç, CHP Genel Başkanı Deniz Baykal, DYP Genel Başkanı Mehmet Ağar, Sezer'e başsağlığı mesajı gönderdi. 


</TEXT>
</DOC>
