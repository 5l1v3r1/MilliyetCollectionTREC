<DOC>
<DOCNO> 279910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/guncel/gun05.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukova'da tek tutuklu 
</HEADLINE>
<TEXT>


SAKARYA DHA 

Sakarya Pamukova'da 22 Temmuz'da meydana gelen ve 39 kişinin öldüğü hızlandırılmış tren kazasıyla ilgili davada tek tutuklu sanık kaldı. 2. makinist Recep Sönmez tahliye edilirken, 1. makinist Fikret Karabulut, hızlandırılmış treni ilk kez, hiçbir eğitim ya da kurs almadan kullandığını söyledi. Adapazarı 2. Ağır Ceza Mahkemesi'ndeki ilk duruşmada ifade veren Karabulut, 14 yıllık makinist olmasına rağmen ilk kez hızlandırılmış tren kullandığını söyledi. Karabulut, bilirkişi raporunda 8 3 oranında kusurlu bulunmuştu. Kazanın ardından tutuklanan ve 31 Ağustos'ta tahliye edilen tren şefi Köksal Coşkun ise "183 100 kilometreye kadar hızımız 130, buradan sonra 80 olmalıydı. Fakat burayı 150 metre geçmişiz" dedi. 

'Daha yavaş durabilirdi' 
Kaza anında treni Karabulut'un kullandığını belirten Sönmez de şunları söyledi "Sürat 130 kilometreydi. Viraja gelmeden önce fren yaptı. Virajda olanlar oldu. Önce çekme, arkadan kopmalar başladı. Fikret 'Koptuk' diye bağırdı. Seri freni çekmeseydi, tren daha yavaş dururdu." 
Mahkeme, kaza sırasında treni kullanmadığı belirlenen Sönmez'in tahliyesine karar verince, davanın tek tutuklu sanığı olarak Karabulut kaldı. 
Öte yandan Ulaştırma Bakanı Binali Yıldırım, Ankara Başsavcılığı'nın kazada ihmali olduğu gerekçesiyle eski TCDD Genel Müdürü Süleyman Karaman için soruşturma başlatmasına izin verdi. 


</TEXT>
</DOC>
