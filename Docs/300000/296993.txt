<DOC>
<DOCNO> 296993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun15.html </URL>
<DATE> 2004/12/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Zirveye doğru... AP, Türkiye raporunu yarın tartışacak 
</HEADLINE>
<TEXT>

     Avrupa Parlamentosu AP genel kurulunun yarın akşamki oturumunda Türkiye raporu tartışılacak. 
     Hollandalı Hıristiyan Demokrat parlamenter Camiel Eurlings tarafından kaleme alınan rapor ve buna bağlı tavsiye kararında, ''AB'nin Türkiye ile tam üyelik müzakerelerini gereksiz yere vakit geçirmeden başlatması'' öneriliyor. 
     Dışişleri Komisyonu'nun Brüksel'de geçen ay yaptığı oylamada, ''Türkiye'ye tam üyelik yerine 'imtiyazlı ortaklık' önerilmesi'' yolunda Hıristiyan Demokrat Grubun sunduğu değişiklik önergesi, 30 ''Evet'' oyuna karşılık, 40 ''Hayır'' oyuyla reddedilmişti. 
     Hıristiyan Demokrat Grup, Çarşamba günü genel kurul oturumunda yapılacak oylamada aynı önergeyi yeniden oylamaya sunacak. 
     Dışişleri Komisyonu'nda, geçen ay yapılan oylamada, Fransız sağcı parlamenterlerin girişimiyle sunulan, Türkiye'nin sözde Ermeni soykırımını tanımasına ilişkin değişiklik önergesi de reddedilmişti. 
     Türkiye raporunun ilk hali, tam üyelik müzakerelerinin başlaması yönünde açık bir mesaj içermediği ve Türkiye'de gerçekleştirilen reformları yeteri kadar dikkate almadığı gerekçesiyle özellikle sol eğilimli parlamenterlerin sert eleştirilerine uğramıştı. 
     Hollandalı parlamenter Camiel Eurlings, Avrupalı parlamenterlerin yoğun eleştirilerini dikkate alarak, daha sonra raporunda önemli değişiklikler yapmıştı. 
     Bağlayıcı niteliği olmayan rapor ve buna bağlı tavsiye kararı, AB liderlerinin Türkiye ile müzakere hakkında karar alacakları 16-17 Aralık Brüksel zirvesinden önce, AP'nin tavrını ortaya koyması açısından önem taşıyor. 
     
</TEXT>
</DOC>
