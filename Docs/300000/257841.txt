<DOC>
<DOCNO> 257841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun16.html </URL>
<DATE> 2004/07/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rusya Irak'a barış gücü askeri gönderme gibi bir planımız yok... 
</HEADLINE>
<TEXT>

     Rusya Dışişleri Bakanlığı Sözcüsü Aleksandır Yakovenko, Irak'a barış gücü askeri gönderme gibi bir planlarının olmadığını söyledi. 
     Yakovenko, Irak Dışişleri Bakanı Hoşyar Zebari ve Rusya Dışişleri Bakanı Sergey Lavrov görüşmesinden önce, gazetecilerin sorusu üzerine, Irak'a barış gücü askeri gönderme konusunda bir planlarının bulunmadığını belirtti. 
     Konunun iki bakanın görüşmesi sırasında gündeme gelebileceğini kaydeden Yakovenko, ancak Rusya'nın bu konudaki tavrının değişmeyeceğini sözlerine ekledi. 
     Yakovenko, Lavrov ve Zebari görüşmesinde gündemin ana maddesinin Irak'ın ve ekonomisinin yeniden yapılandırılması çalışmalarına Rus şirketlerinin katılımı konusunun oluşturacağını belirterek, ''Rusya, Irak ile ekonomik işbirliğini geliştirme konularını ele almaya hazır. Elbette gerekli güvenlik koşullarının sağlanması halinde Rus şirketlerinin katılımını da görüşmeye hazır'' dedi. 
     Zebari ile görüşmede demokratik bir seçimin hazırlığı ve siyasi reformların başarılı olması konularının da ele alınacağını kaydeden Yakovenko, ''Rusya, Irak'ın yeniden istikrara kavuşmasını, egemenliğini ve toprak bütünlüğünü savunuyor'' diye konuştu. 
     Irak sorununun çözümünün Körfez bölgesinde durumun istikrarlı hale gelmesini sağlayacağı gibi, Ortadoğu'da barış ve güvenliğin sağlanmasına katkıda bulunacağına dikkat çeken Yakovenko, Moskova'nın bu amaçlar için somut katkı sunmaya devam edeceğini ifade etti. 
     Yakovenko, Antalya'nın Kemer ilçesindeki bir otelde meydana gelen patlamada Rus vatandaşlarının öldüğü konusunda kendilerine şu ana kadar bir bilgi ulaşmadığını belirterek, ''Otelde Rus vatandaşlarının kaldığını biliyoruz, ancak şu ana kadar Rus vatandaşlarının hayatlarını kaybettiğine dair bir bilgi almadık. Yetkililerle temas halindeyiz. Bir gelişme olması halinde sizlere duyuracağız'' dedi. 
     
</TEXT>
</DOC>
