<DOC>
<DOCNO> 277440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko16.html </URL>
<DATE> 2004/10/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tüzmen İhracatın ithalatı karşılama oranı, yüzde 63'ler seviyesinde olur 
</HEADLINE>
<TEXT>

     Devlet Bakanı Kürşad Tüzmen, ihracatın ithalatı karşılama oranının, kurun 1 milyon 500 bin ve üzerinde seyretmesi sayesinde, yaklaşık 'yüzde 63'ler' seviyesinde devam edeceğini ve yılı kapatmasının mümkün olacağını söyledi. 
     Tüzmen, Ulusal Bilişim Kurultayı'na gelişinde, gazetecilerin sorularını yanıtladı. 
     Tüzmen, ''İhracatın, ithalatı karşılama oranını nasıl değerlendiriyor sunuz'' şeklindeki soru üzerine, 'tehlike sinyalleri veriyor' yorumlarının, Ağustos ayıyla ilgili bir değerlendirme olduğunu söyledi. 
     Ağustos ayında bir milyon 400 bin seviyesinde olan dolar TL paritesinin ihracatı yavaşlattığını, dönemsel bir ihracat azalmasının da yaşandığını anlatan Tüzmen, şöyle devam etti 
     ''Şimdi, yine aynı hızı yakaladık. Yüzde 22'lere inmiş olan ihracat artış hızı, tekrar yüzde 34'lere geldi. İhracatın ithalatı karşılama oranında esas arzuladığımız yüzde 70 ve üstü olmasıdır. Yüzde 60'ın altında olması bizim çok daha dikkatli izlememiz gereken seviyedir. Bu tamamen pariteyle ilgili... İhracatın ithalatı karşılama oranı, Türkiye'de kurun gerçek değerine yaklaşmasıyla direkt alakalı...Artık herkes bunu öğrendi.'' 
     
     KOMŞULARLA TİCARETTEKİ SORUNLAR 
     Tüzmen, 'komşu ülkelerle ticarette son dönemde yaşanan sorunlara' ilişkin sorular üzerine, ''bir takım sorunların eş anlı ortaya çıkması, belki başka türlü yorumlanabilir. Ama bunların birer tesadüf olduğunu düşünelim ''dedi. 
     Eş anlı olmalarının, komşularının Türkiye'ye karşı gelişen bir harekat tarzı olduğunu göstermeyeceğini belirten Tüzmen, komşularla ticaretin artarak devam ettiğini söyledi. 
     Bugün komşulara toplam ihracat artışının yüzde 34'ler seviyesinde olduğunu ve ihracatın da yüzde 45 seviyesinde arttığını anlatan Tüzmen, yılmadan çalışacaklarını söyledi. 
     Tüzmen, Irak'ta son dönemde yaşanan olaylardan sonra büyük sıkıntılar yaşandığını, Suriye'ye bakıldığında yeni bir kabine değişikliği olduğunu, İran'da KEK eş başkanı Ahmet Hürrem'in gensoru ile düşürüldüğünü, Laleli esnafının da Rusya ile bavul ticaretinde sıkıntılar yaşadığını anlattı. Tüzmen, şöyle konuştu 
     ''Tablo böyle gözüküyor ama biz çalışmalarımıza devam edeceğiz, bunlar olacaktır. Kolay bir coğrafyada yaşamadığımızı herkes kabul ediyor ama bize yakışan, bütün bu güçlüklere rağmen ihracatçılarımız, sanayicilerimiz, üreticilerimiz ve müteahhitlerimizle elele zorlukların üstesinden gelmek.'' Suriye ile taşımacılıkta yaşanan sorunlara ilişkin soruya karşılık Tüzmen, bu sorunların bir kısmının aşıldığını, ancak henüz istenilen noktaya gelinemediğini söyledi. 
     ''Türkiye, komşu ülkelerle olan ticaretinden hiç bir şekilde vazgeçmeyecektir'' diyen Tüzmen, bölgede güvenlik kuşağı oluşturmak, ülkelerin birbirleriyle ekonomik bağlılıklarını sağlayabilmek, yaşanan bölgenin bir barış bölgesi, örnek bir bölge haline gelmesi için, ticaretin ve karşılıklı yatırımların artırılması gerektiğine dikkati çekti. 
     
     KKTC'NİN DURUMU 
     Tüzmen, KKTC ile ilgili soru üzerine, KKTC'nin Gümrük Birliği'nde olduğunu hatırlatırken, ticaretinin artarak devam edeceğini belirtti. 
     Avrupa Birliği AB içinde, bu konuda çeşitli tartışmalar bulunduğunu anlatan Tüzmen, ''O tartışmalar için de biz diyoruz ki AB ve Akdeniz Ticaret Bakanları olarak, Akdeniz bir serbest ticaret alanı haline gelsin. Bunda ülke ayrımı yapamayız. Sorunların yaşandığı bölgede, ticaretin serbestleştirilmesi lazım'' şeklinde konuştu. 
     
</TEXT>
</DOC>
