<DOC>
<DOCNO> 253796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun30.html </URL>
<DATE> 2004/07/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
New York Times Sıkıyönetim demokratik Irak'a hizmet etmez... 
</HEADLINE>
<TEXT>

     ABD'nin etkin gazetelerinden New York Times, Irak'taki geçici hükümetin Başbakanı İyad Allavi'ye verilen, ''uygun gördüğü durumlarda sıkıyönetim ilan etme yetkisini'' eleştirerek, bunu ''eski tarz Arap otoriterliğine dönüş'' olarak değerlendirdi ve ülkede ilan edilecek sıkıyönetimin demokratik bir Irak'ın gelişmesine hizmet etmeyeceğini yazdı. 
     Gazetenin baş yazısında, göreve geleli daha 2 hafta olan Allavi'nin yönetim metotlarının, Bush yönetiminin tüm Ortadoğu'dan söküp atmayı hayal ettiği eski tarz otoriterliğe dönüşün işareti olduğu yorumu yapıldı ve buna örnek olarak Allavi'ye verilen sıkıyönetim ilan etme yetkisi gösterildi. 
     Seçimle göreve gelmemiş bir hükümetin başbakanı olarak Allavi'nin temel görevinin seçimlerin düzenlenmesi olduğu belirtilen yazıda, ''sıkıyönetim ilan etme hazırlıklarının bu yönde teşvik edici bir başlangıç olmadığı'' ifade edildi. 
     Ülkede çok ciddi güvenlik sorunlarının bulunduğu hatırlatılan yazıda, kanun ve düzenin sağlanmasının yasal hakların tamamını askıya almayı gerektirmediği kaydedildi. 
     Allavi'nin otoriter eğilimlerinin Bush yönetimi için şaşırtıcı olmayacağı belirtilen yazıda, eski bir Baasçı olan Allavi'nin CIA bağlantılı olarak Saddam Hüseyin rejimine karşı verdiği mücadeleyle Irak halkından ziyade Washington'da daha iyi tanındığı ifade edildi. 
     Allavi'nin baskıcı uygulamalarının ve sıkıyönetim ilanının kısa vadede işe yarayabileceği kaydedilen yazıda, ancak bunun, Amerikan askerleri ülkeden daha ayrılmadan bile ülkeyi bölebilecek etnik ve dini farklılıkları çözemeyeceği belirtildi. 
     
</TEXT>
</DOC>
