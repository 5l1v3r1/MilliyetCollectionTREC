<DOC>
<DOCNO> 283938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/guncel/axgun02.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli hemşireden 24 derslikli okul 
</HEADLINE>
<TEXT>


Maltepe'ye 1 trilyon 200 milyar liralık okul yaptıran Mediha Engizer, felçli hastalara masözlükle tasarruf yaptığını söyledi 

OSMAN KARA İstanbul 

Emekli hemşire Mediha Engizer, 1 trilyon 200 milyar liraya okul yaptıracak olmanın heyecanını yaşıyor. Engizer, felçli hastalara masözlük yaparak kazandığı parayı hisse senedi alarak değerlendirdiğini söyledi. 
6 hayırsever, yaklaşık 9 trilyon liraya 6 okul ve ek derslik yaptırmak için İstanbul Valiliği'nde protokol imzaladı. Törene Vali Muammer Güler'le hayırseverlerden Sabahattin Burcu, Emine Seviye Divrek, Mediha Engizer, Metro Turizm adına Galip Öztürk, Hamoğlu Holding adına Ahmet Hamoğlu ve Atilla Uras katıldı. 
Engizer'in Maltepe'de 1 trilyon 200 milyar liraya yaptıracağı 4 katlı, 24 derslikli okula Mediha Engizer İlköğretim Okulu adı verilecek. Emekli hemşire Engizer, felçli hastalara masözlük yaparak kazandığı parayı hisse senetlerine yatırdığını belirterek, "Bugünü çok bekledim. Emekli olduktan sonra da hisse senetlerine dokunmadım. Yeterli miktara ulaşınca bozdurdum. Çok mutluyum" dedi. 
Kağıthane, Büyükçekmece, Maltepe 2 , Beykoz ve Silivri'de yapılacak okullar 2005 yılı sonuna kadar tamamlanmış olacak. Metro Turizm'in yaptıracağı okulun adı ise Metro Turizm Lisesi olacak. 




</TEXT>
</DOC>
