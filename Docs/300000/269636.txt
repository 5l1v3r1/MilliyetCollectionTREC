<DOC>
<DOCNO> 269636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/axspo01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygusal matador 
</HEADLINE>
<TEXT>


Beşiktaşlı Juanfran'ın, Denizli maçındaki kötü futbolundan sonra ve Gaziantep sınavı öncesi idmanda sakatlanması yüzünden gözyaşı döktüğü, depresyonu atlatması için takımın seferber olduğu ortaya çıktı 

ORHAN YILDIRIM 


Yemeklere inmiyor 
BEŞİKTAŞ'IN yeni transferi Juanfran'ın depresyon geçirdiği bildirildi. Denizli sınavındaki kötü futbolu nedeniyle ağlayan İspanyol oyuncunun, Gaziantep maçı öncesi yapılan antrenmanda sakatlanması nedeniyle de gözyaşı döktüğü ortaya çıktı. Juanfran'ın, üzüntüsü yüzünden genellikle yemeğe inmediği ve kendisini odasına kilitlediği öğrenildi. Juanfran'ı, arkadaşlarının güçlükle sakinleştirdiği belirtildi. 

Takım etkilendi 
BEŞİKTAŞ'A büyük umutlarla gelen tecrübeli oyuncunun, "Burada kendimi yeniden kanıtlamak istiyorum, ama şanssızlıklar yakamı bir türlü bırakmıyor" diye isyan ettiği ifade edildi. Juanfran'ın bu davranışı, Siyah - Beyazlı takımı bir hayli etkilerken, Teknik Direktör Del Bosque'nin oyuncusuna moral vermeye çalıştığı belirtildi. İspanyolca bilen Tayfun Korkut'un da, Juanfran'a destek olduğu bildirildi. 

Mesai başladı 

SAKARYASPOR maçının hazırlıklarına üç günlük iznin ardından yeniden başlayan Beşiktaş'ta kaptan Tayfur uzun bir aradan sonra takımla birlikte çalıştı. Kondisyon idmanı ve takımla birlikte 5'e 2'de yer alan menacer - oyuncu, daha sonra salona gidip çalışmasını sürdürdü. 
MİLLİ takımda bulunan oyuncuların dışındaki futbolcuların katıldığı antrenmanda sakatlıkları süren Juanfran ve Tayfun düz koşu yaptı. Siyah-Beyazlılar yarın 18 00'de İkinci Lig A Kategorisi takımlarından Karagümrükspor'la Ümraniye'de özel karşılaşma oynayacak. 

Sergen'e tatil yok 

KARTAL'IN yıldızı Sergen Yalçın'ın izinli günlerinde de tesislere gelerek özel antrenman yaptığı belirtildi. Gaziantep maçında ayağına aldığı darbe sonrası hafif sakatlığı bulunan Sergen, Sakaryaspor karşılaşmasına kadar hazır olmak için tatil yerine çalışmayı tercih etti. Yıldız oyuncu, "Ligde artık küçük büyük ayrımı kalmadı. Biz şu an kötüyüz ancak nasıl başladığımız değil bu işin sonu önemli. Buna göre çalışacağız" dedi. 



</TEXT>
</DOC>
