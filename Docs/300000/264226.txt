<DOC>
<DOCNO> 264226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonyas04.html </URL>
<DATE> 2004/08/17/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Cassini, Satürn'ün 2 uydusunu daha buldu... 
</HEADLINE>
<TEXT>

     Amerikan Ulusal Havacılık ve Uzay Dairesi NASA, Cassini uzay aracının Satürn gezegeninin 2 uydusunu daha bulduğunu açıkladı. 
     NASA'dan yapılan yazılı açıklamada, yeni bulunan 2 uydunun, Satürn'ün şu ana kadar görülen en küçük uyduları olabileceği belirtildi. 
     Cassini'nin, yeni uydulara ait görüntüleri 1 Haziran'da, gezegene yaklaştığı sırada elde ettiği belirtilen açıklamada, S 2004 S1 ve S 2004 S2 adı verilen uyduların, Satürn'ün uydularından Mimas ve Enceladus'un yörüngeleri arasında yer aldığı kaydedildi. 
     Bulunan yeni uydularla birlikte Satürn'ün bilinen uydu sayısı 33'e yükseldi. 
     NASA'nın, 3 milyar 600 milyon dolarla tarihindeki en pahalı tasarısı olan ve 1997'de yürürlüğe giren Cassini programı, 17 ülkenin bilim adamlarının katılımıyla oluşturmuştu. 
     Gezegenin yörüngesine 30 Haziran'da giren Cassini uzay aracının Satürn'le ilgili çalışmalarını 4 yıl daha sürdürmesi planlanıyor. 
     Satürn gezegeninin etrafındaki halkaları incelemesi nedeniyle ''Yüzüklerin Efendisi'' olarak adlandırılan Cassini uzay aracı, temmuz ayı başında da Satürn'ün en büyük uydusu Titan'dan bugüne dek alınmış en iyi fotoğrafları göndermişti. 
     
</TEXT>
</DOC>
