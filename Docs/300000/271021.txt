<DOC>
<DOCNO> 271021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur39.html </URL>
<DATE> 2004/09/11/ </DATE>
<TIME> 23.19 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'in oğlu evlendi 
</HEADLINE>
<TEXT>

     Cumhurbaşkanı Ahmet Necdet Sezer'in oğlu Levent Sezer, Evren Altunay ile evlendi. 
     Çankaya Köşkü'nde saat 20.00'de başlayan düğüne, Cumhurbaşkanı Sezer ile Altunay ailesinin yakınları ve davet ettikleri konuklar katıldı. 
     Levent Sezer ile Evren Altunay'ın nikahını düğüne davetli olan Çankaya Belediye Başkanı Muzaffer Eryılmaz'ın kıydığı öğrenildi. 
     Çankaya Köşkü'nün 1 ve 5 nolu kapılarından giriş yapan konuklar arasında, 7. Cumhurbaşkanı Kenan Evren, eski Başbakan Bülent Ecevit ve eşi Rahşan Ecevit, Anayasa Mahkemesi Başkanı Mustafa Bumin, CHP Genel Başkanı Deniz Baykal ve eşi Olcay Baykal, eski Yargıtay Cumhuriyet Başsavcısı Sabih Kanadoğlu, emekli Deniz Kuvvetleri Komutanı Oramiral Bülent Alpkaya, emekli Hava Kuvvetleri Komutanı Orgeneral Cumhur Asparuk ve İş Bankası Genel Müdürü Ersin Özince'nin de bulunduğu görüldü. 
     Düğüne özel araçlarıyla gelen konukların, Çankaya Köşkü'ne giriş yaptıktan sonra görevlilerin elindeki davetli listesinden kontrolleri yapıldı. 
     Çankaya Köşkü'ne taksiyle gelen konukların yoğunluğu dikkat çekerken, bu konuklar içerde bekleyen araçlarla düğünün yapıldığı salona götürüldü. 
     Anadol marka otomobiliyle köşke giriş yapan emekli Anayasa Mahkemesi Üyesi Ali Hüner ile resmi plakalı bir minibüsle giren konuklar ilgi çekti. 
     Foto muhabirleri ve kameramanlar basına kapalı olan düğüne katılan konukları görüntülemek için Çankaya Köşkü'nün 1 ve 5 nolu kapıları önünde beklediler. 
     
</TEXT>
</DOC>
