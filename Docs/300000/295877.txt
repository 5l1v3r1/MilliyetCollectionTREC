<DOC>
<DOCNO> 295877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko36.html </URL>
<DATE> 2004/12/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Uzel Makina'nın net dönem karı 19.4 trilyon 
</HEADLINE>
<TEXT>

     Traktör üreticisi Uzel Makina Sanayi A.Ş.'nin 9 aylık satışları, geçen yılın aynı dönemine göre yüzde 98 artarak 370 trilyon liraya ulaştı, net dönem karı 19.4 trilyon lira oldu. 
     Uzel Makina'nın 9 aylık sonuçları İstanbul'da düzenlenen basın toplantısında açıklandı. Verilen bilgiye göre, 9 ayda Türkiye'de satılan toplam 26 bin 268 traktör arasında, 11 bin 266 adet ile yüzde 43'lük pazar payı elde eden şirketin, vergi, amortisman ve faiz öncesi karı 65 trilyon lira oldu. 
     Şirket, brüt kar marjını geçen yılın 9 ayına göre yüzde 18.2'den yüzde 24.2'ye çıkardı. 
     Türkiye'deki 1 milyon adetlik traktör parkının 400 binden fazlasını üreten Uzel Makina, 9 ayda bin 731 adedi ABD'ye olmak üzere 2 bin 323 adet traktör ihraç etti. 
     Şirket, AB normlarına göre Uzel mühendisleri tarafından üretilen gürültü ve atık gaz regülasyonları ile tam uyum gösteren teknik donanıma sahip, Stage II motorlu Massey Ferguson markalı traktörlerin MF 410 ve MF 420 modellerini Avrupa'ya ihraç etmeye başladı. 
     Uzel Holding Yönetim Kurulu Başkan Yardımcısı Nüzhet Atabek, toplantıda yaptığı konuşmada, şirketin önümüzdeki yıllarda kendi alanında yabancılarla rekabet edeceğini söyledi. 
     Atabek, Uzel Makina ürünlerinin hem Türk, hem de Avrupa piyasası için yapıldığını ifade ederek, ''Avrupa'yı da kendi pazarımız olarak görüyoruz. Kendimizi Avrupalı bir şirket olarak görüyoruz'' dedi. 
     MF 410 ve MF 420 modelleri ile AB'nin herhangi bir bölgesinde kullanılan traktörleri üretmiş olduklarını vurgulayan Atabek, önümüzdeki yıl bu traktörlerin AB ülkelerine satışında yüksek bir ivme beklediklerini kaydetti. 
     Atabek, ''Avrupa'nın değişik bölgelerinde, değişik çalışmalarımız var. Uzel Avrupalı bir şirket ve orada oynamak için ürün gamı ve çalışanlarıyla hazırdır. Mali tablolarımız da bunu gösteriyor'' diye konuştu. 
     
     ''2005'DE 450 MİLYON DOLAR NET SATIŞ CİROSU HEDEFLİYORUZ'' 
     Uzel Makina Kurumsal Finans ve Yatırımcı İlişkileri Müdürü Ayhan Yalçıntaş da MF 410 ve MF 420 model traktörler için Portekiz'den 50 adetlik sipariş aldıklarını, böylece Uzel ürünlerinin kullanıldığı ülke sayısının 52'ye çıktığını bildirdi. 
     Yıl sonunda cirolarının 325 milyon dolara çıkmasını beklediklerini kaydeden Yalçıntaş, ''2005'de 450 milyon dolarlık net satış cirosu ve 60 milyon dolar ihracat hedefliyoruz'' dedi. 
     Geçen yılın 9 ayında 12.1 trilyon lira olan net dönem karının bu yılın aynı döneminde 19.4 trilyon liraya çıktığını belirten Yalçıntaş, finansal borçlarda da önemli bir azalma sağlandığını ve 2002'de 90 milyon dolar olan Uzel Grubu borçlarının bu yılın sonunda 64 milyon dolara, 50 milyon dolar olan Uzel Makina Sanayi borçlarının da 28 milyon dolara gerileyeceğini bildirdi. 
     Yalçıntaş, Türkiye traktör pazarında satışların geçen yılın aynı dönemine göre yüzde 104 artış gösterdiğini kaydederek, traktör pazarının hala gelişime açık olduğunu söyledi. 
     Yalçıntaş, 2005 yılı ve sonrasında tarım sektöründe mekanizasyon ihtiyacının artmasını, daha yüksek beygir güçlü traktörler ve daha fazla ekipman kullanımı beklediklerini anlattı. 
     
</TEXT>
</DOC>
