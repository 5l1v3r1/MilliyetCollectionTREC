<DOC>
<DOCNO> 295637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur07.html </URL>
<DATE> 2004/12/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kadın polise sarkıntılık yaptılar .. 
</HEADLINE>
<TEXT>

     Ertan KORKMAZ DHA 

MANİSA'da kadın trafik polisi M.I.'ya görev yaptığı sırada tacizde bulunduğu öne sürülen Kürşad Alemdar tutuklandı, arkadaşı Nadir Üzen ise tutuksuz yargılanmak üzere serbest bırakıldı. 
     Olay, geçen cuma günü Mimar Sinan Mahallesi Ulupark bölgesinde meydana geldi. İddiaya göre, ESHOT kavşağında yayalara yönelik uygulama yapan kadın trafik polisi M.I.'nın yanına gelen 25 yaşındaki Kürşad Alemdar ve 24 yaşındaki Nadir Üzen, laf atarak taciz edip uzaklaştı. Bir süre sonra yeniden kadın polisin yanına gelen Kürşad Alemdar, çiçekçi dükkanından aldığı çiçeği polise vererek tanışmak istediğini söyledi. Olumsuz cevap veren M.I., uzaklaşmalarını istediği kişilerle tartışmaya başladı. Tartışmanın büyümesiyle bölgede bulunan diğer polisler, iki genci gözaltına aldı. 
     Bekar olan 30 yaşındaki kadın polisin şikayetçi olması üzerine adliyeye gönderilen ve dün mahkemeye çıkarılan zanlılardan Nadir Üzen serbest bırakılırken Kürşad Alemdar ise görevli memura mukavemet ve taciz' suçlamasıyla tutuklandı. 
     
</TEXT>
</DOC>
