<DOC>
<DOCNO> 260458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun14.html </URL>
<DATE> 2004/08/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Afrika Birliği'nden Darfur'a 2000 asker 
</HEADLINE>
<TEXT>

     Afrika Birliği, Sudan'ın insani krizin yaşandığı Darfur bölgesine 2 bin asker konuşlandırabileceğini duyurdu. 
     Afrika Birliği Sözcüsü Adam Thiam, Reuters ajansına yaptığı açıklamada, Ruanda ve Nijerya'nın biner kişilik askeri güç katkısında bulunma önerileriyle birlikte, Darfur'a konuşlandırılacak koruma gücünün 300 yerine 2 bin kişi olmasının planlandığını söyledi. 
     Thiam, Darfur'a konuşlanacak gücün barışgücü olarak da hizmet verebileceğini, ancak bunun Afrika Birliği'nin güvenlik organı Barış ve Güvenlik Konseyi'nce onaylanması gerektiğini belirtti. 
     Darfur'da, hükümet yanlısı Arap Cancavid milislerin son 17 ay içinde siyah Afrikalı çiftçilere uyguladığı şiddet yüzünden en az 30 bin kişi hayatını kaybetmiş, 1 milyon kişi yerlerinden olmuş ve 2.2 milyon kişi açlık tehlikesiyle karşı karşıya bırakılmıştı. 
     BM Güvenlik Konseyi, Sudan'ın Darfur'daki milisleri silahsızlandırmasını ve kovuşturmasını, 30 gün içinde bu talepleri yerine getirmemesi halinde yaptırıma denk tedbirler alınacağını içeren bir kararı kabul etmişti. 
     Sudan hükümeti ise bu süreye karşı çıkmış ve 3 Temmuz'da BM Genel Sekreteri Annan ile imzaladığı 90 günlük bir program içeren anlaşmaya bağlı kalacağını açıklamıştı. Annan da Sudan'ın BM Güvenlik Konseyi'nin taleplerini yerine getirme konusunda olumlu sinyaller verdiğini söylemişti. 
     
</TEXT>
</DOC>
