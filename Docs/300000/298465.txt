<DOC>
<DOCNO> 298465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun33.html </URL>
<DATE> 2004/12/17/ </DATE>
<TIME> 20.26 </TIME>
<AUTHOR>  </AUTHOR>
<HEADLINE>
Bosna Sırp başkanı Mikereviç istifa etti 
</HEADLINE>
<TEXT>

     Bosnalı Sırpların Başbakanı Dragan Mikereviç, Bosna Yüksek Temsilcisi Paddy Ashdown'ın, ''Bosna Sırp Cumhuriyeti savaş suçlularını yakalamada başarısız olduğu için'' 9 yetkiliyi görevden alması üzerine istifa etti. 
     Mikereviç, yaptığı basın toplantısında, ''Yüksek Temsilci'nin anayasayı ihlal ederek verdiği ültimatomları uygulamaya ve tehditleri kabul etmeye hazır değilim'' dedi. 
     Ashdown ve ABD'nin Bosna Büyükelçisi Douglas McElhaney, dün Bosnalı Sırp yetkililere yaptırım kararını açıklamışlardı. Yaptırımlar arasında, Bosnalı Sırpların 2 büyük siyasi partisinin liderlerine seyahat yasağı ve Washington'ın Sırp Demokratik Partisi'nin mal varlıklarını dondurması da bulunuyor. 
     Bunun yanı sıra Ashdown, polis karakolları komutanları ve devlet sınır yönetiminin bir temsilcisi ile bir istihbarat yetkilisini görevden almıştı. 
     Dayton barış anlaşmasını ihlal etmeleri halinde, Ashdown'ın yerel yetkilileri görevden alma yetkisi bulunuyor. 
     Bosnalı Sırplar şimdiye kadar, topraklarında saklandığı sanılan hiçbir savaş suçlusunu yakalamadı. 
     
</TEXT>
</DOC>
