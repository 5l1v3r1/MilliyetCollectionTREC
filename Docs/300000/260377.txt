<DOC>
<DOCNO> 260377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/agun.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine o hainler mi 
</HEADLINE>
<TEXT>


Türk işçi Murat Yüce'nin katledilmesinin ardından internet sitesinde yayımlanan kasette Türkçe sözler de yer alıyordu. Görüntüler arasında kaydedilen Türk teröristlerden birinin Habip Akdaş olabileceği belirtildi 

TOLGA ŞARDAN, TÜRKER KARAPINAR 

Irak'ta El Kaide bağlantılı El Zerkavi'nin adamlarının Türk işçilerine yönelik eylemler başlatması, İstanbul'daki bombalamalardan sonra kayıplara karışan Türk El Kaidecilerini gündeme getirdi. Irak'ta Türk işçi Murat Yüce'nin öldürülmesi eylemine Türk teröristler de karıştı. Türkçe konuşmaları infaz görüntüleri arasında kaydedilen Türk teröristlerden birisinin, 15-20 Kasım 2003'te patlattıkları bombalarla İstanbul'u kana bulayan teröristlerden Habib Akdaş olabileceği belirtildi. 
Murat Yüce'nin El Kaide ile bağlantılı Ebu Musab El Zarkavi'ye bağlı militanlarca öldürüldüğü sanılıyor. Ancak Yüce'nin öldürülmesinin ardından bir internet sitesinde yayımlanan kasette, infazı yöneten kişinin Türkçe "Önce o başlasın" sözleri duyuluyor. Ayrıca Murat Yüce'nin kafasına sıkılan 3 kurşunla öldürülmesinin ardından, yine Türkçe "Bir dakika", "Tamam öldü, öldü" şeklindeki konuşmalar dikkat çekiyor. Söz konusu ifadeler, infaz yerinde en az 2 Türkçe konuşan terörist bulunduğunu ortaya koyuyor. 

İstanbul bombacıları 
İnfaz kayıtlarındaki konuşmalar, İstanbul'daki 15 - 20 Kasım 2003 tarihindeki intihar saldırılarını organize eden Habib Akdaş ve bombalı araçları hazırlayan Gürcan Baç'ın da aralarında bulunduğu terörist grubu tekrar gündeme getirdi. İntihar saldırılarının ardından bazı basın kuruluşlarına olayı üstlenen CD'ler gönderen Habib Akdaş, Irak'a savaşmaya gittiklerini belirtmiş, Azad Ekinci adlı teröristin Bakuba'da Polis Karakolu'na intihar saldırısında öldüğünü belirtmişti. 
Milliyet'e konuşan bir yetkili, Yüce'nin öldürülmesine katılanlar arasında Habib Akdaş'ın da olabileceğini söyledi. Yüce'ye okutulan k ğıda düzgün Türkçeyle yazılan mesajın da infaz ekibinde Türklerin varlığını kanıtladığını vurgulayan yetkili, İstanbul'daki eylemlerin ardından Azad Ekinci ve Gürcan Baç gibi eylemleri yöneten isimlerle önce Suriye'ye, ardından Kuzey Irak'a geçtiği belirlenen Akdaş'ın ABD'lilere karşı hareket eden El Kaide unsurları içinde görev aldığının saptandığına dikkat çekti. 
Emniyet Genel Müdürlüğü İstihbarat Daire Başkanlığı ve İstanbul Emniyet Müdürlüğü, geçen aralık ayında Dışişleri Bakanlığı'na gönderdikleri yazıda Akdaş, Ekinci ve Baç'ın Felluce bölgesinde olduğunu bildirmişti. Üst düzey bir emniyet yetkilisi, şu yorumu yaptı 
"Akdaş ve Baç olmasa bile, mutlaka bağlantılı Türkler var. El Kaide içinde yer alan bu gruplar, bölgede birbirlerinden kopuk olamazlar. En azından Yüce'nin okuduğu mesaj Akdaş'ın organizasyonu olabilir." 

Yüce'nin arkadaşı da kayıp 
Öldürülen Yüce'nin çalıştığı Bilintur şirketinde tercüman olarak görev yapan ve 8 ay önce Irak'a giden Aytullah Gözmen'den de 23 15 gündür haber alınamıyor. Oğlunun da Yüce ile aynı kaderi paylaşmasından korkan anne Fatma Gezmen, "Ne olur oğlumu kurtarın" dedi. 

Vahşette 'Alevi' iddiası 

Murat Yüce'nin Alevi olduğu için öldürüldüğü öne sürüldü. Akrabaları "Murat, Aleviydi. Bu nedenle öldürülmüş olabileceğine ihtimal vermek istemiyoruz. Şirket ve devlet aleyhine AİHM'de dava açacağız" dedi. Pir Sultan Abdal Kültür Dernekleri Genel Başkanı Kazım Genç de "Dışişleri'nin Yüce'ye, Alevi olduğu için müdahale etmemiş olması, insanlık açısından çok büyük bir vahamettir" dedi. Irak'ta haziranda kaçırılan ve 6 gün rehin tutulan Hayri Ekinci ve Ali Nuri Cesur, namaz kılmaları sayesinde kurtulduklarını açıklamıştı. 

İslamcı basın kuşkulu 

İSTANBUL Milliyet 
Rehin alınan Murat Yüce'nin Iraklı militanlarca öldürülmesi, İslamcı basında gereken ilgiyi görmedi. Vakit gazetesi, Yücel'in katlini, altıncı sayfasında "Şüpheli ölüm" başlığıyla duyurdu. Bugüne kadar Irak'ta onlarca Türk'ün rehin alındığını, ancak her seferinde serbest bırakıldığını vurgulayan gazete, şunları kaydetti 
"Türk rehinenin öldürülmesi, kafalarda bir dizi soru işaretine yol açtı. Savaşın başladığı günden bu yana öldürülen ilk Türk rehine olan Murat Yüce'nin direnişciler tarafından mı, yoksa daha önce olduğu gibi yabancılar tarafından mı öldürüldüğü bilinmiyor. Bilindiği gibi, Irak'taki rehinelerin CIA ve MOSSAD tarafından öldürüldükleri belirtilmişti." Milli Gazete ise, Yüce'nin öldürülüşünü resimaltı haber olarak 10. sayfasından duyurdu. Haberde, Yüce'nin "Irak'ta çalışmak için gelen Türklere bir tavsiyem var işgalci ABD'ye yardım etmek için ille de silah taşımanız gerekmiyor... Türk şirketleri Irak'tan çekilmelidir" sözlerine yer verildi. 

Oğula son mektup 

FEVZİ KIZILKOYUN Ankara DHA 
Direnişçilerce öldürülen Türk işçi Murat Yüce'nin, oğlu Cem'e yazdığı son mektubunda, "Ağustos'ta yanınıza geliyorum. Hep birlikte tatile çıkıyoruz" dedi. 
13 Temmuz'da 7 yaşındaki ikiz çocuklarından Cem'e gönderdiği mektubuna, "Balım, ciğerim, koçum, dünya tatlısı şeker parem, badem gözlü meleğim. Aslanım, saçının bir teli dünyalara bedel Cem Sultanım " diye başlayan Yüce, "Sizleri çok özledim. Bir an önce dönmek istiyorum" diye devam etti. Yüce, mektubunu şöyle sürdürdü 
"Gönderdiğin hediye olan karneni aldım. Bugün benim en mutlu günüm. Dünyalar benim oldu balım. Çok mutluyum. Sana bütün dünya malı feda olsun. Beni çok mutlu ettin. Benim nar çiçeği gibi narin sultan oğlum. Ben çok iyiyim. Hele senden mektup alınca başka bir keyifleniyorum. Ağustosta izne geleceğim. Gelince sizi tatile götüreceğim. Sizleri çok özledim, artık hasretinize dayanamıyorum. 33 gün sonra yanınızdayım." 
Yüce'nin annesi Makbule Yüce de, oğullarının kaçırılışını kendilerine haber vermeyen Bilintur Şirketi'nden davacı olacaklarını söyledi. Makbule Yüce, devlet yetkililerin kendilerini aramamasının da acılarını ikiye katladığını söyledi. 


</TEXT>
</DOC>
