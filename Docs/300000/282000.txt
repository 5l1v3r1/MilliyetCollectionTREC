<DOC>
<DOCNO> 282000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas27.html </URL>
<DATE> 2004/10/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çalıkuşu'nun yazıldığı ev gün yüzüne çıkıyor... 
</HEADLINE>
<TEXT>

     Türk romancılığının önde gelen isimlerinden Reşat Nuri Güntekin'in, Çalıkuşu ve Dudaktan Kalbe gibi klasikler arasına girmiş eserlerini kaleme aldığı İzmir'deki evin çevresinde, Konak Belediyesi'nce düzenleme çalışmaları başlatıldı. 
     Bozyaka semtindeki Çalıkuşu Mahallesi'nde bulunan evin ''gün yüzüne çıkarılabilmesi amacıyla'' istimlak edilen 7 evin yıkımına başlandı. 
     Alınan bilgiye göre, bu yıkımlarla kazanılacak 10 dönümlük alanda, rekreasyon alanı oluşturulacak. Kilimcitepe Parkı ile birleştirilecek alana, yürüyüş yolları, çocuk oyun parkları, oturma grupları, mini basketbol ve futbol sahası yapılacak. Ayrıca bitki örtüsüyle yeşil bir alan oluşturulacak. 
     Konak Belediyesi yetkilileri, bu çalışmaların tamamlanmasının ardından, Anıtlar Yüksek Kurulu öncülüğünde Reşat Nuri Güntekin'in roman yazdığı evin restore edileceğini bildirdi. 
     Çalıkuşu romanında geçen çitlenbik ağacı da evin yakınında bulunuyor. Güntekin'in, Çalıkuşu romanını, 1922 yılında, yaz tatillerini geçirdiği yakınlarına ait bu evde yazdığı belirtildi. 
     
</TEXT>
</DOC>
