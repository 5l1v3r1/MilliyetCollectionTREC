<DOC>
<DOCNO> 253105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur21.html </URL>
<DATE> 2004/07/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Bileziklerim çalındı, evim yakıldı" diyen kadının yalanı ortaya çıktı... 
</HEADLINE>
<TEXT>

     Kayseri'de, bileziklerinin gasp edilerek evinin yakıldığını öne süren kadının, bileziklerini sattığını, yangını kendisinin çıkardığını itiraf ettiği bildirildi. 
     AA muhabirinin, Kayseri Emniyet Müdürlüğü yetkililerinden aldığı bilgiye göre, Fatma A'nın, önceki gün Fevzi Çakmak Mahallesi'ndeki evine 2 kişinin girdiği, 2 bileziğini gasp ettiği ve kaçarken evi ateşe verdikleri iddiası üzerine araştırma yapan polis, Fatma A'yı sorguladı. 
     Gasp Büro Amirliği'nde sorgulanan Fatma A'nın, yangını kendisinin çıkardığını, olaya gasp süsü vermek istediğini itiraf ettiği bildirildi. A'nın, ifadesinde, ''bileziklerini sattığını, para biriktirip geri alamadığını, yakınlarının bileziklerini ne yaptığını sormalarından endişelenerek olayı planladığını'' söylediği öğrenildi. 
     Fatma A'nın, ''adli mercileri yanıltmak ve evini yakmak'' suçlarından çıkarıldığı mahkemece serbest bırakıldığı bildirildi. 

     
</TEXT>
</DOC>
