<DOC>
<DOCNO> 271933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun01.html </URL>
<DATE> 2004/09/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Himalayalar'da 2. Dünya savaşında düşen uçağın enkazı bulundu... 
</HEADLINE>
<TEXT>

     Himalayalar'da, 2. Dünya Savaşı sırasında düşmüş bir uçağın enkazıyla pilotun kızıl saçından bir tutam bulundu. 
     Ortak Amerikan-Çin kurtarma grubu tarafından yapılan araştırma sonucunda uçak, Tibet'teki Danniang'da, savaş zamanında malzeme taşınan bir yol boyunca uzanan uçurumun yakınında bulundu. 
     Resmi Çin haber ajansı Şinhua'nın bildirdiğine göre, uçak enkazında bir kolye, bir paraşüt, bir oksijen maskesi, kulak tıpası, fener parçalarıyla pilotun kızıl saçından bir tutam bulundu. Ancak enkazda iskelet kalıntısına rastlanmadı. 
     Uçağın enkazını ilk kez 2 avcı 1999'da görmüşlerdi. 2000 yılında bölgeye giden bir arama-kurtarma ekibi bir başka uçağın enkazına rastlamış ve 2002'de Danniang'daki uçak yerine bu ikinci uçağın enkazı üzerine çalışmalar yapılmıştı. 
     Malzeme taşımak için 1942'de açılan yol Hindistan'ın Assam eyaletinden başlıyor, Himalayalar üzerinden geçiyor ve Çin'in Siçuan iline ulaşıyordu. Yolun 1945'te kapatılmasından önce Amerikan hava kuvvetleri sert iklim ve arazi koşulları yüzünden bölgede 468 uçağını kaybetti. 
     
</TEXT>
</DOC>
