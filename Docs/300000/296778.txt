<DOC>
<DOCNO> 296778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun02.html </URL>
<DATE> 2004/12/11/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
"2004 yılında 23'ü Irak'ta olmak üzere toplam 54 gazeteci öldürüldü" 
</HEADLINE>
<TEXT>

     Dünyada 54 gazetecinin öldürüldüğü 2004 yılının gazeteciler için 1994'ten bu yana ''en kanlı yıl'' olduğu bildirildi. 
     Gazetecileri Koruma Komitesi'nin GKK açıklamasına göre, 23 kişiyle 2004 yılında en fazla gazetecinin öldüğü ülke Irak olurken, 2003 yılında Irak'ta ölen gazeteci sayısının 13 olduğu hatırlatıldı. 
     GKK, bu ülkede ölen gazetecilerin çoğunun Amerikan medya kuruluşlarına çalıştıkları için direnişçiler tarafından öldürülen Iraklı gazeteciler olduğuna dikkat çekti. Irak'ta en az 22 gazetecinin de kaçırıldığını belirten GKK, bunlardan İtalyan gazeteci Enzo Baldoni'nin öldürüldüğünü kaydetti. 
     Yıl içinde öldürülen tek Amerikalı gazetecinin temmuz ayında Moskova'da öldürülen Forbes dergisi editörlerinden Paul Klebnikov olduğuna işaret eden GKK, Irak'tan sonra gazeteciler için en tehlikeli ülkenin, bu yıl 8 gazetecinin öldürüldüğü Filipinler olduğunu belirtti. Demokrasiye geçtiği 1986 yılından bu yana Filipinler'de öldürülen gazeteci sayısının ise en az 48 olduğu bildirildi. 
     GKK tarafından açıklanan rakamların sadece doğrudan saldırılar sonucu ölen gazetecileri içerdiği, ancak görev başındayken hastalık ya da kaza sonucu ölen gazetecileri ya da gazeteciler için çalışan çevirmen veya şoförleri kapsamadığı belirtildi. 
     GKK, tüm dünyada öldürülen gazeteciler konusunda istatistik tutmaya başladığı 12 yıl öncesinden bu yana, çoğu Cezayir, Ruanda ve Bosna'da görev yaparken olmak üzere 66 gazetecinin öldürüldüğü 1994 yılı, gazeteciler için ''en kanlı yılı'' oluşturuyor. 
     
</TEXT>
</DOC>
