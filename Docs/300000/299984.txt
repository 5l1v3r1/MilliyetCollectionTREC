<DOC>
<DOCNO> 299984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur09.html </URL>
<DATE> 2004/12/22/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Hamit Bayram'a uyuşturucu testi 
</HEADLINE>
<TEXT>

     Mikail PELİT DHA 

MALATYA'da uyuşturucu numuneleri ile yakalanan Van eski milletvekili Mustafa Bayram'ın oğlu Hamit Bayram'ın uyuşturucu kullanıp-kullanmadığının tespit edilmesi için İstanbul'a gönderilmesine karar verildi. 
     Yoğun güvenlik önlemleri altında adliyeye getirilen, hakkında 30 yıla kadar hapis cezası istenen Hamit Bayram ve davanın diğer tutuklu sanığı Ali Karakuş, bekletilmeden Malatya 3'üncü Ağır Ceza Mahkemesi duruşma salonuna alındı. Bayram'ın avukatları tahliye isteminde bulundu. Mahkeme heyeti bu istemi redetti. Davanın tanıklarından bir polis memuru da Malatya'da olmadığı için ifadesi alınamadı. 
     Mahkeme, daha önce Malatya'daki Adlı Tıp Kurumu'na sevk edilen ve uyuşturucu kullanıp-kullanmadığının tespit edilmesini istediği Hamit Bayram'ın durumuna ilişkin belgenin ulaşmadığını bildirince avukatları İstanbul'a sevk edilmesini istedi. Hamit Bayram'ın uyuşturucu kullanıp- kullanmadığının tesbiti için İstanbul'daki Balıklı Rum Hastanesi'ne sevk gönderilmesini istedi. Mahkeme, bu istemi yerinde bularak, İstanbul'daki Adli Tıp Kurumu aracılığı ile Bayram'a bu hastanede inceleme yapılmasına karar verdi. 
     
     KAÇIRILMIŞTI 
     Bir istihbaratı değerlendiren Malatya Emniyet Müdürlüğü Kaçakçılık ve Organize Suçlar Şube ekipleri, 7 Temmuz'da Malatya girişinde Hamit Bayram, Hüsnü Özbuz, Bülent Aydın, Hüseyin Eşme ve Ali Kemal Demirkıran'ın bulunduğu 2 otomobili durdururken, Bayram'ın üzerinde 4 gram afyon sakızı, 3 gram eroin ile aracındaki pet şişe içerisinde 125 mililitre morfin ve kokain bulundu. Bayram, iddiaya göre uyuşturucunun numunelik olduğunu, eroinin esas kısmının Van'da teslim edeceğini söyleyince zanlılar Van'a götürülmüştü. Ancak, Hamit Bayram ve Hüsnü Özbuz, 10 Temmuz'da Van'daki polis merkezinden kaçırılmıştı. 
     Firarda olması sebebi ile 2 Eylül 2004 tarihinde başlayan ilk duruşmaya katılmayan ve hakkında gıyabi tutuklama kararı verilen Hamit Bayram, 17 Eylül'de Ankara'da yakalanıp Malatya'ya getirilmişti. Hamit Bayram savunmasında, Malatya girişinde polis tarafından yakalandığını, üzerinde veya aracında uyuşturucu bulunamadığını belirterek, "Sadece bir pet şişe bulunmuştur. Eroin kullanıyorum. Bu şişeyi ihtiyacım olan eroini almak için kullanmaktayım'' demişti. 
     Geçen duruşmada, Hamit Bayram'ın şöförü Hüsnü Özbuz'un tahliye edilmesine karar verilmişti. 
     
</TEXT>
</DOC>
