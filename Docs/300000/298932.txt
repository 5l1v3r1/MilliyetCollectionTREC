<DOC>
<DOCNO> 298932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo21.html </URL>
<DATE> 2004/12/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Üçüncü Lig maçında olay... 
</HEADLINE>
<TEXT>

     Üçüncü Futbol Ligi 4. Grup'ta Yeni Burdurspor ile Yeni Turgutluspor arasında yapılan maçtan sonra olaylar çıktı. 
     Burdur Atatürk Stadı'ndaki maçta, hakem Sefa Demir'in verdiği kararlar, Yeni Burdurspor taraftarlarını memnun etmedi. Burdurlu taraftarlar, küfürlü tezahürat yaparak hakemi protesto ederlerken, maçın bitiş düdüğü çaldıktan sonra bir grup seyirci sahaya inerek, soyunma odasına yönelen Yeni Turgutluspor oyuncularını tartakladı. 
     Güvenlik güçlerinin müdahalesiyle saha boşaltılırken, hakemler Sefa Demir, Ergin Şahinol, Köksal Karahasan ve Cebrail Avcı, sahanın ortasında yaklaşık 20 dakika, polis kalkanlarının koruması altında bekletildi. 
     Seyircilerin uzun süre küfürlü tezahüratta bulunduğu maçın ardından stat çevresinde geniş güvenlik önlemleri alındı. Hakemlerin, ortamın sakinleşmesinin ardından staddan çıkarılacağı bildirildi. 
     Olaylarda yaralanan ya da gözaltına alınan seyirci bulunmadığı öğrenildi. 
     
</TEXT>
</DOC>
