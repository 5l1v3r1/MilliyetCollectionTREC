<DOC>
<DOCNO> 279034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yazar/uras.html </URL>
<DATE> 2004/10/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ayşe Hanım Teyzem için 'AB raporu' 'Islahat Fermanı' 
</HEADLINE>
<TEXT>


Ayşe Hanım Teyzem soruyor Avrupa Birliği'nden bir rapor çıkmış. Raporda bir çok şeyler sıralanıyor sonunda bizim üyelik işimizi konuşmaya başlamak için "evet" deniliyormuş. Ama bizi üyeliğe kabul ederlerse, en erken on yıl sonra kabul edeceklermiş. Önümüzdeki on yıl boyunca bizi gözeteceklermiş, denetleyeceklermiş. Sözlerinden çıkmaz ve de ne derlerse yaparsak, on yıl sonra bizi belki üye yapacaklarmış... Birçok kimse "Oh... kurtulduk " diyerek düğün - bayram ediyor... Anlat bakalım... Benim durumum nedir Benim bu işten çıkarım ne Ahir ömrümün sonunda bana ne iyilik gelecek 
Ayşe Hanım Teyzem'e sordum "Teyzeciğim, sizin iyilik dediğiniz şey ne Siz ne istiyorsunuz Siz Avrupa Birliği'nden ne bekliyorsunuz " Ayşe Hanım Teyzem cevapladı "Evladım, benim Avrupa Birliği'yle işim yok. Benim bekleyişim, doğru dürüst bir yaşam. Emekli maaşım geçimimi sağlayacak kadar artsın. Kenara biriktirdiğim para durduğu yerde erimesin, üç beş kuruş getirsin de geçimime destek versin. Bizim oğlan iş bulsun. Doğru dürüst bir ücret alsın. Torun iyi okullarda okusun. Hastaneler iyileşsin. İlaç parası bana dert olmasın. Polis, hakim işini yapsın... Ben başka ne isteyeceğim Şimdi Avrupa Birliği bize görüşme tarihi verince bütün bunlar olacak mı Ben onu soruyorum. Çünkü benim on yıl, on beş yıl bekleyecek ömrüm kalmadı. Sen bana bugünden haber ver..." 

Biraz "Oh" demek arayışı 
Anladım ki, Ayşe Hanım Teyzem'in bekleyişi pek fazla... "Ayşe Hanım Teyzeciğim" dedim. "Bir günde, bir yılda, üç yılda bu saydıklarınızın düzelmesine imk n yok... Bizim hükümetimiz Avrupa Birliği'nin komiserleriyle masaya oturunca, onlar bizim neler neler yapmamız gerektiğini söyleyecekler. Elimize bunları yapmamız için bir liste verecekler. Liste verecekler ama para vermeyecekler. Biz zaten yetersiz olan kaynaklarımızı öncelikle listedeki işlere tahsis edeceğiz. Bu nedenle kemerleri biraz daha fazla sıkacağız. Kısa sürede sizi mutlu edecek tek şey, enflasyonun dizginlenmesi olacak. Ama emekli maaşları hemen artmayacak. Ama tasarruflarınızın faizi eskisi gibi geçiminize destek olamayacak. Hükümet sıkı para politikasını sürdürmek zorunda olduğundan sizin oğlunuzun iş bulması, iş bulunca iyi ücret alması mümkün olamayacak. Avrupalılar bize, okulları, hastaneleri, polisi, mahkemeyi düzeltin, emeklinize iyi bakın, ilaç ihtiyacını karşılayın diyor ama bunlar parayla olur. Hükümet parayı nereden bulacak Bu nedenle Ayşe Hanım Teyzeciğim, siz ahir ömrünüzde pek bir şey göremeyeceksiniz. İnşallah torunlar rahat edecek." 
Sevinmek için çok erken 
Ayşe Hanım Teyzem sinirlendi "O zaman bize Avrupa kapısı açılacak diyerek neden seviniyoruz " Anlatmaya çalıştım "Bizim sistem eskidi. Bizim sistem çağdaş dünya sisteminin gerisinde kaldı. Bizim sistem kilitlendi. Ankara bu kilidi açamıyor. AKP hükümeti bunun farkına vardı. Giderek anahtarı Brüksel'e teslim etmeye çalışıyor. Bundan sonra Türkiye Ankara'dan değil Brüksel'den yönetilecek. Bunu içimize sindirmeye mecburuz. Bu sadece bizim için söz konusu değil. Avrupa Birliği'ne katılmaya çalışan ve katılan her ülke aynı durumda. Sistemimizi, AB'nin sistemine uyduracaklar. Uyum demek, değişim demek. Değişim bir yılda üç yılda olamaz... Onun için bu değişimin faturasını bir kuşak ödeyecek. Öbür kuşak rahat edecek. Değişimi onlar için değil, kendimiz için yapmak zorundayız." 

Yeni bir "Islahat Fermanı" 
Ayşe Hanım Teyzem "Anladım, anladım..." dedi. "Brüksel'den çıkan rapor 'Islahat Fermanı' gibi bir şey... On yıllık bir ıslahat dönemi başlıyor... Bu dönemde biz bir şey beklemeyeceğiz, biraz daha kemer sıkacağız, biraz daha fatura ödeyeceğiz... Bunu bilelim de, yarın her şey iyi olacak diye düğün bayram etmeyelim..." 
Ayşe Hanım Teyzem'den ayrılınca "ıslahat" ne demektir diyerek Türkçe Sözlük'e baktım. "Islahat Düzeltme ya da iyileştirme işleri" diye yazıyordu. Tarih kitabını açtım. "Islahat Fermanı" da ne ki diye araştırdım. Tarih kitabında Islahat Fermanları başlığı altında şunlar yazılıydı 
Osmanlı İmparatorluğu'nun çökme döneminde, devletin yıkılmaktan kurtarılması için, siyasi kuruluşlar, kişi hakları yeni kurumların kurulması konularında yapılması düşünülen köklü değişiklikler için Abdülmecit ve Abdülaziz zamanlarında fermanlar çıkarıldı. Bu fermanlara "Islahat Fermanları" adı verildi. 
Bunlar 1839'daki Gülhane Hatt - ı Hümayunu, 1856 Islahat Fermanı ve 1860'daki Abdülaziz Fermanı'dır. Bu fermanlarla, devletin çöküşünün toplumsal ve ekonomik nedenleri araştırılmadan, bazı Batı kuruluşlarını ve anlayışını devlete getirmekle devletin kurtarılabileceği sanılmış fakat bu fermanlarla toplumdaki kuruluş ve anlayış ikileme düşmüş, İslam dünya görüşü ve bu anlayışla kurulan kuruluşlarla birlikte Batı taklitçisi kuruluşlar türemiştir. Bu iki ayrı görüş ve kuruluşlar arasındaki çatışmalar sonucunda toplumun içinde daha büyük sorunlar çıkmış, çöküşü önleyeceği düşünülen ıslahat fermanları, beklenen etkiyi gösterememiştir. 
Bu dönemde Batı'nın ekonomik desteğine, vereceği borçlara ihtiyaç duyan Osmanlı Devleti, bunları ancak Batı devletlerine çeşitli imtiyazlar tanımak koşuluyla elde edebilmiştir. Bu imtiyazlar sayesinde Osmanlı topraklarına giren yabanı sermaye ve yatırım, sahip olduğu imk n ve güçle yerli sanayiyi büyük ölçüde öldürmüştür. Böylece Osmanlı Devleti yarı sömürge bir devlet haline gelmiş. Bütün ekonomisi ve zenginlik kaynakları Batılı devletlerin eline geçmiştir. 
Bu anlamda Islahat Fermanları, dış görünüşüyle ileriye dönük olmalarına rağmen gerçekte toplumsal ve ekonomik hayatı olumsuz yönde etkilemiştir. Tarih kitabında bunları okuyunca kafam karıştı. "Acaba Ayşe Hanım Teyzem ne demek istemişti 



</TEXT>
</DOC>
