<DOC>
<DOCNO> 274082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas05.html </URL>
<DATE> 2004/09/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Balcılara silah yerine 'ayısavar' 
</HEADLINE>
<TEXT>

     Muhammet KAÇAR Rize, DHA 
RİZE'nin balı ile ünlü Anzer Yaylası'nda düzenlenen Bal Yayla ve Turizm Şenliği' ne katılan 55 yaşındaki Hasan Özdemir, silahla atış yapılmasının yasaklanmasına ilginç bir çözüm getirdi. Hasan Özdemir, yörede Ayısavar' olarak bilinen ve çıkardığı görültü ile yabani hayvanların bahçelere girerek zarar vermesini önleyen kendi geliştirdiği düzeneği çalıştırarak tanıttı. 
     Dünyaca ünlü balın üretildiği 3 bin 300 rakımlı Anzer Yaylası'nda gerçekleştirilen şenlik, son derece görkemli geçti. Mahalli sanatçıların konserleriyle coşan kalabalık saatlerce horon oynayıp gönlünce bir gün geçirirken, yaylada en büyük ilgiyi yaylaya getirdiği havan topuna benzer, ayısavar' ile Hasan Özdemir çekti. Hasan Özdemir, piknik tüpüyle çalışan düzeneği omzuna aldı ve kullanılması yasak olan silahlar yerine ayısavar'ı patlatarak, şenliğe ses' getirdi. Gerçek silahlar gibi ses çıkaran sistemin parça tesiri olmadığını anlatan Hasan Özdemir, önce jandarmadan izin aldı, daha sonra da mekanizmayı anlattı 
     "Aslında bu da bir silah, ama parça tesiri bulunmuyor. Ruhsat sorunu da yok. Ayıları korkutup bahçelere girmesini önlemek için kullanıyorum. Yayla şenliklerinde ateş etmek yasak. Ama yaylalarda kulağımız silah sesini özlüyor. Bu yüzden yaylaya bu düzeneği de getirdim ve silah yerine bununla ateş ediyorum. Kulağımızın da pası siliniyor.'' Gün boyunca kendi icadı Ayısavar'ı patlatarak şenliğe ayrı hava katan Hasan Özdemir, kendisini meraklı gözlerle izleyen bazı vatandaşlara da ayısavarı kullanmaları için izin verdi. 
     
</TEXT>
</DOC>
