<DOC>
<DOCNO> 260837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonsiy09.html </URL>
<DATE> 2004/08/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'li Erdem Kamuoyu vicdanı tatmin olmadı 
</HEADLINE>
<TEXT>

     CHP Genel Başkan Yardımcısı Eşref Erdem, Ulaştırma Bakanı Binali Yıldırım hakkında verdikleri gensoru önergesinin AK Parti milletvekillerinin oylarıyla gündeme alınamadığını belirterek, ''Ulaştırma Bakanı görünürde aklanmış gibi görünüyor ama kamuoyu vicdanı tatmin olmamıştır'' dedi. 
     Eşref Erdem, dün gece yapılan CHP Merkez Yönetim Kurulu MYK toplantısıyla ilgili olarak gazetecilere açıklamalarda bulundu. 
     Kuzey Irak'ta ve bölgede terörün yeniden gündeme gelmeye başladığına dikkati çeken Erdem, MYK'nın, gelişmeleri ''Tedirgin edici'' bulduğunu kaydetti. 
     Irak'ta görev yapan iki Türk vatandaşının öldürüldüğünü, Patnos'ta da bir polis memurunun katledildiğini belirten Erdem, Irak'taki gelişmeleri ve terör olaylarını takip ettikleri söyledi. 
     Eşref Erdem, hükümetin Kuzey Irak'ta görev yapan Türk vatandaşlarının can güvenliğini sağlamaya yönelik önlemler alması gerektiğini belirterek, '' Ölen ölür, biz ticaretimize bakarız anlayışı kabul edilemez'' diye konuştu. 
     Erdem, Van'da bir süre önce yaşanan olaylarla ilgili olarak yerinde incelemelerde bulunan Genel Başkan Yardımcısı Cevdet Selvi başkanlığındaki heyetin bir taslak rapor hazırladığını, bu raporun değerlendirildiğini ve hafta sonu kamuoyuna açıklanabileceğini bildirdi. 
     
     ''KAMU VİCDANI TATMİN OLMADI'' 
     MYK Toplantısında Ulaştırma Bakanı Binali Yıldırım hakkında verdikleri gensoru önergesiyle ilgili gelişmelerin de değerlendirildiğini ifade eden Erdem, iktidar sözcülerinin olayı sıradan bir kaza gibi sunmaya çalıştıklarını savundu. 
     Eşref Erdem, ''Bu, açıkça seyredilen beklenen bir kaza olmuştur. AK parti sözcüsü TBMM Genel Kurulu'ndaki görüşmelerde, olayla ilgili olarak 'kem gözlerin nazarı' demiştir. 'İlahi tecelli böyle tecelli etmiştir' değerlendirmesini yapmıştır. Eğer bir iktidarın böyle bir kaza sonundaki yorumu bu zihniyette oluyorsa, bunun sorgulanması gerekir'' diye konuştu. 
     Ulaştırma Bakanı Yıldırım'ın mecliste hızlandırılmış bir biçimde aklanmaya çalışıldığını ifade eden Erdem, ''Görünürde aklanmış gibi görünüyor ama kamuoyu vicdanı tatmin olmamıştır. Sayın Bakan sorumluluğunun gereğini yapmalı ve istifa etmelidir. Soruşturmanın sağlıklı yürümesine yardımcı olmalıdır'' dedi. 
     
     OLAĞANÜSTÜ KURULTAY TARTIŞMALARI 
     Eşref Erdem, olağanüstü tüzük kurultayı için Yargıtay Başsavcılığı'nın CHP'ye gönderdiği yazı ve gelişmelere de değindi. Bu konuda bazı gazetelerde yapılan yorumların doğru olmadığını savunan Erdem, Yargıtay'ın yazısıyla ilgili olarak parti yöneticilerine yönelik bir hapis cezası yaptırımının söz konusu olmadığını söyledi. 
     Yargıtay savcısının yazısı üzerine istenen belge ve bilgilerin gönderildiğini kaydeden Erdem, bu aşamadan sonra ikinci bir yazının söz konusu olamayacağını ancak başsavcılığın konuyu Anayasa Mahkemesi'ne götürebileceğini kaydetti. 
     Eşref Erdem, şöyle konuştu 
     ''Yargıtay Cumhuriyet Başsavcılığı'nın bir partinin içişlerine bu kadar elini sokması, doğru bir tavır değildir. Herkesin hak ve yetkileri yasalarda belirlenmiştir. Ancak, büyük bir acelecilikle yazı gönderilmiş, hemen ardından iki kez telefon edilerek bilgiler istenmiştir. Bu kadar aceleciliğe, gayretkeşliğe anlam vermekte zorlanıyoruz. Bizim görüşümüze göre, olağanüstü kurultayın toplanması için gerekli nisap oluşmamıştır. Bu açıktır, olağanüstü kurultayı toplamamız söz konusu değildir.'' Eşref Erdem, bir gazetecinin, CHP 12. Kurultayı'nın iptali istemiyle 3 partilinin dava açtığını anımsatması üzerine, ''Herkes hukuki yollara başvurabilir ama bir CHP üyesinin bana göre daha sorumlu davranması gerekir'' yanıtını verdi. 
     Erdem, muhalif milletvekillerinin disiplin işlemlerinin durdurulmasına yönelik bir mektup hazırladıklarından söz edilmesi üzerine de henüz kendilerine böyle bir mektubun ulaşmadığını söyledi. 
     
</TEXT>
</DOC>
