<DOC>
<DOCNO> 289338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur42.html </URL>
<DATE> 2004/11/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Vali'den TMSF'ye tepki Uzan'ın eski adamlarına güvenliği teslim etmişler 
</HEADLINE>
<TEXT>

     Sakarya Valisi Nuri Okutan, Tasarruf Mevduatı Sigorta Fonu TMSF tarafından el konulan Pamukova'daki çiftlikte delillerin karartıldığını söyledi. 
     Vali Nuri Okutan, AA muhabirine yaptığı açıklamada, Genç Parti GP Genel Başkanı Cem Uzan'ın beraberinde 22 kişiyle çiftliğe girmesinin ardından meydana gelen olayların Cumhuriyet Savcılığı tarafından takip edildiğini söyledi. 
     Çiftlikte bir duvarın kırılarak bir şeyler alındığını ve burada tahribat bulunduğunu ifade eden Okutan, ''Deliller karartılmış. Burası hukuk devleti. Savcı bundan daha fazlasını yapamaz ki. Deliller kaybolmamış olsaydı net davalar açılabilirdi. Ama şimdi neresinden dava açılabilir'' dedi. 
     TMSF'nin çiftlikte güvenliğin sağlanması yönünde yanlışları olduğunu savunan Vali Okutan, şunları söyledi 
     ''Cem Uzan'ın eski adamlarına güvenliği teslim etmişler. Personel Uzan'a ne diyecek ... Adam elini kolunu sallayarak içeri girmiş. Belki 3-4 gün önce girdi. Cem Uzan olayın duyulmasını isteği için bu boyuta taşımış olabilir. Ne yapacaksa daha önce yapmıştır. İşin başka bir boyutu da olabilir. Bir belge olabilir. Ama kasanın olması düşük ihtimal. 
     Olayda iki yanlış var. Orası devletin olmuş. Biz yine onların adamına görev vermişiz. Güvenlik şefinin birisi alınmış ve tekrar onun adımı getirilmiş. Diğer taraftan adam gece yarısı geliyor. Bize bilgi sabah saat 07.00'de veriliyor. Cem Uzan gizlediği, sakladığı bir şeylerin peşinde...'' Vali Okutan, TMSF'nin çiftlikte emekli eski bir emniyet müdürü veya jandarma yetkilisi görevlendirmesinin daha doğru olacağını sözlerine ekledi. 
     
</TEXT>
</DOC>
