<DOC>
<DOCNO> 283377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun22.html </URL>
<DATE> 2004/10/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İngiliz askerleri 24 saat içinde Bağdat'ta... 
</HEADLINE>
<TEXT>

     İngiltere'nin Black Watch adlı 850 kişilik askeri gücünün, Bağdat ve çevresindeki ABD askerlerine yardım etmek üzere bölgeye kaydırılmasına 24 saat içinde başlanabileceği bildirildi. 
     Geçen hafta İngiltere hükümetinin adı geçen birliğin Bağdat ve çevresine gönderileceğine dair açıklamasından bu yana yürütülen hazırlıkların tamamlanmak üzere olduğuna dikkati çeken BBC, konuyla ilgili tartışmalarınsa sürdüğünü hatırlattı. 
     BBC, askerin Bağdat ve çevresindeki terör ve şiddetin ortasına gönderilmesi kararının, İngiltere'de kamuoyu ve siyasi çevrelerin büyük bölümü tarafından Başbakan Tony Blair'in ABD Başkanı George Bush'un seçim kampanyasına destek olarak nitelendiğini bildirdi. 
     Birliğin, Bağdat ve çevresine naklinin 50'den fazla zırhlı personel taşıyıcısıyla yapıldığını belirten BBC, grubun ayrıca ağır silahlarla donatılmış 12 Scimitar savaş aracını bölgeye götüreceğini duyurdu. 
     Komandolar, deniz piyadeleri, istihkam birliği, lojistik uzmanları ve sağlık personelinden oluşan 850 kişilik gücün yeni şartlara psikolojik olarak da hazırlanılmaya çalışıldığını belirten ünlü yayın kuruluşu BBC, bölgeden gelen haberlerin askerin gergin ve heyecanlı göründüğü yönünde olduğunu bildirdi. 
     
</TEXT>
</DOC>
