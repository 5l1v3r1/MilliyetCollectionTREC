<DOC>
<DOCNO> 277785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy22.html </URL>
<DATE> 2004/10/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yargıtay Başkanı Özkaya hakkındaki rapor tamamlandı... 
</HEADLINE>
<TEXT>

     Yargıtay Başkanı Eraslan Özkaya hakkındaki iddialarla ilgili ön soruşturma yapmak üzere görevlendirilen muhakkik Yargıtay 3. Ceza Dairesi Başkanı Birsin Tüzinal raporunu tamamladı. 
     A.A muhabirinin aldığı bilgiye göre, Yargıtay Birinci Başkanlık Kurulu'nun Özkaya hakkındaki iddialarla ilgili ön soruşturmayı yapmakla görevlendirilen Yargıtay 3. Ceza Dairesi Başkanı Tüzinal, raporunu tamamlayarak bugün Yargıtay Başkanvekili Mater Kaban'a teslim etti. 
     Yargıtay Birinci Başkanlık Kurulu, önümüzdeki günlerde Başkanvekili Kaban'ın başkanlığında toplanarak, muhakkikin raporunu görüşecek. Muhakkik raporunun Kurul'u bağlayıcılığı bulunmuyor. 
     Birinci Başkanlık Kurulu, 9 üyeden oluşuyor. 
     
     NE OLABİLİR 
     Yargıtay Birinci Başkanlık Kurulu, son soruşturmanın açılmasına karar vermesi Yargıtay Kanunu'na göre Özkaya'nın yargılanması anlamına gelecek. Bu durumda yargılama işlenen suç görevle ilgili ise Yüce Divan'da, görevle ilgili değilse Yargıtay Ceza Genel Kurulu'nda yapılacak. 
     Birinci Başkanlık Kurulu, son soruşturmanın açılmasına karar vermezse dosya cezai açıdan işlemden kalkmış olacak. Ancak Kurul, konuyu idari açıdan da değerlendirecek. Bu durumda Özkaya hakkındaki iddialar konusunda disiplin soruşturması yapılıp yapılmayacağına karar verilecek. Disiplin soruşturmasını karar verilmesi durumunda disiplin incelemesini, Yüksek Disiplin Kurulu yapacak. 
     Kurul, disiplin soruşturmasına gerek görmezse dosya idari açıdan da işlemden kaldırılacak. 
     
     İDDİALAR 
     İstanbul Cumhuriyet Başsavcılığı'nca Yargıtay Cumhuriyet Başsavcılığı'na gönderilen dosyada, Alaattin Çakıcı'nın, Yargıtay'da bir süre önce sonuçlanan davasına yönelik girişimlerde bulunulduğu, bu kapsamda, Yargıtay Başkanı Özkaya ile de bağlantı kurulduğu iddiaları yer alıyor. 
     Bu iddialar üzerine Yargıtay Birinci Başkanlık Kurulu, Özkaya hakkında ön soruşturma açılmasına karar vermişti. 
     
</TEXT>
</DOC>
