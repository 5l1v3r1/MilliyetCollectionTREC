<DOC>
<DOCNO> 271466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur19.html </URL>
<DATE> 2004/09/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
El Kaide'nin sırları... Sinagoglardan önce hedefte İsrail gemisi vardı... 
</HEADLINE>
<TEXT>

     Kapatılan İstanbul DGM Cumhuriyet Başsavcılığı'nca hazırlanan iddianamede, terör örgütü El-Kaide'nin Türkiye yapılanmasının, İstanbul'daki saldırılar dışında Alanya'ya gelecek olan bir İsrail gemisine de saldırı planladığı belirtildi. 
     İddianamede, Türkiye yapılanmasını oluşturan 5 kişiden Habib Akdaş'ın sözde ''Türkiye emiri'', Gürcan Baç, Harun İlhan ve Baki Yiğit'in ''İstişare Şurası üyeleri'' olduğu, Adnan Ersöz'ün de ''yapılanmanın yurtdışı irtibatını sağladığı'' kaydedildi. 
     El-Kaide'nin Türkiye yapılanmasının da irdelendiği iddianamede, ''cihat'' amacıyla 1994 yılı sonrası yurtdışına çıkan Habib Akdaş, Baki Yiğit, Gürcan Baç, Harun İlhan ve Adnan Ersöz'ün, aldıkları ''siyasi ve askeri eğitim''den sonra özellikle ''Selefilik akidesinin etkisinde kalarak örgütsel bir yapı oluşturdukları'' belirtildi. 
     İddianamede, bu yapı oluşturulduktan sonra 2000 yılında yapılan görev paylaşımında, Habib Akdaş'ın örgütün sözde ''Türkiye emiri'', Gürcan Baç, Harun İlhan ve Baki Yiğit'in ''istişare şurası üyesi'' olarak seçildikleri, Adnan Ersöz'ün örgütün yurtdışı irtibatını sağlamakla görevlendirildiği, diğer sanıkların ise hücre yapılanmasını oluşturdukları kaydedildi. 

     
</TEXT>
</DOC>
