<DOC>
<DOCNO> 278312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/zbirand.html </URL>
<DATE> 2004/10/08/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Şimdi sıra tarih almaya kaldı... 
</HEADLINE>
<TEXT>

BRÜKSEL. 

Sizlere bilimsel incelemeler yazıp, anlaması güç senaryolar veya komplo teorileri düzmek istemiyorum. Mümkün olduğunca basitleştirerek durumu yansıtmaya çalışıyorum. 
Bundan dolayı da, Türkiye- AB ilişkilerini bir maça benzetiyorum. 
1999 Aralığındaki Helsinki doruğunda çalınan düdük ile eleme maçı başladı. Çok çekişmeli yaşandı. Bir yanda Türk takımı, zamanında futbolcu değiştirerek çok tehlikeli ataklar yaptı. Öte yanda da, saha dışından hakeme tacizler oldu, baskı yapıldı. Verheugen ve diğer Komiserler, zaman zaman Türkiye'yi bunaltacak bir markaj uyguladılar. İlk devre önceki gün Brüksel'de sona erdi. AB Komisyonu raporu, Türkiye'nin golü sayıldı ve devreyi Ankara 1-0 önde bitirdi. 
Eleme maçının ikinci devresi 17 Aralık'ta yine Brükselde oynanacak. Bu defa karşı takıma yeni futbolcular girecek. 25 Devlet ve Hükümet başkanları yerlerini alacaklar. Bu defa kıran kırana geçecek, zira AB takımında Türkiye'yi elemek hırsıyla oynayan çok futbolcu var. 
İkinci devrede çok faul yapılacak, hatta şike olaylarıyla bile karşı karşıya kalabileceğiz. Türk futbolcuları cezalandırması için hakeme büyük baskılar yapılacak. Ancak birşeyi unutmamak gerekir. O da, hakem bitiş düdüğünü çalıp santrayı gösterdiğinde önemli olan tek şey, skor levhasındaki rakkamlardır. İlerde kimse kavgaları veya kırmızı kartları hatırlamaz. Tek hatırlanacak unsur, Türkiye'nin finale kaldığı olacaktır. 

SORUN, FRANSA'DAN KAYNAKLANIYOR 
AB Komisyonu Türkiye'ye yeşil ışık yakmasına yaktı, ancak üye ülkelerin, güçtür ancak, 17 Aralık' ta eski sözlerini dahi unutmaları söz konusu olabilir. 
Sorun daha çok Fransa'dan kaynaklanıyor. 
Başkan Chirac, Türkiye ile müzakerelerin 2006 başında başlamasını, ancak bu kararın hemen alınmamasını istiyor. Bunun nedeni de, Fransa'da 2005 sonbaharında, AB anayasası için referandum yapılacak. Türkiye ile müzakere referandum öncesinde başlatılırsa, Anayasa referandumu tehlikeye girecek. Chirac'a muhalefet büyüyecek. AB'nin anayasasız kalması da, Türkiye ile müzakerelerin 5-6 ay ertelenmesinden daha büyük zarar getirecek. 
Başkan Chirac'ın yaklaşımı Türkiye ile değil. Tamamen iç politika nedenleriyle ilgili. 
Türkiye katılma müzakereleri 2005 ilk veya ikinci yarısında başlayacağına, 2005'in sonunda başlamasının bir zararı yok. Ancak buna birde başka koşullar eklenirse, gereksiz bir gerilim yaşanacak demektir. 
17 Aralık oynanacak 2 inci devre çok heyecanlı geçeceğe benziyor. 

DESTEK, YUNAN KANADINDAN GELDİ Çarşamba sabahı Avrupa Komisyonunda yaşananları merak ettim ve toplantıya katılanlara sordum. 
Hemen tümünün vurguladığı nokta, Verheugen'in müthiş bir performans gösterdiği oldu. Günlerce öncesinden, Komisyonun önde gelen kişileriyle konuşmuş ve herkesi tartışmaya hazırlamış. Hatta ortaya koyduğu raporda önemli değişiklikler yapılmaya kalkıldığı taktirde, bunu önleyeceğini ve raporunu geri çekebileceğini söylemiş. Tartışmaların bir aşamasında Ermenistan soykırımı ve Kıbrıs'ın tanınması gibi konular ortaya atılınca ayağa kalkmış ve bunların yeni koşullar olduğunu,. Türkiye'ye daha önceden haber verilmediğini, dolayısıyla haksızlık edileceğini söylemiş. 
Kimin ne zaman, ne diyeceğini bilerek toplantıya girdi. Türkiye dosyasını kişisel bir sorun olarak ele aldığı için, mutlaka kazanması gerekiyordu. Sonunda da istediğini elde etti. Oylamaya bile gerek kalmadan genel uzlaşıyla rapor kabul edildi" diyen bir komisyon yetkilisi, işin en ilgincinin Yunanistan'ın tutumundan kaynaklandığına değindi. 
Yunanlı Komiser kadar Türkiye'nin müzakerelere başlamasını içtenlikle isteyen çok az kişi vardı" diyen aynı yetkili, Komisyon tartışmaları sırasında hiçbir zorluk çıkartmadıkları gibi, Kıbrıs'ın resmen Türkiye tarafından tanınması kozunu kullanmak isteyen bazılarının da, Atina'nın arkasına saklanmasını engellediğine dikkat çekti. 
Gerçekten de çoğumuz, Komsiyon raporunda Türkiye'nin Güney Kıbrıs hükümetinin tanınması koşulunun konmasını bekliyorduk. Sorun çıkartmak isteyenler bu nokta üzerinde yoğunlaşıyorlardı. Ancak anlaşılan Atina, Kıbrıs Rumlarını da ikna etmiş olmalı ki, Rumlar'dan da bir girişim çıkmadı. 
Bu durumda, 17 Aralık'ta Fransa'nın dışında önemli bir muhalefet cephesi görülmüyor. Ancak Fransa'nın durumu da kritik. 
Özetle, Çarşamba günü Brüksel'de Türkiyle açısından tarihi bir sayfa açıldı. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
