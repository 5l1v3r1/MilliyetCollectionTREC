<DOC>
<DOCNO> 276291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur10.html </URL>
<DATE> 2004/09/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
''Uygunsuz denetim''e takipsizlik kararı... 
</HEADLINE>
<TEXT>

     Samsun Cumhuriyet Başsavcılığı'nın, Büyükşehir Belediyesi zabıta ekiplerinin Sahil Yolu'ndaki uygulamalarına yönelik haberlerle ilgili başlattığı soruşturmada, belediye görevlileri ve gazeteciler hakkında takipsizlik kararı verildi. 
     Olayın basında yer alması üzerine, Cumhuriyet Başsavcılığı'nın, ilgili zabıtalar ile bu konuda haber yapan basın mensupları hakkındaki iddiaları üzerine de adı geçen 2 gazeteci hakkında başlattığı soruşturma tamamlandı. 
     Cumhuriyet Başsavcısı Ahmet Gökçınar tarafından yürütülen soruşturma sonucunda, görevli zabıta memurları hakkında ''görev sınırını aşarak, kişilere keyfi muamele suçundan'' yasal unsurların oluşmaması, gazeteciler için de ''kendilerine isnat edilen basın yoluyla hakaret ve iftira suçları için dava açmaya yeterli delil elde edilememesi'' nedeniyle, kamu adına takibata yer olmadığına karar verildi. 
     Kararda, zabıtaların iddiaları reddettikleri, tanık olarak dinlenen çevre esnafı ve vatandaşların da görevlilerin uygulamalarından memnun olduklarını ifade ettikleri kaydedildi. 
     Kararda, ''gazetecilerin komplo kurarak zabıta memurlarına hakaret ve iftira eyleminde bulundukları'' iddiasıyla ilgili olarak da şu görüşlere yer verildi 
     ''Demokrasinin vazgeçilmez yönlerinden bir tanesi, basının ve dolayısıyla kamuoyunun haber alma hakkıdır. Bu anlamda medya mensuplarının yapmış olduğu haberlerin, insanları yanlış yola sevk etmek suretiyle veya beyanları komployla aldıkları iddiasının, çok somut delillerle ispat edilmesi gerekmektedir. 
     Aksi takdirde yapılan tüm haberlerin ardından cezai kovuşturmaya muhatap olacağını düşünen basın mensuplarımızın, sağlıklı haber ulaştırma görevlerini demokrasiye ve hukuk devletine yakışır bir şekilde yerine getirmeleri mümkün olmayacaktır. Dolayısıyla sanıkların, iddia edildiği gibi komplo kurmak suretiyle zabıta memurlarına basın yoluyla hakaret ettikleri veya iftirada bulunduklarına ilişkin sanık zabıta memurlarının beyanı dışında somut delil mevcut değildir.'' 
     
     ''SAMSUN, ÇAĞDAŞ BİR ŞEHİR'' 

     Kararda ayrıca Samsun'da belediye görevlilerinin, insanların özel yaşamına çağdışı anlayışla sistematik olarak bir müdahalesinin olmadığı vurgulandı. 
     Bu durumunun, tüm Samsunlular tarafından bilindiği ifade edilen kararda, ''Bu anlamda Büyük Önder Atatürk'ün Ulusal Kurtuluş Savaşı'nı başlattığı ve Türkiye Cumhuriyeti Devleti'nin en modern şehirlerinden olan Samsun kentinde Büyük Önder'in ilkelerine aykırı herhangi bir uygulamanın olması söz konusu değildir'' denildi. 
     
</TEXT>
</DOC>
