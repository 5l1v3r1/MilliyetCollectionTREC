<DOC>
<DOCNO> 293450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy23.html </URL>
<DATE> 2004/11/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TBMM'nin tartıştığı ölüm 
</HEADLINE>
<TEXT>

     CHP milletvekili Hüseyin Güler, Mardin Kızıltepe'de kamyon şoförü bir babayla 12 yaşındaki oğlunun polisler tarafından öldürülmesi olayının peşini bırakmayacaklarını belirtti. 
     Meclis İnsan Haklarını İnceleme Komisyonu Üyeleri AKP Batman milletvekili Mehmet Nezir Nasıroğlu ve CHP Mersin milletvekili Hüseyin Güler'in 12 yaşındaki Uğur kaymaz'la babasının ölümüyle ilgili iddiaları araştırıyor. 
     CNN TÜRK'te Ajans programında Çiğdem Anad'ın sorularını yanıtlayan Mersin Milletvekili Hüseyin Güler, olayın peşini bırakmayacaklarını açıkladı. 
     Güler, olayın gerçekleştiği 21 kasımda polislerin bir ihbar üzerine harekete geçtiğini ve baskının savcılıktan alınan izin çerçevesinde yapıldığının belirlendiği söyledi. 
     Kaymaz ailesiyle görüştüklerini belirten Güler, birçok kurumla temas halinde olduklarını ve şahitlerin ifadelerinin de davada etkili olacağını ifade etti. 
     
     Dağ " Kaymaz'ın elinde silah vardı iddiası doğru değil" 

     Kızıltepe'deki iddiaları başından araştıran ve insan hakları komisyonuna eşlik eden AKP milletvekili Selahattin Dağ da CNN TÜRK'e yaptığı açıklamada, havanın alacakaranlık olduğu yönündeki iddiaları reddetti. 
     Daha önce yapılan açıklamalarda operasyonu gerçekleştiren polisler, hava karanlık olduğu için Uğur Kaymaz ve babasını seçemediklerini söyledi. 
     Dağ, operasyon sırasında baba Ahmet Kaymaz'ın elinde silah olduğu yönündeki iddiaların da doğru olmadığını söyledi. 
     
     Üç yönlü soruşturma başlatıldı 

     Olayla ilgili soruşturma sürerken Kızıltepe Savcısı Pınar Akkoç da üç yönlü soruşturma başlattı. Ailenin avukatı ise olayın 'yargısız infaz olduğunu' söylüyor. 
     
     Hazırlanacak rapor, İnsan Hakları Komisyonu'na sunulacak 

     Soruşturmayı sürdüren heyet, olayla ilgili kapsamlı bir rapor hazırlayarak Meclis İnsan Hakları Komisyonu'na sunacak. 
     CHP'den üç milletvekili daha yarın Mardin'e giderek incelemelere başlayacak. 
     Emniyetin açıklamasına göre, ilköğretim okulu öğrencisi Uğur ile babası Ahmet Kaymaz, 21 kasım pazar akşamı evlerinden çıkarken, evi gözlem altında tutan polislerin dur ihtarına ateşle karşılık vermiş ve çıkan çatışmada baba-oğul öldürülmüştü. 
     Mardin valiliğinden yapılan yazılı açıklamada da, "baba-oğulun terör örgütü elemanı oldukları ve çıkan çatışmada öldürüldükleri" duyurulmuştu. 

     
</TEXT>
</DOC>
