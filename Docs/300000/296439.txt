<DOC>
<DOCNO> 296439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/siyaset/axsiy01.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yakup Cemil'ler kim 
</HEADLINE>
<TEXT>


CHP'li 16 eski milletvekilinin ortak bildirisinde, "Parti içi demokrasi isteyen milletvekilleri Yakup Cemil artığı yağcıların ve tetikçilerin saldırısına uğramaktadır" ifadesi yer aldı 

ANKARA Milliyet 


CHP'li 16 eski milletvekili ortak bir bildiri yayımlayarak, Genel Başkan Deniz Baykal ve Genel Sekreter Önder Sav'ı "parti içi demokrasiyi cüretk r şekilde yok etmek"le suçladı. 
Aralarında eski Genel Sekreter Adnan Keskin, eski İzmir Milletvekili Sabri Ergül ve eski Antalya Milletvekili Bekir Kumbul'un da yer aldığı 16 isim, Şişli Belediye Başkanı Mustafa Sarıgül'e yönelik disiplin süreci nedeniyle "Baykal, başkanına oturduğu koltuğun ciddiyeti, nezaketi, düzeyi ve edep sınırlarıyla bağdaşmayan hakaretler yağdırmaktadır" ifadesini kullandı. 
Sav'ın bir televizyon programında, Sarıgül'ün mitingine katılan partilileri Madımak katliamına katılanlara benzetmesine de değinilen bildiride şöyle denildi 
"Genel Sekreter CHP'lileri, Sivas'ta aydınları ve laikleri çıra gibi yakan azgın gericilere ve katillere benzetebilme hezeyanını sergilemekten utanmamaktadır. Böyle birisi Kasım Gülek'in koltuğunda oturmaya layık değildir." 
Bildiride, CHP'li milletvekillerinin muhaliflere yönelik tepkileri de değerlendirildi. "Parti içi demokrasi isteyen milletvekilleri Yakup Cemil artığı yağcıların ve tetikçilerin saldırısına uğramaktadır" ifadesi de bildiride yer aldı. 

İttihatçıların tetikçisi 

Yakup Cemil, İttihat ve Terakki'nin "tetikçisi" olarak bilinir. Harbiye'yi bitirdikten sonra Rumeli'de ayaklanmalara karşı görev aldı. Trablusgarp ve İran'da operasyonlara katıldı. Babıali baskınını yapan grupta yer aldı. Harbiye Nazırı N zım Paşa'yı vurdu. Enver Paşa'ya karşı suikast hazırladığı gerekçesiyle tutuklanarak idam edildi. 


</TEXT>
</DOC>
