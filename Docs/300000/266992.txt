<DOC>
<DOCNO> 266992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur48.html </URL>
<DATE> 2004/08/27/ </DATE>
<TIME> 22.23 </TIME>
<AUTHOR>  </AUTHOR>
<HEADLINE>
8 aylık çocuğunu rehin aldı 
</HEADLINE>
<TEXT>

     Yenimahalle'ye bağlı Çiğdemtepe Mahallesi'nde karısını çeşitli yerlerinden bıçaklayarak yaralayan bir kişi, çocuğunu rehin aldı. 
     Selim Caddesi 279 numaralı evde oturan Ramazan Şahin, tartışarak kavga ettiği eşi Aynur Şahin'i, mutfaktan aldığı bıçakla çeşitli yerlerinden yaraladı. 
     Eşinin elinden kurtulmayı başaran Aynur Şahin, evlerinin bahçe kapısı önünde aşırı kan kaybı nedeniyle bayılarak yere düştü. 
     Ağır yaralanan Aynur Şahin, komşuları tarafından çağrılan ambulans ile Numune Hastanesi'ne kaldırıldı. 
     Ramazan Şahin, bunun üzerine evde bulunan 8 aylık Murat Şahin isimli çocuğunu rehin aldı. 
     Olay yerine gelen emniyet ekiplerinin ısrarlarına rağmen çocuğunu bırakmaya yanaşmayan Şahin, evinin penceresine gelerek emniyet güçlerinin yaklaşması halinde çocuğunu öldüreceğini söyledi. 
     Şahin'i ikna için Yenimahalle İlçe Emniyet Müdürü Halil Küloğlu olay yerine geldi. 
     Ramazan Şahin'i ikna çalışmaları devam ediyor. 
     
     REHİN ALAN BABA, POLİSE TESLİM OLDU 

     Yenimahalle'ye bağlı Çiğdemtepe Mahallesi'nde karısını çeşitli yerlerinden bıçaklayarak yaralayan ve çocuğunu rehin alan baba, polise teslim oldu. 
     Selim Caddesi 279 numaralı evinde karısı Aynur Şahin ile tartışan ve karısını bıçaklayarak yaralanan Ramazan Şahin, karısının yaralı şekilde evden kaçması üzerine Murat Şahin isimli 8 aylık çocuğunu rehin aldı. 
     Ramazan Şahin'i, Ankara İl Emniyet Müdür Yardımcısı Ali Çetkin, Yenimahalle İlçe Emniyet Müdürü Halil Küloğlu ve Alkol ve Madde Bağımlılığı Tedavi ve Eğitim Merkezi'nden AMATEM getirilen psikolog iknaya çalıştı. 
     Polisin ve psikologun 3 saatlik uğraşıyla ikna edilen Ramazan Şahin, gözaltına alınırken, 8 aylık çocuğu Murat Şahin de akrabalarına teslim edildi. 
     Polis yetkilileri, Şahin'in psikolojisinin bozuk olduğunu, davranışlarında dengesizlik görüldüğünü ve yaptıklarını hatırlamadığını, sürekli ağladığını belirtti. 
     Göğüs bölgesine aldığı bıçak darbeleriyle ağır yaralanan Aynur Şahin'in tedavisi Numune Hastanesi'nde devam ediyor. 
     
</TEXT>
</DOC>
