<DOC>
<DOCNO> 292114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur09.html </URL>
<DATE> 2004/11/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kapkaça karşı sigorta dönemi... 
</HEADLINE>
<TEXT>

     Bir sigorta şirketi, artan kapkaç olaylarına karşı ''çanta'' sigortası yapmaya başladı. Sigorta kapsamında verilen teminatlar arasında ambulans ve tedavi giderleri de bulunuyor. 
     Sigorta şirketinin genel müdürü Hasan Güller, AA muhabirine yaptığı açıklamada, sigorta çalışmalarına son olarak ''Çantam Garantide'' adı altında bir hizmet daha eklediklerini, bu hizmetin Türkiye'de özellikle son dönemlerde artan kapkaç olaylarına karşı önlem olarak düşünüldüğünü söyledi. 
     Yaklaşık 7 aydan bu yana yalnızca Alo Garanti aracılığıyla çanta sigortası yaptıklarını belirten Güller, şunları söyledi 
     ''Yeni ürünümüz Çantam Garantide, kapkaç ve çalınmalara karşı sigortalının çantasını korurken, sigortalıyı bu sırada oluşabilecek kazalara ve sonrasında ortaya çıkabilecek istenmeyen durumlara karşı teminat altına alıyor. Bugüne kadar 25 bin adet çanta sigorta kapsamına alındı. Bu hizmetimiz, özellikle İstanbul başta olmak üzere, kapkaçın yoğunlukla yaşandığı büyük kentlerden ve bayanlardan büyük talep görüyor.'' Kapkaç olayıyla karşılaşan kişinin, yaşadığı olaydan dolayı başına pek çok olumsuz şey gelebileceğini belirten Güller, ''Kapkaççıların saldırısına uğrayan kişi, yaralanabilir, sakat kalabilir ve hatta ölebilir. Çantasında bulunan anahtarlar, kimlikler, kredi kartları çalındığında kişi büyük sorunlarla karşılaşabilir'' diye konuştu. 
     Bu durumda, çantasını 48 milyon veya 72 milyon lira karşılığında sigorta yaptıran kişinin, kapkaçın ardından ambulans hizmeti başta olmak üzere pek çok avantajdan yararlanabileceğini anlatan Güller, şöyle devam etti 
     ''Sigorta yaptıran kapkaç mağduru kimselerin tedavi masraflarını karşılıyoruz. Bunun yanı sıra çalınan kredi kartlarından doğabilecek zararların karşılanması için belli miktarlarda ödeme yapılıyor. Anahtarlar, kimlik kartlarının yeniden edinilmesi için gerekli teminatı da sigortalıya veriyoruz. Uygulama, tüm bu risklere karşı kişiyi belirli limitler dahilinde koruyor. Ölüm veya sakat kalma durumunda da gereken ödemeler yapılıyor.'' 
     
</TEXT>
</DOC>
