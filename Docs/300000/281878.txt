<DOC>
<DOCNO> 281878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy13.html </URL>
<DATE> 2004/10/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Edelman "ABD'deki seçim sonuçları, Irak politikasını fazla etkilemez" 
</HEADLINE>
<TEXT>

     ABD'nin Ankara Büyükelçisi Eric Edelman, ABD'deki seçim sonuçlarının Irak politikasını fazla etkilemeyeceğini söyledi. 
     Büyükelçi Edelman, eşi Patricia Edelman ile geldiği Kayseri'de Vali Nihat Canpolat'ı ziyaret etti. Kayseri'nin yemekleri ve işadamlarının başarıları hakkında çok olumlu duyumlar aldığını belirten Edelman, Kayseri'yi yakından tanıma fırsatı bulduğu için mutlu olduğunu belirtti. 
     Kayseri'nin övünecek çok nitelikleri olduğunu kaydeden Vali Canpolat da Kayseri hakkında Edelman'a bilgi vererek, ''Çalışan, üreten ve devlete fazla yük olmamaya çalışan bir iliz'' dedi. 
     Edelman daha sonra Büyükşehir Belediye Başkanı Mehmet Özhaseki'yi ziyaret etti. Özhaseki, ziyarette, Kayseri'nin 6 bin yıllık tarihe sahip olduğunu, eski tarihlerden beri huzur ve hoşgörü şehri olan Kayseri'nin Anadolu'nun üretim merkezi konumunda olduğunu kaydetti. 
     ''Türkiye'yi tanımak için Anadolu'yu, Anadolu'yu tanımak için de Kayseri'yi gezip görmek gerekir'' diyen Özhaseki, Edelman'a bir türbe maketi hediye etti. 
     Büyükelçi Edelman daha sonra Kayseri Ticaret Merkezi KTO bünyesinde geçen yıl oluşturulan ABD Bilgi Bürosu'nda incelemelerde bulundu. KTO Başkanvekili Asaf Mehmetbeyoğlu'ndan büronun çalışmaları hakkında bilgi alan Edelman, bürodaki bilgisayardan internete bağlanarak ABD'deki başkanlık seçimleriyle ilgili anketleri inceledi. Mehmetbeyoğlu, Edelman'a ziyareti anısına Kayseri Halısı hediye etti. 
     
     ABD'DEKİ SEÇİMLER... 
     KTO'da gazetecilere açıklama yapan Edelman, ABD'de seçimler öncesi yapılan kamuoyu yoklamalarının seçim sonuçlarına dair önemli ipuçları verdiğini ifade ederek, ''14 Ekim'den beri ABD'de 9 kamuoyu yoklaması yapıldı. Bunların ortalamasına göre Başkan Bush yüzde 3.5 oranında önde görünüyor, ancak bu anketlerin yüzde 3-4 yanılma payı göz önüne alınırsa iki adayın da başa baş gittiği söylenebilir'' dedi. 
     Edelman gazetecilerin 'seçimden çıkacak sonucun Irak'taki gelişmeleri nasıl etkileyeceği' yönündeki sorusunu da ''Seçim sonuçları Irak politikasını fazla etkilemeyecek. Çünkü, her iki aday da konuya büyük önem veriyor. Kim seçilirse seçilsin, Irak'ta yapılacak seçimde bir yönetim göreve gelecek ve ekonomide yeniden yapılanma ve özgürlüklerin artırılması için kanunlar çıkarılacak'' diye yanıtladı. 
     ABD'nin Ortadoğu'daki planlarının ne olduğu şeklindeki bir soruyu da Edelman, şöyle yanıtladı 
     ''Sovyetler Birliği'nin dağılmasından sonra dünyada süper güç olarak bir ülke kaldı. O da ABD. Özellikle 11 Eylül'den sonra dikkatimizi Ortadoğu coğrafyası üzerinde yoğunlaştırdık. Bu bölgedeki ülkelerle işbirliği yaparak, daha fazla özgürlüklerin kazanılması için çalışıyoruz. Bu bölgelerde sivil toplum örgütlerinin hızlı gelişmesi bizi umutlandırıyor.'' 
     
</TEXT>
</DOC>
