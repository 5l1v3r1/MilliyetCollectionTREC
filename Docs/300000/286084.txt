<DOC>
<DOCNO> 286084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy12.html </URL>
<DATE> 2004/11/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Dış Ticaret ve Gümrük Müsteşarlıkları'nın bütçeleri kabul edildi 
</HEADLINE>
<TEXT>

     Devlet Bakanı Kürşad Tüzmen, yüzde 20'lik dış ticaret açığının ''Çevrilebilir bir oran olduğunu'', ancak, bunun dikkatle izlenmesi gerektiğini bildirdi. 
     Devlet Bakanı Tüzmen, milletvekillerinin eleştiri ve görüşlerini yanıtlarken, ertelenmiş talebin ithalatta artışa yol açtığını, bu nedenle bundan sonraki dönemde ithalatta azalma olacağını düşündüğünü belirtti. Tüzmen, bundan sonra talebin ertelenmesinin söz konusu olmayacağını da kaydetti. Dış ticaretteki açığın Cumhuriyet tarihinin en yüksek rakamı olduğu görüşlerine katıldığını belirten Tüzmen, ancak yüksek bir dış ticaret hacmi içinde bunun tutarından çok oranının önemli olduğunu ifade etti. Açığın yüzde 20 oranında gerçekleştiğini kaydeden Tüzmen, ''Yüzde 20'lik dış ticaret açığı çevrilebilir ama dikkatle izlenmesi gereken bir oran'' dedi. 
     Tüzmen, aşırı değerli TL'nin GSMH, dış borçların ödenmesi gibi konularda lehte bir duruma yol açtığını ancak, ihracatta azalma, ithalatta da artma yönünde bir baskı yarattığını kaydetti. TL'nin değerli olmasının özellikle ara malların dışardan ikamesine yol açtığını belirten Tüzmen, genel kompozisyon açısından bunun sıkıntıya neden olduğunu söyledi. 
     Dalgalı kur uygulamasının her zaman yukarıya doğru olmayabileceğini belirten Tüzmen, bunun, aşağıya da inebileceği görüşünde olduğunu ifade etti. 
     CHP Adana Milletvekili Kemal Sağ, bütçe görüşmeleri sırasında yaptığı konuşmada, ''Gümrük Müsteşarlığı'ndan müfettiş kökenli iki personelin'' ABD'de, terörist Usame Bin Ladin'in örgütünden bazı kişilerin evlerinde kaldıkları iddiasında bulundu. Bakan Tüzmen, Teftiş Kurulu'ndan aldığı bilgiye göre, bu iddianın gerçekle ilgisi olmadığını bildirdi. 
     AK Parti Balıkesir Milletvekili Ali Osman Sali, kamu yönetiminin hiçbir zaman yaptığı işin kötü olduğunu söylemediğini ancak, hayatın çoğu zaman bunu doğrulamadığını ifade etti. Dış ticarette yaşanan gelişmelerin gerçekten iyi olup olmadığının kalıcı olup olmayacağı ile ortaya çıkacağını kaydeden Sali, ''İhracatın ithalatı karşılama oranında iyi birşey görünmüyor. Bakan, sadece ihracattaki artıştan söz etti manzaranın tümünü değil, ağacın bir dalını ortaya koydu. Dış ticaret, cari işlemler açık veriyor. Ben, bakanın bu kadar teşekkürü hak etmediğini düşünüyorum'' dedi. 
     CHP Trabzon Milletvekili M. Akif Hamzaçebi ise Bakan Tüzmen'in TL'nin değer kaybetmesi halinde ithalatın cazibesini kaybedeceğini söylediğini belirterek, ''Umutlar, bir kur oynamasına bağlanmış gibi görünüyor'' diye konuştu. 
     Konuşmaların tamamlanmasından sonra Dış Ticaret ve Gümrük müsteşarlıklarının 2005 yılı bütçeleri oylanarak kabul edildi. 
     Plan ve Bütçe Komisyonu'nda, DİE'nin bütçesinin görüşmelerine başlandı. 
     
</TEXT>
</DOC>
