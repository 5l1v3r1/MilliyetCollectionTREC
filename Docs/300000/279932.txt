<DOC>
<DOCNO> 279932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/aspo.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Parken'in cilası yarım kaldı 1-1 
</HEADLINE>
<TEXT>


Ay-Yıldızı yıpratmanın "Kral'ı" yaşandı, gençlerin inancı hesaba katılmadı. Danimarka ile kedi - fare gibi oynayan takımımız, İbrahim'in yaptırdığı, Nihat'ın atamadığı penaltıyla şoka uğradı. Ama yine Nihat'la hakkını aldı 

BİLAL MEŞE 


DOĞRUSUNU söylemek gerekirse, uzun zamandır böylesine bir futbol izlemedim. Zorluk derecesi yüksek sporlardan birisi olan futbol adına dün akşam inanılmaz bir mücadele vardı. İkili mücadelelerdeki tatlı sertlikler, kartlar, iki takımın da kazanma isteği maçı güzelleştiren en büyük faktörlerdi. 
Parken Stadı'nda müthiş seyirci desteğini arkasına alan Danimarka karşısında doğrusu ürkmüştük. Ne var ki, Ay - Yıldızlı ekibimizin sahaya yayılışı, topu ayağa oynamaları, yardımlaşmaları ve de bol pozisyon üretmeleri bu korkularımızı alıp götürdü. 
7. dakikada Gökdeniz soldan indi, Fatih'e kesti. Tecrübeli futbolcu meşin yuvarlağı kafayla Nihat'a çıkardı. Nihat gelişine yay dışından sert vurdu, kaleci güçlükle kornere çeldi. 
27. dakikada Ay - Yıldızlı ekibimizin deli fişeği İbrahim Üzülmez'in Gronkjaer'i ceza alanı içinde indirmesi inanılır gibi değildi. Hakem penaltı noktasını gösterdi, Tomasson şık vuruşla topu köşeye gönderdi 1 - 0. 
Bu gol, umutlarımızı asla kırmadı. Hele hele yine Gronkjaer'in 30. dakikada Okan'a futbol dışı sertliğiyle kırmızı kartla oyun dışı kalması, bu umutlarımızı bir kat daha artırdı. Rakibin 10 kişi kalmasından sonra, oyuna tamamen ağırlığını koyan Ay - Yıldızlı ekibimiz, 34. dakikada Gökdeniz ile inanılmaz bir fırsat kaçırdı. Fatih Tekke, nefis ara pasıyla solda Gökdeniz'i gördü. Tecrübeli futbolcu, biraz panikten olsa gerek, aşırtma vuruş yapacağına topu kaleciye nişanladı. 

Ne umduk, ne bulduk 
İkinci yarının başlama düdüğüyle birlikte kazanılan frikik atışında Nihat'ın sert şutunu kaleci iki hamlede önlerken, puan için umutlandık. Rakip kaleye yüklendiğimiz anlarda 57. dakikada Rüştü kalesinde adeta devleşti. Bu dakikada Tomasson'un sert şutunu iki hamlede kalecimiz önlerken, 10 kişi kalan Danimarka'nın da hücum gücünü kırmış oldu. 
59. dakika, bizce maçın kırılma noktasıydı. Danimarka ceza alanı içindeki karambolde Helveg topu elle oynayınca, hakem penaltı noktasını gösterdi. Nihat sert vurdu, top direkten döndü. Ne var ki, 70. dakikada Tuncay göbekten indi, iki savunma oyuncusunu geçti, topu solda hareketlenen Ümit Özat'ın koşu yoluna gönderdi. Tecrübeli futbolcu penaltı noktasına kesti. Nihat, nefis kafa şutuyla topu kalecinin kapadığı köşeden tavana çaktı 1 - 1. 
80. dakikada Emre'nin yay üzerinden soluyla attığı sert şutunda kaleci topu güçlükle kornere çeldi. 
Danimarka, 10 kişi kalmanın verdiği dezavantajla savunmaya çekildi, zamana oynamak zorunda kaldı. 83. dakikada yine Ümit Özat soldan indi, bu kez arka direkte Gökdeniz gelişine sert vurdu. Kaleciye çarpan top kornere çıktı. 
Dünya Kupası grup elemelerinde favori takımlar arasında yer alan Danimarka'yı kendi evinde elimizden kaçırdık. Ancak, böylesi kritik maçlarda, üstelik de deplasmanda oynuyorsanız, alınan bir puan, rövanşı düşünecek olursak büyük avantajdır. 

Maçın hakemi 
Doğru yorumlar 

İTALYAN hakem Massimo De Santis dengesiz bir maç yönetti. Danimarka lehine çaldığı penaltıda İbrahim'in hareketine yaptığı yorum doğruydu. Aynı zamanda Gronkjaer'in, Okan'a yaptığı hareketteki kırmızı kart kararı da yerindeydi. Ayrıca kaleye giden topun Helveg'in koluna çarpmasına penaltı düdüğünü çalması yerindeydi. Ancak ev sahibi oyuncuların, tecrübeli isimlerinin tuzağına birçok kez düştü. Faul pozisyonlarında Danimarkalıların yaptıkları rolleri süzemedi. 

Nihat Üzgünüz 

Penaltı sendromu 
MAÇIN 59. dakikadaki şutunda Helveg'in topu eliyle çelmesi üzerine kazanılan penaltıyı değerlendiremeyen Nihat Kahveci, Danimarka'dan galibiyetle dönememenin burukluğunu yaşadıklarını söyledi. 70. dakikada attığı şık kafa golüyle teselli bulan Nihat, "Yenmemiz gerekiyordu, ancak olmadı. Berabere kaldığımız için üzgünüz. Her geçen maç daha çok pozisyonlara giriyoruz" dedi. Kazakistan maçında da Fatih Tekke penaltı vuruşundan yararlanamamıştı. 

Serkan cezalı 
GÖKDENİZ'İN yerine son 7 dakikada forma giyen Serkan, gördüğü sarı kart nedeniyle cezalı duruma düştü. Başarılı futbolcu, Ukrayna karşısında forma giyemeyecek. Maça iki saat kala Deniz Barış'ın ağrılarının yeniden artması üzerine yerine İbrahim Üzülmez forma giydi. Danimarka fedarasyonu, karşılaşma ile ilgili hazırlanan kitapçıkta Milli Takım'a giremeyen Hakan Şükür'e tam üç sayfa ayırdı. Golcü futbolcu, "Boğaz'ın Boğası" başlığıyla tanıtıldı. 

2. ELEME GRUBU PUAN DURUMU TAKIMLAR O G B M A Y P Ukrayna 4 2 2 0 6 3 8 TÜRKİYE 4 1 3 0 6 2 6 Arnavutluk 4 2 0 2 3 5 6 Danimarka 3 1 2 0 4 2 5 Gürcistan 3 1 1 1 3 3 4 Yunanistan 3 0 2 1 2 3 2 Kazakistan 3 0 0 3 1 7 0 
17 Kasım TÜRKİYE - Ukrayna, Gürcistan-Danimarka, Yunanistan-Kazakistan 

Kalan maçlar 

17 Kasım 2004 Türkiye - Ukrayna26 Mart 2005 Türkiye - Arnavutluk30 Mart 2005 Gürcistan - Türkiye4 Haziran 2005 Türkiye - Yunanistan8 Haziran 2005 Kazakistan - Türkiye3 Eylül 2005 Türkiye - Danimarka7 Eylül 2005 Ukrayna - Türkiye12 Ekim 2005 Arnavutluk - Türkiye 

Maçtan notlar 

Piontek de yetmedi 
MİLLİ Takımımız'ın eski Teknik Direktörü Sepp Piontek, karşılaşma öncesinde Ay - Yıldızlılar'ın kamp yaptığı Mariot Oteli'ne gitti, Ersun Yanal'a uyarılarda bulundu. Penaltı olması durumunda bunu Tomasson'un kullanacağını belirten Piontek, "O da kalecinin soluna vurur" dedi, ancak bu uyarı da kar etmedi. 

Kral koruma 
KOPENHAG'DAKİ ilk idmanda yaşanan tiraji komik olaylar nedeniyle Menajer Can Çobanoğlu stada giderken özel koruma istedi. Sadece Danimarka kraliyet ailesi için yapılan uygulama Milli Takım için devreye sokuldu ve kafile stada 7 araçlık eskortlu polis korumasıyla geldi. 

Rehhagel takipte 
YUNANİSTAN'IN Teknik Direktörü Otto Rahhagel de maçı izleyenler arasındaydı. Avrupa Şampiyonluğu sevinci yaşayan ünlü Alman çalıştırıcı, medyanın da büyük ilgisini çekti. Rahhagel, gruptaki iki ciddi rakiple ilgili sık sık notlar tuttu. 

Şaşkın TV 
DANİMARKA Televizyonu Menajer Can Çobanoğlu'nu Ersun Yanal zannetti. İlk 45 dakika boyunca yedek kulübesinde teknik adam olarak Çobanoğlu'nu gösteren televizyon, ikinci yarıda hatasını anladı ve görüntüleri değiştirdi. 

Tolga'ya dikiş 
MİLLİ Takımımız'ın defansında görev yapan Tolga'nın bir pozisyon sonrası iki kaşının arası açıldı. Hakem tarafından saha kenarına çıkarılan başarılı futbolcuya dikiş atıldı. 


</TEXT>
</DOC>
