<DOC>
<DOCNO> 264443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy10.html </URL>
<DATE> 2004/08/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Korg. Karabay ''Çuval geçirme olayında hiçbir hatam yok'' 
</HEADLINE>
<TEXT>

     Korgeneral Köksal Karabay, ''Süleymaniye'deki başlarına çuval geçirilen 11 tim görevlisinin kahramanca görev yaptığını'' belirterek, ''Tim personeli hiçbir arkadaşımın, Özel Kuvvetler Komutanı'nın en ufacık günahı yoktur. Benim de hiçbir günahım yok'' dedi. 
     Korgeneral Karabay, Ayazağa'da gerçekleştirilen 3. Kolordu Komutanlığı devir-teslim töreninden sonra basın mensuplarına, medyada hakkında çıkan haberlere ilişkin açıklamalarda bulundu. 
     Yüksek Askeri Şura YAŞ kararlarından sonra kendisi hakkında gazetelerde çıkan haberlerin kupürlerini de gösteren Karabay, ''YAŞ kararlarından sonra medyada benimle ilgili bazı haberler yer aldı. Ben de bununla ilgili bilgi vermek istiyorum'' diye konuştu. 
     Köksal Karabay, bir gazetede ''Karabay'ın yakın çevresine '1 yıl daha görev süresinin uzatılmasından dolayı kırgınım' dediği öğrenildi'' şeklinde bir haber çıktığını hatırlatarak, ilk günden itibaren hiç kimseye ''kırgınım ve üzgünüm'' demediğini vurguladı. 
     ''Çuval Skandalı istifa getirdi'' şeklindeki haberlere ilişkin de Karabay, şunları söyledi 
     ''Biliyorsunuz, Süleymaniye'de bir olay oldu. Bu olayın detayları hakkında bilgi sahibi olmadan, rahmetli Uğur Mumcu'nun dediği gibi yorum yapılıyor, fikir üretiliyor. Bir kere önce şunu söyleyeyim. Oradaki TİM görevlisi arkadaşlarımız kahramanca görev yapmışlardır. Olaydan önce de olaydan sonra da... O tim personeli hiçbir arkadaşımın, en ufacık günahı yoktur. Olayın detaylarını açıklama yetkisine sahip değilim. Ancak bu kadar söylüyorum. Özel Kuvvetler Komutanı'nın hiçbir günahı yok. İddia ediyorum, benim de hiçbir hatam, günahım yoktur. Eğer 'Köksal Karabay'ın şöyle bir hatası var' diyebilen varsa, somut olarak ortaya koysun. Ben buna hazırım. 
     Sadece bu konuda değil, 41 yıllık askerlik hayatımda, gerek askerlik hizmetiyle, gerekse memlekete hizmetle ilgili olarak başımızı öne eğdirecek, utandıracak veya gocunduracak en ufacık bir olay olmamıştır. Bu kadar kesin ve kati konuşuyorum. Eğer bilen varsa çıksın ortaya söylesin, ben de öğreneyim.'' 
     
     ABD İLE MÜZAKERELERDEKİ KATI TUTUMU 

     Karabay, başka bir gazetede de kendisine atfen ''Ben Türkiye'yi savaşa mı soksaydım'' cümlesinin kullanıldığını belirterek, ''böyle bir laf söylemediğini'' bildirdi. 
     ''YAŞ kararlarından sonra Genelkurmay Başkanı'nı ziyaret ettiği'' yönündeki haberleri de yalanlayan Köksal Karabay, başka bir gazetede de ''müzakerelerde taviz vermez ve katı tutumundan'' bahsedildiğini söyledi. 
     Karabay, ''bunun doğru olduğunu'' ifade ederek, sözlerini şöyle sürdürdü 
     ''Eğer bu eksiklikse, benim eksikliğim. Çünkü ben kendimde, memleket menfaatlerinde taviz verme yetkisini hayatım boyunca görmedim. Sadece Irak savaşı ile ilgili değil, tüm müzakerelerde taviz vermez katı tutumumu sürdürdüm. Eğer bu eksiklikse, bu benim eksikliğim.'' ''O dönemde askerlere mukavemet etmeyin emrini verdiniz mi '' sorusu üzerine Karabay, ''Bunun anlık, saniyelik bir olay olduğunu'' belirtti. 
     Karabay, ''Türkiye'den hiç kimsenin emir verme şansı yok. Detayları açıklama yetkisine sahip değilim. Olaydan önce ve sonra, oradaki 11 kişi kahramanca görev yapmıştır. O çocukları çok itham ettik. Onlar kelle koltukta kahramanca görev yapmışlardır'' diye konuştu. 
     
     ''7 ARKADAŞIMIZDAN 2'Sİ TERFİ EDECEKTİ'' 

     Bir gazetecinin ''Neden bu kadar üzerinize gelindi'' demesi üzerine ise Karabay, ''sorunun kendisi hakkında yazanlara sorulması gerektiğini'' söyledi. 
     Köksal Karabay, ''TSK'nın ABD ile birlikte Irak'a gitmemesinde bir rolünüz oldu mu '' şeklindeki soruyu da ''bu konuda konuşmaya yetkili olmadığını'' belirterek yanıtlamadı. 
     ''Devlet sırları benimle birlikte mezara kadar gider'' diyen Karabay, askerlik hayatına bugün noktayı koyduğunu bildirdi. 
     Karabay, ''YAŞ kararlarının her yıl olduğu gibi bu yıl da gayet normal olduğunu'' dile getirerek, ''7 arkadaşımızdan 2'si terfi edecekti. O, Ahmet, Mehmet, Hasan, Hüseyin olabilir. Buna saygı duyuyorum. Her zaman aziz milletimin hizmetindeyim'' dedi. 
     ''Emekliliğiyle ilgili neticeyi henüz almadığını, ancak kabul edileceğini umduğunu'' kaydeden Karabay, ''Medyaya saygı duyuyorum, ancak yalan yanlış haberlerle benim onurumla oynanmamalı'' diye konuştu. 

     
</TEXT>
</DOC>
