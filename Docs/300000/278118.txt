<DOC>
<DOCNO> 278118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo21.html </URL>
<DATE> 2004/10/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Oğuz Çetin'in Gençlerbirliği'nde ilk amacı top hakimiyeti 
</HEADLINE>
<TEXT>

     Gençlerbirliği'nin yeni teknik direktörü Oğuz Çetin, ''Öncelikle top hakimiyeti yüksek olan bir takım yaratmak istiyorum'' dedi. 
     Oğuz Çetin, bir takımın agresif futbol oynayabilmesi için takım halinde hareket etmesi gerektiğini, taktik anlayışının da üst düzeye ulaşmasıyla agresif futbolun kendiliğinden geleceğini söyledi. Çetin, ''Bununla beraber futbolcuların rakibe oranla topa daha fazla hakim olması ve o topu da çok iyi kullanması gerekir'' diye konuştu. 
     Bugünkü futbolun netice oyunu olduğunun unutulmaması gerektiğini belirten Çetin, şöyle devam etti 
     ''Futbol her ne kadar görsel anlamda şova yönelikse de netice olarak sonuca gidemezseniz hiçbir anlam ifade etmez. Futbolun netice oyunu olduğunu göz önünde bulundurarak, dar alanda taktik ve top hakimiyetinin artması ve alanların doğru kullanılması, ancak bir takımı istediği sonuca götürebilir. Tabii bir de doğru oyuncuları doğru yerde oynatmak gerektiğini unutmamak lazım.'' Oğuz Çetin, bu sezon ligdeki hedeflerini ise şöyle açıkladı 
     ''Öncelikle takımın kaybolmuş inanç ve güvenini yeniden kazanmasını sağlamak istiyoruz. Amacımız, ihtiyaç duyulan moral ve motivasyonu futbolculara kazandırarak takım halinde sahada mücadele eden Gençlerbirliği'ni yeniden yaratmaktır. Bunları sağladıktan sonra ligde layık olduğumuz yere ulaşmamız hiç de zor olmayacak.'' 
     
</TEXT>
</DOC>
