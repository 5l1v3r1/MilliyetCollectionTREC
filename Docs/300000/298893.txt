<DOC>
<DOCNO> 298893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun26.html </URL>
<DATE> 2004/12/19/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
İran, Necef ve Kerbela'daki saldırıları kınadı 
</HEADLINE>
<TEXT>

     İran, Irak'ta Şiiler için kutsal olan Necef ve Kerbala kentlerinde düzenlenen saldırıları kınadı. 
     İRNA'nın haberine göre, Dışişleri Bakanlığı sözcüsü Hamid Rıza Asefi, yaptığı açıklamada, ''Necef ve Kerbala'da sivillerin öldürülmesinin, insani ve etik değerler ile ilkelere aykırı'' olduğunu söyledi. 
     Bu tür terörist saldırıların dinler ve farklı etnik gruplar arasındaki anlaşmazlıkları ve çatışmaları körükleyeceğini söyleyen Asefi, ''Irak'ta yapılacak genel seçimlerde bütün Iraklıların akıllıca, birlik ve dayanışma içinde hareket etmesinin bu tür barbarca eylemleri önleyebileceğini'' kaydetti. 
     Asefi, halkın güvenliğini ve barışı sağlamanın Iraklı yetkililerin sorumluluğunda olduğunu, Irak'ta özellikle kutsal kentlerde istikrarsızlık yaratacak çatışmaların önüne geçilmesi için gerekli önlemlerin alınacağını umduklarını belirtti. 
     Necef'te düzenlenen intihar saldırısında 48, Kerbala'da da 14 kişi ölmüştü. 
     
</TEXT>
</DOC>
