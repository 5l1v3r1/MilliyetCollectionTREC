<DOC>
<DOCNO> 289308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur11.html </URL>
<DATE> 2004/11/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
17 yıldır iş bulamayan kocasını boşadı 
</HEADLINE>
<TEXT>

     Cem BAKIRCI ERZURUM, DHA 

ERZURUMDA, iki çocuk annesi 38 yaşındaki Nimet Bilgi, evlendiklerinden beri işsiz olan 39 yaşındaki eşi Ahmet Bilgi'den boşanmak için dava açtı. Hakim, "Ne yaptıysam iş bulamadım. Eşim ve çocuklarım beni terk etmekte haklı'' diyen Ahmet Bigi ile Nimet Bilgi'nin boşanmalarına karar verdi. 
     Aile Mahkemesi'nde açılan boşanma davasının ilk duruşmasına 17 yıllık evli Nimet ve Ahmet Bilgi katıldı. Duruşmada, eşinin evlendiklerinden beri hiçbir işte çalışmadığını ve kendi ailesinin yaptığı maddi yardımla geçinmeye çalıştıklarını belirten Nimet Bilgi, boşanıp ailesinin yanına dönmek istediğini söyledi. Mahkeme Başkanı Yunus Özgür'ün, "Yazık değil mi 17 yıllık yuvayı nasıl yıkarsınız '' sözleri üzerine ev kadını Nimet Bilgi, "Hakim bey iki çocuğumla birlikte 17 yıldır eşimin kahrını çekiyorum. Evlendikten sonra bile iş bulamadı. Kendisinden nafaka talebinde de bulunmuyorum. Çocuklarımın geleceği için lütfen bu işi uzutmayın ve bizleri boşayın'' dedi. 
     Nimet Bilgi'nin şiddetli geçimsizlik' gerekçesiyle açtığı boşanma davasına katılan Ahmet Bilgi de, eşinin haklı olduğunu belirterek, "Ne yaptıysam iş bulamadım. Eşim ve çocuklarım beni terk etmekte haklı. Eşimden sadece çocuklarımı görmek için izin istiyorum'' diye konuştu. 
     Mahkeme Başkanı Yunus Özgür, çiftin ilk duruşmada boşanmalarına karar verirken, çocukları 14 yaşındaki Nihal ile 12 yaşındaki Oğuzkerim'in velayetini anne Nimet Bilgi'ye verdi. 
     
</TEXT>
</DOC>
