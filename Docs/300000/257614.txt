<DOC>
<DOCNO> 257614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko24.html </URL>
<DATE> 2004/07/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kredi kartı vazgeçilmez oldu... 
</HEADLINE>
<TEXT>

     Bankalararası Kart Merkezi BKM verilerine göre, Türkiye'de kredi kartıyla yapılan alışveriş ve nakit avans işlemleri, yılın ilk yarısında 28.5 katrilyon liraya ulaştı. 
     BKM, 1 Nisan-30 Haziran 2004 tarihlerini kapsayan döneme ilişkin verileri açıkladı. 
     Yılın ikinci çeyreğinde kredi kartıyla yapılan alışveriş ve nakit avans çekimi 15.8 katrilyon lira olarak gerçekleşti. Söz konusu işlem hacmi, geçen yılın aynı dönemine göre yüzde 66.9 arttı. 
     İkinci çeyrekteki işlemlerin 14.2 katrilyon lirası alışveriş, 1.6 katrilyon lirası ise nakit çekim olarak gerçekleşti. 
     İlk 6 aya ilişkin işlem hacmi, önceki yılın aynı dönemine göre yüzde 65.4 artış kaydederek, 28.5 katrilyon liraya ulaştı. İşlem hacminde en çok harcamanın yapıldığı alan yüzde 19.1'lik pay ile market ve alışveriş merkezleri oldu. 
     Market ve alışveriş merkezlerini, yüzde 17.9 ile benzin istasyonları izlerken, yüzde 10.9 ile giyim ve aksesuar ürünlerinde gerçekleştirilen işlemler üçüncü sırayı aldı. 
     Yapılan harcamalarda elektrik-elektronik eşya ve bilgisayarın payı yüzde 5.35, telekomünikasyonun payı ise yüzde 5.31 oldu. 
     Yılın ilk yarısında kredi kartı sayısı ise, geçen yılın aynı dönemine göre, 6 milyon 159 binlik artış ile 23 milyon 160 bin adede yükseldi. 
     
     2. ÇEYREKTE YABANCILARIN KATKISI 631 MİLYON DOLAR 
     İkinci çeyrekte yabancı bankalara ait Visa, Mastercard ve diğer banka kartlarının Türkiye'de kullanılmasından elde edilen döviz girdisi, bir önceki yılın aynı dönemine göre yüzde 62.2'lik artışla 631 milyon dolar olarak gerçekleşti. 
     BKM'nin 2004 yılı ikinci çeyrek değerlendirmesi, Türkiye'de faaliyet gösteren bankaların Otomatik Vezne Makinesi olarak adlandırılan ATM, POS ve banka kartlarının kullanımının yaygınlaştırılmasına yönelik yatırımlarının da sürdüğünü ortaya koydu. 
     Verilere göre, Türkiye'deki ATM'lerin sayısı 13 bin 228'e, POS sayısı 769 bin 249'a ve banka kartı sayısı 41 milyon 986 bin 220 adede yükseldi. 
     
</TEXT>
</DOC>
