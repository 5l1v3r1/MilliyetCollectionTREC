<DOC>
<DOCNO> 271231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonyas03.html </URL>
<DATE> 2004/09/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kraliçe, Charles'ı zor ve savruk buluyor 
</HEADLINE>
<TEXT>

     İngiltere Kraliyet ailesiyle ilgili yazılan yeni kitaba göre, Kraliçe II. Elizabeth, oğlu Prens Charles'ı ''zor ve savruk bir kişilik'' olmakla suçluyor. 
     Gyles Brandreth tarafından yazılan ''Philip ve Elizabeth Bir Evliliğin Portresi'' adlı kitabın bir bölümünü yayımlamaya başlayan Sunday Telegraph gazetesi, anne ile oğul arasında son yıllarda belirginleşmeye başlayan anlaşmazlığa dikkat çekti. 
     Kraliçe'nin oğlundan memnuniyetsizliğine karşılık, Prens Charles'ın da annesini çocukluğunda yaşanan mutsuzluklardan sorumlu tuttuğunu belirten yazar, anne ve oğlu arasındaki gerginliği ''acıklı bir durum olarak'' niteliyor. 
     Yazar Brandreth, İngiliz Kraliyet ailesini de ''kırık ilişkilerle dolu bir aile'' olarak nitelendiriyor. 
     Kraliçe'nin özellikle oğlunun müsrif ve savruk yaşamından sıkıntı çektiğini, Prens Charhes'ın pahalı partiler düzenleyip, birden fazla ikametgahında 100'den fazla kişiyi çalıştırmasının da kızgınlığı artırdığını belirten yazar, Kraliçe'nin, veliahtı olan oğlunun seyahatlere kalabalık heyetle çıkmasını da eleştirdiğini bildiriyor. 
     Kitapta, Prens Charles'ın ablası Prenses Anne'in ise erkek kardeşinin anneleriyle ilgili ''çocuklukta yaşanan mutsuzlukların sorumlusu olmak'' yolundaki suçlamalarının doğru olmadığını söylediği vurgulanıyor. 
     
</TEXT>
</DOC>
