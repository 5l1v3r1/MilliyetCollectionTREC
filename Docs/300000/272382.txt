<DOC>
<DOCNO> 272382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo12.html </URL>
<DATE> 2004/09/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
12 Dev Adam, basketbolseverleri Bosna-Hersek maçına bekliyor 
</HEADLINE>
<TEXT>

     A Milli Erkek Basketbol Takımı Genel Menajeri Doğan Hakyemez, 34. Avrupa Şampiyonası elemelerinde hafta sonunda yapacakları Bosna-Hersek karşılaşmasının önemine değinerek, ''Bu maç grup liderini belirleyecek. Tüm basketbolseverleri destek vermek için maça davet ediyoruz'' dedi. 
     Doğan Hakyemez, A.A muhabirine yaptığı açıklamada, Bosna-Hersek maçının iki açıdan önem taşıdığını ifade ederek, ''İlk olarak bu maçı kazanan takım Avrupa Şampiyonası'na katılmayı garantileyecek. İkincisi ise karşılaşmanın Türk basketbolu için önemli bir isim olan merhum Abdullah İnce'ye adanmış olması. Maçta elde edilecek gelir, İnce'nin ailesine bırakılacak. Bu nedenle de tüm basketbolseverlerden hassasiyet göstermelerini bekliyoruz. Onların, bu önemli maçta salonu dolduracaklarına inanıyorum'' diye konuştu. 
     Hollanda maçını ciddiye aldıklarını ve farklı skorla kazandıklarını anlatan Hakyemez, alınan önceki galibiyetlerin önem kazanması için Bosna-Hersek'i yenmelerini gerektiğini söyledi. 
     
     ''İBRAHİM'İN KAFASI KARIŞIK'' 
     Hakyemez, takım olarak hiçbir sıkıntılarının olmadığını kaydederek, yalnızca İbrahim Kutluay'ın NBA'den gelen öneri nedeniyle kafasının karıştığını dile getirdi. 
     İbrahim'in dün maçtan önce sakatlanmasının ve transfer olayları nedeniyle, bu oyuncudan Hollanda maçında yeterince yararlanamadıklarını ifade eden Hakyemez, sözlerini şöyle sürdürdü 
     ''İbrahim ile görüşerek Bosna-Hersek maçının önemini anlattım. Kendisine kaptan olarak önümüzdeki karşılaşmada daha iyi bir oyun ortaya koymamız gerektiğini konuştum. O da bana hak verdi. 
     Herhalde kendisi bugün NBA takımıyla sözleşme imzalayacak ve kafa olarak da rahatlayacak.'' 
     
     ''TÜRK HALKI HESABINI SORAR'' 
     Hakyemez, milli takımda ortaya koydukları oyunlarla dikkati çeken genç oyuncuların, antrenör Bogdan Tanjeviç'in eseri olduğunu vurguladı. 
     Genç oyuncuların performanslarıyla kendilerini gösterdiğini ve bunu Tanjeviç'in sağladığını kaydeden Hakyemez, şöyle konuştu 
     ''Bugüne kadar bunların yapılmamasında suç, ben dahil hepimizin. Genç oyuncuların önünü tıkamışız. Geçmişte sadece bunu kendi yetiştirdiği oyuncuları oynatan Aydın Örs yapmıştı. O da başka takımlarda yer alan, ancak dakika alamayan oyunculara prensip olarak şans vermezdi. 
     Tanjeviç ise ligde oynamayan oyuncuları oynattı. 55-60 oyuncuyu denedi ve şans verdi. Şimdi tüm antrenörler, yöneticiler, bu konuda hemfikir olup, doğru olan bu uygulamayı ligde devam ettirirse, Türk basketbolu inanılmaz yere gelir. Eğer bu yapılmazsa, bunun suçlularından Türk halkı hesabını sorar.'' 
     
     ''TÜRK BASKETBOLU DİBE VURDU DİYENLERE TOKAT'' 
     Hakyemez, Fatih Solak'ın Hollanda maçındaki bloklarından sonra yaptığı hareketlerin, 4 yıldır kulüp takımlarında oynatılmamasından kaynakladığını söyledi. 
     Fatih'in, bu kadar zaman oynatılmamaktan dolayı bazı hareketlerini biraz abarttığını dile getiren Hakyemez, ''Bence, oynaya oynaya bunu da üzerinden atacak ve milli takımın değerli bir 5 numarası olacak'' dedi. 
     Hakyemez, ''Fatih, Barış, Hakan, Ersan ve Cenk gibi genç oyuncuları 2005 Avrupa Şampiyonası'nda göreceksiniz. Mehmet ve Hidayet NBA'de oynuyor, İbrahim de oynayacak. Ayrıca Mirsad'ı unutmak da çok yanlış. Oyuncularımıza NBA yolunu Mirsad Türkcan açtı, diğerleri onu izledi. Halen de Avrupa'da oynuyor. Kerem Gönlüm de sorun çıkmasaydı NBA'e gidecekti. Ayrıca Engin Atsür NCAA'de oynuyor. Tüm bunlar 'Türk basketbolu dibe vurdu' diyenlere atılmış bir tokattır'' diye konuştu. 
     
</TEXT>
</DOC>
