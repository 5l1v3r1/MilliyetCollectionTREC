<DOC>
<DOCNO> 297912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy03.html </URL>
<DATE> 2004/12/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
DYP Başkanlık tek adamlığa götürür 
</HEADLINE>
<TEXT>

     CHP'nin "Hitler de böyle ortaya çıkmıştı" diye "başkanlık sistemine" karşı çıkmasının ardından muhalefetin diğer ayağı DYP'den de benzer bir çıkış geldi. 
     DYP, 17 Aralık sonrası senoryalarda dillendirilen "başkanlık sistemi" konusunda uyardı. DYP Genel Başkan Yardımcısı Oğuz Tezmen, "Başkanlık sistemi Türkiye'yi tek adamlığa götürür" dedi. 
     Tezmen, birçok Afrika ve Güney Amerika ülkesinde başkanlık sisteminin uygulandığı, ancak bu bölgelerde çok ciddi sorunlar yaşandığına dikkat çekti. Tezmen, "Bu sistem çok etkin olsaydı Avrupa gibi gelişmiş ülkelerde uygulanması gerekirdi" dedi. 
     Özellikle başkanla parlamentonun farklı siyasi yapıdan oluşması halinde sistemin kilitlenebildiğini vurgulayan Tezmen, bu sistemi uygulayan Türkiye'nin ciddi sürtüşme ve sıkıntılarla karşılaşabileceğini bildirdi. 
     Tezmen, yatırım tercihi ve vergi koyma gibi konuların başkanla parlamentoyu karşı karşıya getirebileceğini belirtirken, "Bu sistem kesinlikle tek adamlığa gider. 
     Türkiye'nin siyasi kültürüne uygun değil. Çünkü Türkiye yaşanan birtakım sorunlara rağmen öteden beri parlamenter sistemi model olarak seçmiştir" dedi. 
     Tezmen, icra yetkisinin tek kişinin elinde toplanmasının "denetimsizliği" de gündeme getireceğini kaydetti. 

ANKA 
     
</TEXT>
</DOC>
