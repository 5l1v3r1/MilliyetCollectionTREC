<DOC>
<DOCNO> 276593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur26.html </URL>
<DATE> 2004/10/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Zümrüt Apartmanı davasında binanın proje sorumlusu tahliye edildi 
</HEADLINE>
<TEXT>

     Konya'da 2 Şubat 2004'de 92 kişinin ölümü ve 30 kişinin yaralanması ile sonuçlanan Zümrüt Apartmanı'nın çökmesi ile ilgili davada, mahkeme, çöken binanın proje sorumlusu Halil İbrahim Elliiki'nin tahliyesine karar verdi. 
     Konya 3. Ağır Ceza Mahkemesi'ndeki duruşmaya, tutuklu sanıklar Sermet Yapı Kooperatifi'nin fenni mesulü Ali Vedat Kaya, muhasip üyesi İsmail Hakkı Canlıer, Zümrüt Apartmanı'nın proje sorumlusu Halil İbrahim Elliiki ile çöken binada yakınlarını kaybeden müdahiller ve tarafların avukatları katıldı. 
     Müdahil vekillerinden Avukat Orhan Özer, İstanbul'daki bilirkişilerin Selçuklu Belediyesi'nden istediği evrakların bugüne kadar gönderilmemiş olmasını yadırgadıklarını ifade ederek, ''Bu hususun çabuklaştırılması için gerekenin yapılmasını istiyoruz'' dedi. 
     
     BELEDİYE YETKİLİLERİNİN SORUŞTURMA İZNİ 
     İçişleri Bakanlığı'nın belediye yetkilileri hakkında yürüttüğü önsoruşturmanın beklendiğini anımsatan Özer, ''Soruşturmanın zamana yayılmak istendiği düşüncesindeyiz. Davanın hazırlık soruşturması sırasında hazırlanan bilirkişi raporunda belediye yetkilileri kusurlu bulunmuştu. Mahkemeden bu rapora dayanarak, gerekli soruşturma izninin sağlanmasını talep ediyoruz'' diye konuştu. 
     Müdahil vekillerinden Avukat Kemal Yücel ise, arama-kurtarma çalışmalarına katılanlar hakkında araştırma ve soruşturma yapılması taleplerini yinelediklerini ifade etti. 
     Müdahil avukatı Umut Olcay da, arama kurtarma çalışmalarına resmi görevliler dışında sivillerin de katıldığını, bu insanların hataları nedeniyle de can kaybının artmış olabileceğini öne sürerek, mahkemeden bu kişiler hakkında dava açılması talebinde bulundu. 
     Daha sonra söz alan sanık Halil İbrahim Elliiki'nin avukatı Erden Arısoy ise kendisinin bilirkişi incelemesi için talimat verilen mahkemeye gittiğini, ancak dosyanın daha incelemeye alınmadığını ve 2004 yılı içerisinde mahkemeye ulaşmasının mümkün olmadığını savundu. 
     Arısoy, Elliiki'nin hazırlıktaki bilirkişi raporuna göre mahkum edilse bile alacağı cezanın belli olduğunu, infaz yasası hükümlerine göre müvekkilinin gereğinden fazla tutuklu kaldığını belirterek, tahliyesini istedi. 
     
     BELEDİYEDEN BİLİRKİŞİYE İTİRAZ 
     Müdahil vekili İsa Tanoğlu da, İstanbul'da hazırlanacak yeni bilirkişi raporunda İstanbul Büyükşehir Belediyesi'nde görevli olan bir kişinin görev almasının doğru olmadığını belirterek, ''Selçuklu Belediyesi ile yakınlık içinde bulunan belediyede görevli bilirkişinin hazırlayacağı raporda, siyasi kayırmacılık olacağı endişesini taşıyoruz. Bu nedenle raporun bilim adamları tarafından hazırlanması istiyoruz'' dedi. 
     Vedat Kaya ve İsmail Canlıer'in avukatı Ömer Oğur da, binanın neden çöktüğü, binadan kolon kesildiği ve kesilen kolonun emniyet tarafından muhafaza edildiğini herkes tarafından bilinmesine rağmen, yalnızca Kaya ve Canlıer hakkında dava açılmasını kabullenemediklerini ifade etti. 
     Oğur, Kaya ve Canlıer'in tahliyelerini talep etti. 
     Savcı mütalaasında, arama-kurtarma çalışmaları sırasındaki kusurlu olduğu öne sürülen kişiler hakkında yasal işlem yapılması yönündeki talebin reddedilmesini, konunun dava dosyasının bilirkişiden döndükten sonra düşünülmesini ve tutuklu sanıkların tutukluluk hallerinin devamını istedi. 
     
     PROJE SORUMLUSU TAHLİYE EDİLDİ 
     Mahkeme, çöken binanın proje sorumlusu Halil İbrahim Elliiki'nin yeni hazırlanacak bilirkişi raporunun mahkemeye gelmesinin zaman alacağı için 5 milyar lira kefaletle tahliyesine, Ali Vedat Kaya ve İsmail Canlıer'in ise tutukluluk hallerinin devamına karar verdi. 
     Mahkeme heyeti ayrıca hazırlık soruşturması sırasında yapılan incelemede kusurlu bulunan, ancak haklarında dava açılmayan belediye yetkilileri hakkında ilgili makama gönderilen idari tahkikat sonucunun araştırılıp bildirilmesi konusunda yeniden müzekkere yazılmasına, bilirkişiye yönelik itirazların ise rapor henüz mahkemeye gelmediği için reddine karar verdi. 
     Ali Vedat Kaya, İsmail Hakkı Canlıer ve Halil İbrahim Elliiki, TCK'nın 383. maddesine göre ''tedbirsizlik, dikkatsizlik, sanat ve meslekte emir ve kaidelere riayetsizlik sonucu'' 92 kişinin ölümüne ve 30 kişinin yaralanmasına neden oldukları iddiasıyla yargılanıyor. 
     
</TEXT>
</DOC>
