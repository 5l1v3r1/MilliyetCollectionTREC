<DOC>
<DOCNO> 292500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/ekonomi/eko01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'ya gelen 'sarı zarf'lar 
</HEADLINE>
<TEXT>


Yasa tasarısının hazırlanmasında devletin çeşitli kurumlarındaki müfettişlerin, BDDK üyelerine 'sarı zarf'la gönderdiği sorular da etkili oldu 

Kadife Şahin 

Bankacılık sistemi krizler ve tekrar tekrar ele alınan kanun tasarılarıyla sağlıklı bir sektör olma yolundaki serüvenine, Finansal Hizmetler Kanunu Taslağı ile devam ediyor. 
BDDK'nın Başbakan Yardımcısı Abdüllatif Şener'e gönderdiği tasarının hazırlanmasında, BDDK Yönetim Kurulu üyelerine, devletin çeşitli kurumlarından gelen 'sarı zarflar' da etkili oldu. 
Bugüne değin 22 bankanın yönetimine el koyan BDDK'nın şu an görev yapan 7 kişilik Yönetim Kurulu üyeleri, Başbakanlık Teftiş Kurulu, Meclis Araştırma Komisyonu, Yolsuzluk Komisyonu gibi devletin çeşitli kurumlarındaki müfettişlerin 'sarı zarf'la kendilerine yönelttikleri soruların uygulamadaki sonuçlarını da dikkate alarak taslakta düzenlemelerde bulundular. 

Haziranda gidiyorlar 
Birbirlerine 'Bugün sarı zarf aldın mı ' esprisinde bulunan üyeler, yönetim kurulu üyelerinin imzasını taşıyan kararlara ilişkin soruşturma ve araştırmalar hakkındaki bilgi taleplerini 'sarı zarf'la alıyor. Müfettişlerin üyelere yönelttiği sorular, ağırlıklı olarak Fon'a alınan bankalara ilişkin karar ve uygulamaların soruşturulmasını amaçlıyor. 
Bankacılık yasa tasarısını oybirliği ile ilgili Bakan Şener'e gönderen BDDK Yönetim Kurulu, Başkan Tevfik Bilgin ve şu üyelerden oluşuyor 
Ahmet Şirin İkinci Başkan , Yusuf Ziya Önder yönetim kurulu üyesi , Mehmet Nuri Doğulu yönetim kurulu üyesi , Kemal Çevik yönetim kurulu üyesi , Mustafa Ekim yönetim kurulu üyesi . 
BDDK Yönetim Kurulu Üyesi Kemal Çevik, BDDK kurulduğundan beri kurumda görev yapıyor. Kurulda üç yılı aşkın süredir görev yapan diğer üyeler ise Yusuf Ziya Önder ve Mehmet Nuri Doğulu. 
Haziranda kurayla uzun süreli görev yapan kurul üyelerinden ikisinin yerine yeni üye getirilecek. 

Kredi kartları sırada 
Türkiye Bankalar Birliği ile Şeker Bayramı'ndan sonra yoğun bir görüş alışverişi içinde çalışarak bankacılık yasa taslağını hazırlayan BDDK yönetimi, bu aşamadan sonra leasing ve faktoring sektörlerine ilişkin düzenlemeler üzerinde çalışacak. BDDK, bu düzenlemeden sonra banka kartları ve kredi kartlarına ilişkin çalışmalara yoğunlaşacak. Kredi kartlarına getirilecek yeni düzenlemelerle yasal mevzuatı bulunmayan sektöre disiplin kazandırılması hedefliyor. 


</TEXT>
</DOC>
