<DOC>
<DOCNO> 278551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas23.html </URL>
<DATE> 2004/10/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Yazı Tura" 13, "Mustafa Hakkında Herşey" 12 dalda Altın Portakal adayı 
</HEADLINE>
<TEXT>

     41. Antalya Altın Portakal Film Festivali Ulusal Uzun Metrajlı Film Yarışması'nda Meslek Jürileri, ''En iyi film'' kategorisi dışındaki 16 kategoride, ilk üç sırayı alan ödül adaylarını açıkladı. 
     Antalya Büyükşehir Belediyesi ve Antalya Kültür Sanat Vakfı Başkanı Menderes Türel ile Jüri Başkanı Ziya Öztan birlikte basın toplantısı düzenleyerek, kategorilerinde ilk üç sırayı alan adayları açıkladılar. 
     Büyükşehir Belediye Başkanı Menderes Türel, sinema endüstrisinin desteklenmesi amacıyla, yarışmaya 5 yeni kategori eklendiğini ve jüri üyesi sayısının 70'e yükseltildiğini bildirdi. 
     Jüri Başkanı Öztan da, ilk üç sırayı alan adayların dün belirlendiğini ve sonuçların notere teslim edildiğini söyledi. Öztan, daha sonra sonuçları okudu. Sonuçların açıklandığı basın toplantısını jüri üyeleriyle, bazı sanatçılar da izledi. 
     Uğur Yücel'in yönettiği ''Yazı Tura'', ''En iyi yönetmen'' ve ''En İyi Erkek Oyuncu'' dahil 13 kategoride ilk üç sıraya girerken, Çağan Irmak'ın yönettiği ''Mustafa Hakkında Her Şey'' de 12 dalda ödüle aday filmler arasında gösterildi. Semih Kaplanoğlu'nun yönettiği ''Meleğin Düşüşü'' 6, Ümit Elçi'nin ''Hoşgeldin Hayat'' filmi de 4 dalda ilk 3 sırayı almayı başardı. 
     ''Yazı Tura'' adlı filmde, başrolü Olgun Şimşek ile paylaşan, Kenan İmirzalıoğlu, ''En İyi Erkek Oyuncu'' dalında ilk üçe giremedi. ''Hayal Kurma Oyunları'' adlı filmde başrolü oynayan Tarık Akan da aday oyuncular arasında yer alamadı. Tarık Akan geçtiğimiz yıl ''En İyi Erkek Oyuncu'' seçilmişti. 
     
</TEXT>
</DOC>
