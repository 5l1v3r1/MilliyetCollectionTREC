<DOC>
<DOCNO> 265397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/aspo.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BUZ GİBİ FENER 0-3 
</HEADLINE>
<TEXT>


Sarı-Lacivertliler, İstanbulspor karşısında da oyuna tutuk başladı, ancak usta ayaklarıyla canlandı. Tuncay, van Hooijdonk ve Alex'in birbirinden klas golleriyle üç puanı kaptı 


90 dakika 

MEHMET DEMİRKOL 

Bu yazıyı yazarken terliyorum. Gölgede otururken, sadece parmaklarımı oynatırken bile... Bu saatte, bu sıcakta bu maçı oynatanlara Allah akıl fikir versin. Uyutucu bir iklim. Daum belki oyuncuların uyumasından korktuğundan maç öncesi de hepsiyle teker teker konuşuyordu. Almanca'nın uyarıcı ritminden yararlanmak istiyor olmalı. Ancak onun bu çabası da uyku halini ortadan kaldırmadı. 
Fenerbahçe'de eleştirilen oyuncu tercihleri ve diziliş. Ama dün asıl problem tempodaydı. Fenerbahçe rakibine hiç fırsat vermedi, ama özellikle ilk yarıda pozisyon bulmakta zorlandı. Hücumda kalabalıktılar, iyi yayılıyorlardı, ama topu çok yavaş çevirdiler. Buna çözüm getirmesi beklenen Alex'in ilk devrede yedi önemli pas hatasıyla oynayışı, Fenerbahçe'yi duran toplara mahkum etti. Pozisyon denebilecek dört organizasyonun tamamı bu şekilde oluştu. Sadece 45'te Alex - Van Hooijdonk verkacı sonucunda Oğuz'da kalan Hollandalı'nın şutu istisnaydı. İstanbulspor ise adam markajlı kalabalık bir orta saha savunma kombinizasyonuyla rakibini bağlamaya çalışıyordu. Rakibin temposuzluğunu kullandılar. Topu kaptıklarında ise özellikle Musa Kuş'la direkt kaleye gitmeye çalıştılar. Ama Volkan'ı hiç zorlayamadılar. 
İkinci yarıda farklı olan Fenerbahçe'nin tek pas yapmaya başlamasıydı. Tempo, güneşin alanı terketmesiyle birden arttı. Oyunun ritmi yükselince, Alex de rakip için şaşırtıcı bir yıldıza dönüştü. Adam adamayla tutulması zor bir virtüözdü artık. Tuncay da top ezmekten vazgeçince, sekiz dakika içinde oyunu 2 - 0'a getirdiler. 50'de Alex'in Tuncay'a attırdığı, 53'te Ümit'in müthiş bir performansla Aziz Pierre'e asist yaptığı iki pozisyon maçı bitirdi. O ana kadar kurtarış yapmayan Volkan'ı ev sahibi bundan sonra da hiç zorlamadı. Maçın geri kalan bölümü için söylenecek şey, beklenen Alex'in ortaya çıkışıydı. 90'da attığı gol ligin unutulmazları arasında yer alacak. 

'Daha iyi olacağım' 

'Uyum sorunum var' 
İSTANBULSPOR karşısındaki güzel futbolunu bir de golle süsleyen Alex, henüz yüzde yüz performansla oynayamadığını söyledi. Brezilyalı yıldız, "Performansımı tam olarak kullanamıyorum ama ilk maçtan daha iyi durumdayım. Bundan sonra daha da iyi olacağım. Şu an arkadaşlarımı tanıma ve uyum sağlama aşamasındayım. Bu dönemi geçtikten sonra beni görün" dedi. 

'Ben defans yapamam' 
SAVUNMA özelliği olmadığının altını çizen Alex sözlerini şöyle sürdürdü "Ben oyun kurucuyum. Mesela Aurelio gibi defans yapamam. Ne kadar uğraşırsam uğraşayım onun gibi olamam. Türkiye'de futbolun havadan oynanma durumuna adapte olmaya çalışıyorum. Brezilya'da yerden oynanır. Zaman geçtikçe buna da alışacağıma inanıyorum." 

Maçın hakemi 
İyi yönetti 
MHK'nin gelecek vaat eden hakemlerinden Fırat Aydınus hatasız bir doksan dakika çıkardı. Kartlarını yerinde kullandı, avantaj kurallarını iyi uyguladı. Pozisyonları yakından takip ederken, futbolcularla girdiği diyaloglar da tam not aldı. 

Maçtan notlar 
Scotland Yard geldi 
GÜNGÖREN Stadı'na bir temsilci gönderen UEFA, bu kişinin yanına bir de Scotland Yard elemanı kattı. UEFA Gözlemcisi Marc Timmer ile Scotland Yard'ın güvenlik elemanı, dünkü maçın yanısıra, Galatasaray - Rize karşılaşmasını da izleyecek ve Türkiye'deki güvenlik hakkında rapor hazırlayacak. 

Şanssız Yordanov 
İSTANBULSPOR'UN başarılı orta saha oyuncusu Yordanov maçtan sonra hastaneye kaldırıldı. Tecrübeli futbolcunun gözüne geçici perde indiği, iki gün tedavi göreceği açıklandı. 

Tribünler boş kaldı 
İSTANBULSPOR, Fenerbahçe maçının bilet fiyatlarını 50 milyon liradan satışa çıkarınca, Sarı - Lacivertliler maça ilgi göstermedi. 10 bin kişilik tribünler boş kaldı. Fenerbahçe'yi çok az bir seyirci desteklerken, İstanbulspor'a ayrılan kesim ise fiyatlar düşük olduğu için doldu. 

Bu isimleri kim yazdı 
MAÇI izlemeye gelen basın mensuplarına her karşılaşmadan önce olduğu gibi esame listesi dağıtıldı. Elle yazılan listedeki Fenerbahçeli futbolcuların isimleri herkesi güldürdü. Luciano Lusyona, Aureilo Aurellö, Hooijdonk Hooyydonk, Alex Aleks, Selçuk Selçük, Fabiano Fabyano diye yazılmıştı. 

Kadro bozulmadı 
DAUM, Samsunspor maçını kazanan 11'i sahaya sürdü. Fabiano, Önder, Murat Hacıoğlu'nu yedek çıkaran Alman hoca, bugüne kadar hiç yapmadığı birşeyi ilk kez Güngören'de uyguladı ve ısınmaya çıkan takımının Brezilyalılar'ı Alex, Luciano, Nobre, ve Aurelio ve Servet ile tek tek saha ortasında görüştü. 


</TEXT>
</DOC>
