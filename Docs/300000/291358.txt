<DOC>
<DOCNO> 291358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun08.html </URL>
<DATE> 2004/11/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Rumlar Türkiye ile ilgili tutumlarını AB'ye açıkladı 
</HEADLINE>
<TEXT>

     
     Oshan SABIRLI LEFKOŞA, DHA 
     

RUM Dışişleri Bakanı Yorgos Yakovu, Kıbrıs Rum tarafının, Kıbrıs sorununa Annan Planı temelinde bir çözüm bulunması için yeni bir prosedürün başlamasına karşı olmadığını ifade etti. 
     Yakovu, 17 Aralık AB Zirve Toplantısı'nda Kıbrıs sorununun çözümü için gelecekte uygulanabilecek yeni prosedürün de ifade edileceğini umduğunu, AB Zirve Toplantısı'nın Kıbrıs için önemli bir nokta olacağını açıkladı. Yakovu, ABD dış politikasının amacının, 17 Aralık'ta Türkiye'ye AB ile üyelik müzakerelerine başlama tarihi verilmesi olduğunu ifade etti. Yakovu Cumartesi günü Lefkoşa'da düzenlenen Rum Demokratik İşçi Federasyonu DEOK kongresinde yaptığı konuşmada, "ABD'nin Türkiye'ye müzakere tarihi verilmesine büyük ilgi gösterdiğini bildiğini" ifade etmişti. 
     
     RUM KESİMİNİN 5 KOŞULU 
     Rum Dışişleri Bakanı Yorgos Yakovu, Kıbrıs Rum Kesimi'nin 17 Aralık AB Zirve Toplantısı'nda Türkiye'nin tarih alabilmesi için şu ön koşulların yerine getirilmesi gerektiğini söyledi 
     Kıbrıs Cumhuriyeti'nin tanınması, Türkiye'nin Kıbrıs'ın uluslararası örgütlere katılmasını veto etmekten vazgeçmesi, Türkiye'den Ada'ya ikamet etmek için gelinmemesi ve 1974 sonrasında gelenlerin geri dönmesi, Kıbrıslı Rumların mallarının korunması, Kıbrıs'ta bulunan Türk askerlerinin geri çekilmesi. 
     
     HRİSOSTOMİDİS GÖRÜŞLERİMİZ AB ORGANLARINA İLETİLDİ 
     Rum Hükümet Sözcüsü Kipros Hrisostomidis ise, Kıbrıs Rum Kesimi Hükümeti'nin, Türkiye'nin AB perspektifi konusundaki görüşlerini AB organlarına sunduğunu belirtti. Hrisostomidis, 17 Aralık'ta takınılacak tavır konusunda tüm siyasi güçler arasında görüş birliği var olduğunu söyleyerek, "Görüşlerimiz açık olarak AB organlarına iletildi'' dedi. 
     Hrisostomidis, Türkiye'nin Kıbrıs Cumhuriyeti'ni tanıması gerektiğini, bunun Türkiye'nin görevi olduğunu ifade etti. 
     
</TEXT>
</DOC>
