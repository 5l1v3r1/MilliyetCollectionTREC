<DOC>
<DOCNO> 296412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/ekonomi/eko11.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı menkul kıymet alımı zirvede 
</HEADLINE>
<TEXT>



Yabancıların Türkiye'deki menkul kıymet alım satım işlemlerinde bu yıl tarihi rekorlar kırılıyor. Yabancıların, ocak - ekim döneminde menkul kıymetlerdeki alım satım toplamı bugüne kadarki yıllık düzeylerin bile çok üzerine çıktı. 
Merkez Bankası verilerine göre, yabancılar bu yılın ocak - ekim döneminde Türkiye'de 18.7 milyar dolarlık Devlet iç borçlanma senedi ve İMKB'de hisse senedi alımı gerçekleştirdi. Aynı dönemdeki menkul kıymet satışları da 15 milyar dolar oldu. Böylece, yabancıların bu yılın ilk on ayındaki menkul kıymet alımlarının net miktarı 3.7 milyar dolara yaklaştı. 
Yabancılar, menkul kıymetlerle bundan önce en fazla işlemi 24.8 milyar dolarla 1998 yılında yapmışlardı. Söz konusu yıl 10.1 milyar dolarlık alım yapan yabancılar, 14.6 milyar dolarlık da satış yapmışlar, net satış miktarı da 4.5 milyar dolar olmuştu. Yabancılar geçen ay İMKB'den net 211.6 milyon dolarlık hisse senedi alımında bulundu. 


</TEXT>
</DOC>
