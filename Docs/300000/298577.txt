<DOC>
<DOCNO> 298577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur37.html </URL>
<DATE> 2004/12/17/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Barış Dönmez davasında tahliye çıktı... 
</HEADLINE>
<TEXT>

     Barış Dönmez adlı gencin, Beyoğlu'ndaki bir eğlence yerinde öldürülmesine ilişkin davada, tutuklu sanık İbrahim Biberoğlu tahliye edildi. 
     Beyoğlu 3. Ağır Ceza Mahkemesi'ndeki duruşmaya, tutuklu sanık İbrahim Biberoğlu ile tutuksuz yargılanan Ömer Faruk Saral katıldı. 
     Duruşmada, Barış Dönmez'in babası Zeki Dönmez ile annesi Ayla Dönmez ve avukatları da hazır bulundu. 
     Duruşmada tanık olarak dinlenen Murat Dalar, olayın geçtiği barda garson olarak çalıştığını belirterek, bir kadını tuvalete götürürken Canberk Tonguç'un bir tarafa doğru hamle yapmaya çalıştığını ve kavga çıkacak korkusuyla tutmak istediği bu kişinin elinden kurtulduğunu söyledi. 
     Tonguç'un hamle yaptığı yöne döndüğünde İbrahim Biberoğlu'nu, daha sonra da Barış Dönmez'i merdivenlerin bulunduğu yerde yere doğru çökerken gördüğünü ifade eden Dalar, ''Yanına gidip tutmak istedim. Bir sıcaklık hissettim. O zaman Barış'ın yaralanmış olduğunu anladım'' diye konuştu. 
     Dalar, Barış Dönmez'i, arkadaşı Hakan adlı kişiyle dışarıya çıkardıklarını belirterek, ''Ben, Barış'a vuran ve yaralayan şahsı görmedim'' dedi. 
     Polisteki, ''İbrahim Biberoğlu'nun, Barış Dönmez'in arkasına geçerek bir elini omuzuna, diğer elini göbek kısmına attığı'' şeklindeki ifadesini baskı altında verdiğini öne süren Dalar, bu ifadeyi kabul etmediğini, itiraz etmesine rağmen imzaladığını söyledi. 
     Murat Dalar ayrıca, ilk duruşmadan sonra eğlenmek için gittiği bir barda yanına gelen Canberk Tonguç'un, ''Neden duruşmaya gelmedin. Ölenle ölünmez. Karşı taraf çok sağlam'' şeklinde sözler söylediğini anlattı. 
     Mahkeme heyeti, delil durumu ve tanıkların beyanlarını dikkate alarak, tutuklu sanık İbrahim Biberoğlu'nun tahliyesine karar verdi. 
     Duruşmaya gelmeyen tanıklar Vural İçli, Aysun Kocatürk, Hakan Çetinkaya, Gökay Akkoyun, Oktay Çavuş, Zeynep Aslı Çakan ve İzzet Nuri Çapa'nın polis marifetiyle mahkemeye getirilmesi için yazı yazılmasına, daha önce dinlenen tanık Canberk Tonguç'un da yeniden dinlenmesine karar veren mahkeme, duruşmayı erteledi. 
     Beyoğlu Cumhuriyet Başsavcılığı'nca hazırlanan iddianamede, sanıkların, Barış Dönmez'in 11 Mart 2004 tarihinde bir barda boğazından ve karnından yaralanması, ardından da hastanede ölmesiyle sonuçlanan olaya karıştıkları ifade ediliyor. 
     İddianamede, sanıkların ''kasten adam öldürmek'' suçundan 24 ile 30 yıl arasında ağır hapis cezasına çarptırılması talep ediliyor. 
     
</TEXT>
</DOC>
