<DOC>
<DOCNO> 295538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko25.html </URL>
<DATE> 2004/12/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Genç Müteşebbislerden Avrupa'da tanıtım atağı... 
</HEADLINE>
<TEXT>

     Genç Müteşebbisler Jaycees Derneği JCI İzmir Şubesi'nin Hollanda'da, Türkiye'yi tanıtmak amacıyla bir program düzenleyeceği bildirildi. 
     JCI İzmir tarafından hazırlanan ''Turks Behind The Moon'' adlı projesinin tanıtımı amacıyla EBSO Sanayiciler Kulübü'nde bir basın toplantısı düzenlendi. 
     JCI İzmir Başkanı Alp Limoncuoğlu, dünyanın en büyük üçüncü sivil toplum örgütü olan JCI'nın Avrupa kanadında ''daha aktif bir rol almayı'' planladıklarını ifade etti. 
     Türkiye'nin AB'ye üyeliği sürecinde JCI İzmir olarak Avrupa'daki Türkiye imajını düzeltici çalışmalarda bulunacaklarını kaydeden Limoncuoğlu, bu çerçevede JCI Maastricht şubesi ile ''kardeş kulüp'' olduklarını kaydetti. 
     ''İkiz şube'' olarak tanımlanan anlaşma çerçevesinde, JCI İzmir'in 17 Aralık'tan bir hafta önce Hollanda'ya giderek burada JCI üyelerine Türkiye ile ilgili sunum yapacağını belirten Alp Limoncuoğlu, şöyle konuştu 
     ''Hollanda, Türkiye'nin üyeliğine karşı olumsuz bir kamuoyunun oluştuğu ülkeler arasında yer alıyor. JCI üyeleri, Türkiye'ye yaptıkları ziyaretlerden etkileniyor. Ülkelerinde Türkiye imajının kötü olduğuna ve bu konuda daha fazla tanıtım yapılması gerektiğine dikkat çekiyorlar. Bu ihtiyacı gözeterek bir program başlattık. 
     İlk etapta 17 Aralık'tan bir hafta önce Türkiye'nin üyeliği konusunda Hollanda kamuoyundan farklı bir sesin çıktığını AB'ye göstermeyi amaçlıyoruz. Kardeş kulüp anlaşması çerçevesinde her yıl yeni bir program yapmakla yükümlü kılındık.'' Proje Koordinatörü Işınsu Atalay, Hollanda'da JCI'nın 3 bin üyesinin olduğunu, Maastricht kentinin Avrupa'nın ortasında olması nedeniyle etki alanının tüm Avrupa'ya yayıldığını bildirdi. Atalay, Hollanda'da iki kentte yapılacak toplantılarda JCI üyelerine, Türkiye, Ege ve İzmir'in kültürel, turistik ve ekonomik yönlerini anlatan film gösterimi ve sunumlar yapacaklarını kaydetti. 
     
</TEXT>
</DOC>
