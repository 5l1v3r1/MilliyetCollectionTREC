<DOC>
<DOCNO> 264194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur41.html </URL>
<DATE> 2004/08/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Topbaş Vatandaşları üzmeden daha doğru bir yaşamı hazırlayacağız 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, yağıştan kaynaklanan hasar tespiti için acil bir komite oluşturduklarını belirterek, ''Problemleri tespit ettikten sonra değerlendirme yapılacak'' dedi. 
     Topbaş, Devlet Bakanı ve Başbakan Yardımcısı Mehmet Ali Şahin ile birlikte yaptığı ortak basın açıklamasında, su baskını yaşanan yerlerdeki sıkıntıları telafi etmeye çalıştıklarını söyledi. 
     Bütün memnuniyetlerinin can kaybı yaşanmaması olduğunu vurgulayan Topbaş, şunları kaydetti 
     ''Bütün vatandaşlarımıza geçmiş olsun. Olan sadece mal kaybıdır. Bu konuyla ilgili valimizle de görüştüm. Hasar tespiti için acil bir komite oluşturuyoruz. Buradaki vatandaşlarımızın problemlerini tespit ettikten sonra değerlendirme yapılacak. Şu anda evleri hasar görmüş vatandaşların barınma ihtiyacını karşılayacak yerlerimizi hazırladık. 5 bin 50 kumanya gönderdik. Bu problemler umarım bundan sonra yaşanmaz. Tabii çarpık yapılaşmanın getirdiği sıkıntıları hepimiz biliyoruz. Vatandaşları da razı ederek, onları üzmeden daha doğru bir yaşamı kendilerine hazırlayacağız.'' Kadir Topbaş, Meteoroloji'nin ''yağış sisteminin devam ettiği, saat 18.00'e kadar da süreceği, ancak o saatten sonra bir rahatlamanın söz konusu olacağı'' bilgisini verdiğini sözlerine ekledi. 
     
</TEXT>
</DOC>
