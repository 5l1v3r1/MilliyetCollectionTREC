<DOC>
<DOCNO> 289041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur07.html </URL>
<DATE> 2004/11/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Neve Şalom Sinegogu saldırılarının yıldönümü... Anma töreni düzenlendi 
</HEADLINE>
<TEXT>

     Terörist saldırı sonucu pek çok kişinin hayatını kaybettiği Kuledibi'ndeki Neve Şalom Sinagogu önününde saldırıların yıldönümünde bir anma töreni gerçekleştirildi. 
     Beyoğlu Belediyesi ve Türk Musevi Cemaati'nin birlikte düzenlediği anma töreninde konuşan Beyoğlu Belediye Başkanı Ahmet Misbah Demircan, saldırıyı gerçekleştirenlerin belki bunu bir cemaatin, bir dinin mensuplarına yaptıklarını düşündüklerini, ancak saldırı sonunda bütün Beyoğlu halkını karşılarında bulduklarını söyledi. 
     Bugünkü törenin geçmişte terörden çok sıkıntı çekmiş Türkiye'de bu hareketlerin asla destek bulamayacağının işareti olduğunu vurgulayan Demircan, ''Biz farklı kültürlerde bir arada yaşamayı becerebilmiş bir ülkenin evlatlarıyız. Bu tür olaylarla bizi asla yıkamayacaklarını ve aksine bu tür olaylarda toplumsal şuurumuzun ortaya çıkacağını ifade etmek istiyoruz'' dedi. 
     Beyoğlu Kaymakamı Kamil Başar da, bu terörü kınamamanın mümkün olmadığını ve terörün nereden gelirse gelsin insanlık dışı olduğunu dile getirdi. 
     ''Türkiye Cumhuriyeti'nin laik devletine yapılan saldırı sonrasında vatandaşımız ogün ve bugün de dimdik ayaktadır. Terör hiç bir zaman amacına ulaşamayacaktır'' diyen Başar, bu tür saldırıların Türk milletini daha çok kaynaştırdığını vurguladı. 
     Türk Musevi Cemaati Lideri Silvio Ovadio da, saldırı sonrasında 300'e aşkın yaralıyı hastaneye yetiştirmek için bölgedeki vatandaşların gösterdikleri çabaya, Beyoğlu ve Şişli Belediyeleri'nin gösterdiği duyarlılığa, Vali ve Emniyet Müdürü'nün çalışmalarına teşekkür etti. 
     Sadece bu sinagoglara zarar vermek isteyenlerin aslında bütün Türkiye'ye zarar verdiklerini dile getiren Ovadio, ''Değerli komşularımız 15 Kasım günü bizler pek çok yakınımızı kaybettik. Siz ekmek teknelerinizden mahrum kaldınız. Belki bize kızdınız. Olaydan sonra bu tür törenlerimizi işyerlerinin kapalı olduğu günlere taşımaya çalıştık. Sizler de, bizler de hep birarada, birlikte ortak yaşamamızı sürdüreceğiz'' şeklinde konuştu. 
     Törende daha sonra, Türk ve Musevi din görevlileri ölenlerin anısına dualar okudular. 
     Öte yandan sinagogun karşısındaki dükkanında hayatını kaybeden Murat Şahin anısına da Sivas Yağbasan Köylüleri Yardımlaşma ve Dayanışma Derneği üyeleri tarafından bir tören düzenledi. 
     Şahin'in işyerinin bulunduğu yere karanfiller atan dernek üyeleri, ölenler anısına saygı duruşunda bulundular. 
     Törene katılan Şahin'in annesi Nermin Şahin de, gözyaşlarıyla ''Evladımı öldüren teröristlere lanet olsun'' diyerek tepkisini gösterdi. 
     Tören sonunda, sinagogun bulunduğu caddenin sonunda ölenler anısına inşa edilen anıta da törene katılanlar tarafından karanfiller bırakıldı. 
     
</TEXT>
</DOC>
