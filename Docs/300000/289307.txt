<DOC>
<DOCNO> 289307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur10.html </URL>
<DATE> 2004/11/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Panik yapan anne, oğlunu haşladı 
</HEADLINE>
<TEXT>

     Alev GÜRSOY SİVAS, DHA 

SİVAS'ın Yıldızeli ilçesi'ne bağlı Sarayköy'de evlerinin önünde oynayan 6 yaşındaki Murat Polat'ın fırlattığı torpil, balkona çıkan 2 yaşındaki kardeşi Nami Polat'ın üzerine geldi. Olayı görüp panik yapan anne 33 yaşındaki Şehriban Polat, giysileri tutuşan oğlunun üzerine soğuk su yerine yanlışlıkla sıcak su döktü. Haşlanan talisiz çocuk tedaviye alındı. 
     Önceki gün saat 15.00 sıralarında meydana gelen olayda, Şehriban Polat'ın büyük oğlu Murat Polat, 3 katlı evlerinin önüne çıkıp oynamaya başladı. Murat Polat'ın yakarak fırlattığı torpil, balkondan kendisini seyreden 2 yaşındaki kardeşi Nami Polat'ın üzerine geldi. 
     Balkondaki oğlunun giysilerinin tutuştuğunu gören anne Şehriban Polat, ne yapacağını şaşırdı. anne Polat, panikten soğuk su yerine mutfaktan kaptığı sıcak suyu oğlunun üzerine döktü. Göğsü üzünın bir kısmı ve kolları haşlanan talihsiz çocuk, Sivas Sultan 1'inci izzettin Keykavus Devlet Hastanesi'ne kaldırıldı. 
     İlk müdahalenin ardından Cumhuriyet Üniversitesi Tıp Fakültesi Hastanesi'ne kaldırılan küçük Nami'nin sağlık durumunun iyi olduğu belirtildi. Büyük üzüntü yaşayan anne Şehriban Polat, "Nami balkonda oynuyordu. Ağabeyi Murat evin balkonuna torpil atmış. Ben sesi duyarak balkona çıktığımda Nami yaralanmış ve ağlıyordu, giysileri tutuşmuştu. Ben de panik yaparak, oğlumun üzerine sobanın üzerindeki soğuk olduğunu sandığım kaynar suyu döktüm. Su dökünce çocuk iyice perişan oldu. Kendimi hiç affetmeyeceğim'' dedi. 
     
</TEXT>
</DOC>
