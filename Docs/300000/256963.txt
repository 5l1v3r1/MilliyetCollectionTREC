<DOC>
<DOCNO> 256963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/guncel/axgun01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu apartmandan kim daire alır 
</HEADLINE>
<TEXT>


Okmeydanı'nda 1. derece deprem hasarlı olduğu öne sürülen 9 katlı binadaki daireler satışa çıkarıldı. Apartman sakinleri ise 'Tek çizik bile yok' diyor 

LUBE AYAR İstanbul 

Okmeydanı'nda bir apartmanın girişine asılan dev pankarttaki "Bu bina 1. derecede deprem hasarlıdır ve 1. derecede deprem riski taşımaktadır" yazısı görenleri şaşkına çeviriyor. Binanın üst katlarındaki pencelerde görülen "Satılık" ilanları da bir o kadar şaşırtıcı. 
Yoldan geçenlerin meraklı gözlerle süzdüğü dokuz katlı apartman neredeyse tamamen boşaltılmış. Pankartı kimin, hangi amaçla astığını öğrenmek amacıyla kapısını çaldığımız dairelerde kimseyi bulamadık. 43 daireli apartmanın üst katlarına çıktıkça, sorularımızı yanıtlayacak birkaç apartman sakinine rastladık. 

"İş merkezi yapacaklar" 
Apartman sakinleri, binayı yaptıran ve yüzde 30 hisseye sahip olan Cevahir Holding'in ilk önce "bizzat" hazırladığı raporla karşılarına çıktığını öne sürürek, "Evlerimizde tek bir çizik bile yok. Bu rapor neden depremden 5 yıl sonra hazırlandı Holding, iş merkezi yapmak istediği için bu yolu kullanıyor. Kiracılar, taşındı. Konut sahipleri de evlerini satmaya karar verdi. 'Satılık' ilanlarının asılmasından sonra da pankartı gördük. Satışı engellemek için bunu yaptılar" iddiasında bulundu. 
Cevahir Holding'in Yönetim Kurulu Üyesi Mehmet Cevahir ise 2 yıl önce binayı inceleyen ODTÜ deprem uzmanlarının "bina ağır hasarlı" raporu verdiğini belirterek şunları söyledi "Tadilat için daire başına 6-7 milyar ödenmesi gerekiyor. Dairesi olan 12 - 13 akrabam var. Onlar dairelerini boşalttı. 10-11 dairede oturan var. Ama tadilatın yapılması için tüm dairelerin onayı gerekiyor. Biz bunun için çalışırken, evlerini kiralamaya veya satmaya kalkışan uyanıklar çıkınca, talip olanları haberdar etmek istedik." 


</TEXT>
</DOC>
