<DOC>
<DOCNO> 278950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur24.html </URL>
<DATE> 2004/10/10/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Polise saldırıp sanığın kaçmasını sağladılar 
</HEADLINE>
<TEXT>

     Adana'da, yakalanan bir sanık, aralarında akrabalarının da bulunduğu bir grubun polis ekibine saldırması sonucu kaçtı. 
     Alınan bilgiye göre, uyuşturucu sattığı iddiasıyla hakkında gıyabi tutuklama kararı bulunan Ayhan E, Hürriyet Mahallesi 7. Sokak'ta polis ekiplerince yakalandı. Karakola götürülmek istenilen Ayhan E, aralarında akrabalarının da bulunduğu bir grubun kendisini yakalayan polis ekibine saldırması üzerine kaçmayı başardı. 
     Hürriyet İlköğretim Okulu'nun bahçesinin duvarından atlayarak mahalle aralarında izini kaybettirmeyi başaran sanık, bölgeye sevk edilen çok sayıda polisin aramasına rağmen bulunamadı. 
     Yetkililer, kaçan zanlının ve zanlının kaçmasına yardımcı olanların yakalanmasına çalışıldığını bildirdiler. 
     
</TEXT>
</DOC>
