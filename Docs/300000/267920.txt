<DOC>
<DOCNO> 267920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur14.html </URL>
<DATE> 2004/08/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kadın görevliyi boğazını sıkarak gasp etti 
</HEADLINE>
<TEXT>

     Mustafa İNSAN MERSİN DHA 
MERSİN'de otobüs firmasının bürosunda çalışan 25 yaşındaki Dürüye Tıraş, soyadı belirlenemeyen Recep isimli bir yolcu tarafından boğazı sıkılarak ziynet eşyaları gasp edildi. İstanbul'a gitmek için bilet alan gaspçı, Tıraş'ı mutfağa kilitleyip giderken, firmaya ait bilgisayarı da çaldı. 
     Olay, dün Hürriyet Mahallesi'ndeki Özgüzel Apartmanı'nın altındaki Mersin VIF Seyahat firmasının ofisinde meydana geldi. İddiaya göre firmanın sürekli müşterisi olduğu belirtilen Recep isimli yolcu, ofise gelerek İstanbul'a gitmek üzere bilet satın aldı. Ardından da bilet alışverişi nedeniyle tanıştıkları görevli Dürüye Tıraş ile sohbet etmeye başladı. Bu sırada Tıraş, yolcusuna çay ikram etmek için mutfağa gitti. Ofiste başka kimsenin olmamasından yararlanan Recep de, mutfağa girerek Tıraş'ın boğazını sıkıp, etkisiz hale getirdikten sonra altın künyesi ile cep telefonunu gasp etti. Zanlı, Tıraş'ı mutfağa kilitleyip kaçarken, bilgisayarı da çaldı. 
     Yaklaşık 2 saat sonra yolcuları almak için ofise gelen servis görevlileri, mutfaktan Dürüye Tıraş'ın sesinin geldiğini duyunca kapıyı açıp kurtardı. Polis, zanlıyı yakalamak için soruşturma başlattı. 

     
</TEXT>
</DOC>
