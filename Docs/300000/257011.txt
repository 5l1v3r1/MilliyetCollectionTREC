<DOC>
<DOCNO> 257011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/yasam/axyas02.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şifa niyetine' inşaat çamuru 
</HEADLINE>
<TEXT>


Ölüdeniz, gerçekten 'ölüyor' Gelen turist sayısı her geçen gün azalırken, bazı 'rehberler ', gelen turisti de 'Şifalı' deyip 'çamurun' içine atıyor 

ŞÜKRAN ÖZÇAKMAK İstanbul 

Yaşlı bir kaptanın su almak için kıyıya çıkan oğlu, bir kara parçasının arkasında, turkuvaz rengi duru denizde 'Belcekız'a vurulmuş... Buluşurlarmış gizlice. Fırtınanın patladığı o gün, delikanlı babasına, o koya sığınmayı önermiş. Kaptan, sevgilisini görme uğruna, gemiyi parçalamayı göze aldığını düşünerek saldırmış oğluna. Oğlan denize düşerken gemi, çarşaf gibi bir koya girmiş. Delikanlının öldüğünü duyan Belcekız da kayalıklardan atmış kendini. İşte o gün bu gün, kızın öldüğü yere Belcekız, oğlanın öldüğü yere Ölüdeniz demişler... 
Şimdilerde bu efsanenin bir başka versiyonu yaşanıyor Fethiye'de. Geçen Yıl Muğla'ya gelen turist sayısı 520 bin iken, bu yıl 808 bin olmuş ancak Ölüdeniz sessiz ve boş. Esnaf, "Bizi tatil köyleri yaktı" dese de Ölüdenize 'bir giden pişman bir de gitmeyen'. Tıpkı bir turuna 60 milyon lira ödenen cip safariyle Tlos - Saklıkent - Xanthos ve Patara rotasında heyecanlı bir yolculuk yapmayı planlayanlar gibi. 

Güneşlenme bedeli 9 milyon 
Turistler, şifalı sularda çamur banyosu yapmayı umarken kendilerini köprü inşaatının önündeki dere yatağının çukurundaki çamurda buluyor Rehber, saşkın turistleri tek tek sürükleyerek inşaat çukurunun çamuruna atarken, kameraman CD'sini 40 milyon liradan satmak için çekim çabasında... Ölüdenizde atılan her adımdan, Deli Dumrul misali para alınıyor. Ormandan, Orman Bakanlığı, tarihi kalıntıdan Turizm Bakanlığı, özel şahsa ait Kelebek Vadisi'nden işleticisi 2 ila 12.5 milyon lira ücret alıyor. 
Kumburnu girişinde ise Muğla Valiliği'ne bağlı MELSA şirketine 2 milyon lira ödeniyor. Girişteki çamlar bakımsızlıktan kurumak üzere. Otelde iki kişi, sabah kahvaltısı dahil 40 milyon liraya kalırken, iki şezlongda birkaç saat güneşlenmenin bedeli 9 milyon lira. 


</TEXT>
</DOC>
