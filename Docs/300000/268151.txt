<DOC>
<DOCNO> 268151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko30.html </URL>
<DATE> 2004/09/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Euro bölgesinde işsizlik yüzde 9 
</HEADLINE>
<TEXT>

     Avrupa Birliği'nin 12 üyeli euro bölgesinde Temmuz ayı işsizlik oranı, Haziran'a göre değişmeyerek yüzde 9'da kaldı. Euro bölgesinde geçen yıl Temmuz ayı işsizlik oranı ise yüzde 8.9'du. 
     AB istatistik bürosu Eurostat'ın verilerine göre, 25 ülkeli birlikte Temmuz ayı ortalama işsizlik oranı ise bir önceki aya göre yüzde 0.1 gerilemeyle yine yüzde 9 olarak açıklandı. 
     Temmuz rakamlarına göre euro bölgesindeki işsizlerin sayısı 12.7 milyon iken, AB'deki toplam işsiz sayısı ise 19.3 milyon oldu. 
     AB içinde en düşük işsizlik oranına sahip ülkeler yüzde 4.2 ile Avusturya ve 4.3'le Lüksemburg olurken en yüksek işsizlik oranları yeni AB üyelerinde görüldü. Yüzde 18.8 ile işsizlik oranının en yüksek olduğu ülke Polonya olurken bu ülkeyi yüzde 15.9'la Slovakya, yüzde 11.3'le Litvanya izledi. 
     AB'nin ticari rakipleri olan ABD'de Temmuz ayı işsizlik oranı yüzde 5.6, Japonya'da ise yüzde 4.9 olarak açıklanmıştı. 
     
</TEXT>
</DOC>
