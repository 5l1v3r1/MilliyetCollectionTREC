<DOC>
<DOCNO> 258894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/guncel/gun06.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise sınavı zorunlu olacak 
</HEADLINE>
<TEXT>


ANKARA Milliyet 

Milli Eğitim Bakanı Hüseyin Çelik, gelecek yıl yapılacak Liselere Giriş Sınavı'na LGS , ortaöğretim kurumlarına devam etmek isteyen tüm öğrencilerin girmesini zorunlu hale getireceklerini söyledi. LGS başvurularının da internet ortamında alınacağını açıklayan Çelik, bunun bir çeşit ilköğretimi değerlendirme sınavı olacağını kaydetti. Sonuçlara göre, öğrencilerin hangi okullara yerleşeceğine karar verebileceklerini belirten Çelik, "Bu bir eleme sınavı olmayacak. Yerleşemeyen öğrencilerin puanlarını önlerine koyacağız. Ne kadar başarılılar, bu vesileyle öğrenciler öğrenebilecek" dedi. 2004-ÖSS'ye başvuranların sayısının 250 bin arttığını, bu nedenle de sıfır puan alanların sayısında trajik artıştan söz edilemeyeceğini kaydeden Çelik, "Düşük başarıya sahip öğrenciler, sadece bizim ülkemizde mevcut değil. Kendi kendimizi küçük görmeye, moral bozmaya gerek yok." diye konuştu. 


</TEXT>
</DOC>
