<DOC>
<DOCNO> 297104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/dunya/dun01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Viktor Yuşçenko'yu 'Rusya' zehirledi 
</HEADLINE>
<TEXT>


Zehirlendiği kesinleşen Ukrayna muhalefet liderinin, Rus Gizli Servisi KGB uzmanları tarafından zehirlendiği iddia edildi 

DIŞ HABERLER SERVİSİ 


Ukrayna'da seçim kampanyası sırasında dioksin maddesiyle zehirlendiği açıklanan muhalefet lideri Viktor Yuşçenko'nun Rus Gizli Servisi KGB uzmanları tarafından zehirlenmiş olabileceği öne sürüldü. 
Yuşçenko'nun kurmaylarından Oleh Ryabaçuk, Amerikan ABC televizyonunda katıldığı "Günaydın Amerika" programında, muhalefet liderinin zehirlenmesi olayının ardında yalnızca Kremlin yanlısı Başbakan Viktor Yanukoviç'in olması ihtimalinin düşük olduğunu söyledi. Ryabaçuk, geçtiğimiz temmuz ayında eski Ukrayna ve Rus gizli servis elemanlarından, Yuşçenko'nun seçimlerde saf dışı kalması için zehirleneceğine ilişkin mesajlar aldıklarını, ancak bu mesajları dikkate almadıklarını kaydetti. Ryabaçuk, "Buna cesaret edebileceklerine inanmamıştık, ama ettiler" diye konuştu. 

Yeni soruşturma 
Ukrayna Başsavcılığı, Yuşçenko'nun zehirlenmesine ilişkin aralık ayında delil yetersizliğinden kapatılan soruşturmanın yeniden açıldığını duyurdu. Geçtiğimiz gün, Viyana'daki Rudolfinerhaus Kliniği'nde müşahade altına alınan Yuşçenko'nun kanında normalden 1000 kat fazla oranda dioksin tespit edilmişti. Kliniğin başhekimi Dr. Michael Zimpfer, zehrin büyük olasılıkla Yuşçenko'nun içtiği çorbaya katıldığını söylemişti. 


</TEXT>
</DOC>
