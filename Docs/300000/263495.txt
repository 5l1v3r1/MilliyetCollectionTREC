<DOC>
<DOCNO> 263495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/guncel/gun05.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce yıldır 'uyuyan' bu faylara dikkat 
</HEADLINE>
<TEXT>


Türkiye'de binlerce yıldır deprem üretmeyen 16 'sismik boşluk' tespit edildi. Uzmanlar uyardı 'Uyuyan' faylar, 6.5- 7 büyüklüğündeki depremlere yol açabilir... 

Önay Yılmaz İstanbul 

Bayındırlık ve İsk n Bakanlığı Afet İşleri Genel Müdürlüğü Deprem Araştırma Dairesi tarafından hazırlanan "Türkiye'nin Sismotektoniği" konulu raporda, Türkiye'nin 16 adet büyük deprem üretmesi beklenen sismik boşlukları saptandı. 
Raporu hazırlayanlardan Sismoloji Şubesi Müdürü Dr. Ramazan Demirtaş, binlerce yıldır deprem üretmeyen sismik boşluklar olduğunu belirterek, "Tuz Gölü fayı ile Kayseri'deki Ecemiş fayı binlerce yıldır suskun. Kırılmaları halinde büyüklüğü 7 veya üzerinde deprem üretebilirler" dedi. 
Demirtaş, "hızlandırılmış tren faciası"nın yaşandığı Sakarya Pamukova üzerinde bulunan Mekece fayının da, büyüklüğü 7'nin üzerinde deprem üretebileceğini söyledi. 
Gökova Körfezi'ndeki depremlerin "volkanik hareketlilikten kaynaklandığı" iddialarına katılmadığını belirten Demirtaş, "Körfezde 3 ila 30 kilometre uzunluklarında değişen parçalı faylar mevcut. Burada volkanik faaliyet olabilmesi için gaz çıkışları ve buna bağlı balık ölümlerinin görülmesi gerekir. Böyle bir durum yok. Ancak, burada 6.5 büyüklüğünde bir deprem potansiyeli var" diye konuştu. 

"Volkanik hareket yok" 
18 sismik boşluktan ikisinin deprem ürettiğini anlatan Demirtaş, bunların birinin 2002'de kırılan Afyon'daki Sultandağı, diğerinin de 1998'de kırılan Adana'daki Ceyhan - Yakapınar fayları olduğunu söyledi. 

16 sismik boşluk 

Demirtaş, 16 sismik boşluk hakkında şu bilgileri verdi 
1- Yedisu fayı Erzincan Uzunluğu 90 km. Kuzey Anadolu Fayı KAF üzerinde. En son 1784'te deprem üretti. 7'den büyük deprem bekleniyor. 
2- Orta Marmara fayı 110 km. KAF'ın kolu. Marmara Denizi'nde. En son 1766'da deprem üretti. 7 veya üzerinde deprem bekleniyor. 
3- İznik - Geyve - Mekece fayı 100 km. KAF'a bağlı yan faylardan biri. 600 yıldır sessiz. 7'nin üzerinde deprem üretebilir. 
4- Çelikhan - Türkoğlu fayı Adıyaman - Maraş 145 km. Doğu Anadolu Fayı DAF üzerinde. Son olarak 1513'te deprem üretti. 7 - 7.5 arasında deprem olabilir. 
5- Palu - Sincik fayı Elazığ - Bingöl - Adıyaman 115 km. DAF üzerinde. Son olarak 1789'da deprem üretti. 50 bin insan öldü. 7'den büyük deprem bekleniyor.. 
6- Gevaş fayı Van 70 km. 1646'dan beri suskun. 6.5 - 7 arası deprem bekleniyor. 
7- Anagüncel fayı Hakk ri Yüksekova 200 - 250 km. Son deprem bilinmiyor. 7'den büyük deprem bekleniyor. 
8- Gökova fayı Muğla 30 km. Son deprem tarihi bilinmiyor. 6.5'lik deprem bekleniyor. 
9- Antalya Körfezi fayı Girit'ten İskenderun'a uzanan Helenik - Kıbrıs fayı üzerinde bulunuyor. 100 km. Son deprem bilinmiyor. 7 - 7.5 arasında deprem üretebilir. 
10- Aksu fayı Antalya 100 km. Aksu deresi boyunca Isparta'ya uzanıyor. Isparta'daki antik kentleri yıkan fay. 2 bin yıldır suskun. 6 ile 7 arasında deprem üretebilir. 
11- Ardahan fayı Kars 100 km. Birkaç bin yıldır deprem üretmiyor. Büyüklüğü 6 - 7 arası deprem potansiyeli var. 
12- Çayırlı - Aşkale fayı Erzurum 30 km. KAF'ı kesen faylardan. 6 ila 6.5 büyüklüklerinde deprem üretebilir. 
13- Kıbrıs Zafer Burnu fayı Yaklaşık 100 km. Helenik - Kıbrıs fayı üzerinde. 7 büyüklüğünde deprem üretebilir. Son deprem tarihi bilinmiyor. 
14- Tuzgölü fayı Aksaray 250 km. Koçhisar - Aksaray - Bor arasında. 5 - 10 bin yıldır suskun. 7'nin üzerinde deprem üretebilir. 
15- Ecemiş fayı Kayseri 250 - 300 km. Kayseri'den Mersin'e kadar uzanıyor. 10 bin yıldır suskun. 7'nin üzerinde deprem potansiyeli var. 
16- Bergama - Zeytindağı fayı İzmir 30 - 50 km. Son deprem tarihi bilinmiyor. 6 ile 7 arasında deprem üretebilir. 


</TEXT>
</DOC>
