<DOC>
<DOCNO> 275484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/siyaset/axsiy02.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu gizli imar affıdır' 
</HEADLINE>
<TEXT>


CHP lideri Baykal, imar ve çevre maddelerinin iptali için Anayasa Mahkemesi'ne başvuracaklarını söyledi 

ANKARA Milliyet 


CHP Genel Başkanı Deniz Baykal, imar ve çevre konusundaki yeni düzenlemelerin iptali için Anayasa Mahkemesi'ne başvuracaklarını açıkladı. Baykal, düzenlemeyle imar konusunda gizli bir af çıkarıldığını iddia etti. İmar ve çevre konusundaki yeni düzenlemelerin vahim hatalar içerdiğini savunan Baykal, bunun tehlikeli sonuçlar doğurabileceğini söyledi. İmar konusunda dün alınan kararla gizli bir imar affının çıktığını ifade eden Baykal, "İmar konusunda yapılan yanlışlıklar cezalandırılıyor izlenimi verilirken, TCK'nın içine yerleştirilen düzenlemeyle maalesef imar suçları gizli olarak affedilmiştir" dedi. Af kanununun çıkabilmesi için üçte ikilik çoğunluğa ihtiyaç olduğuna dikkati çeken Baykal, dün nitelikli bir çoğunluk olmadan af yasası çıkarıldığını, bunun da Anayasa'ya aykırı olduğunu ifade ederek, konuyu Anayasa Mahkemesi'ne götüreceğini bildirdi. Baykal, çevreyi kirleterek iş yapan kuruluşların, yandaş firmaların, hükümet üzerinde etkili olduğunun anlaşıldığını öne sürdü. 

Sirmen'in sorusu 
CHP İzmit Milletvekili Sefa Sirmen, Türk Ceza Kanunu'ndaki TCK çevre ile ilgili maddenin yürürlük tarihinin 2 yıl süreyle ertelenmesinden sonra, Çevre ve Orman Bakanı Osman Pepe'ye, "Bu suçları işledikleri tespit edilen şirketler var mıdır " diye sordu. 





</TEXT>
</DOC>
