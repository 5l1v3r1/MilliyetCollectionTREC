<DOC>
<DOCNO> 276616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur49.html </URL>
<DATE> 2004/10/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sağlık Bakanlığı, Rofecoxib içeren ilaçların satışını durdurdu 
</HEADLINE>
<TEXT>

     Sağlık Bakanlığı, Rofecoxib içeren ilaçların satışını, ilacın güvenilirliğine ilişkin çalışmalar sonuçlanıncaya kadar durdurduğunu bildirdi. 
     Sağlık Bakanlığı'ndan yapılan yazılı açıklamada, Rofecoxib isimli ilacın üretici firma, Merck Sharp Dohme tarafından dünya pazarından geri çekildiği kaydedilerek, Beşeri Tıbbi Ürünler Ruhsatlandırma Danışma Komisyonu'nun aldığı karar gereği ilacın güvenirliğine ilişkin çalışmalar sonuçlanıncaya kadar Rofecoxib içeren, ''Vioxx, Ecox, Raxtane, Reox, Rofemax, Romaryd ve Vioret'' adlı ilaçların satışının durdurulduğu belirtildi. 
     Açıklamada, söz konusu ilaçları son günlere kadar kullanan vatandaşların, kalp ve damar rahatsızlığı hissetmeleri halinde sağlık kuruluşlarına müracaat etmeleri istendi. 
     
</TEXT>
</DOC>
