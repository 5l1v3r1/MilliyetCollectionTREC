<DOC>
<DOCNO> 252938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/spor/spo01.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew'de son hamle 
</HEADLINE>
<TEXT>


Beşiktaş'ın Futbol Şube Sorumlusu Kıvanç Oktay, Norveçli golcünün transferindeki tek sorunun bonservisi olduğunu belirtti, "Valencia ile bu problemi de çözersek noktayı koyarız" dedi 

BİLAL MEŞE 


Menajeri devrede 
SİYAH - Beyazlı kulübün gündemine oturan Carew'in ülkesi Norveç ve İspanya'da medyaya yansıyan olumsuz açıklamaları yönetimi tedirgin ederken, transfer konusundaki iyimser hava devam ediyor. Futbol Şubesi Sorumlusu Kıvanç Oktay, "Şu ana kadar hem kendisiyle, hem de menajeriyle yapılan görüşmelerin tamamı olumlu geçti. Carew konusunda tek sıkıntı bonservisi. Bunun için de menajeri Valencia ile görüşüyor" diye konuştu. 

'Alternatif çok' 
KIVANÇ Oktay, Norveçli forvetin transferinin birkaç gün içinde netlik kazanacağını ifade etti. Futbol Şube Sorumlusu, "Forvet olayını bir an önce çözmek zorundayız. Valencia'nın bonservis ile ilgili istediği rakam ortada. Bu konu çözülürse Carew'e son noktayı koyarız. Türkiye'ye gelmek istemediği yolunda bir takım söylentiler bize de geliyor. Carew olmadığı taktirde, ki sanmıyorum, elimizde alternatif çok" dedi. 

'İlhan'la anlaşmadık' 
JAPONYA'DA Vissel Kobe ile yollarını ayıran İlhan Mansız konusundaki spekülasyonlara da açıklık getiren Oktay, şöyle devam etti "Kendisi gelmek istiyor, bu doğru. Bu olur mu, olmaz mı şu aşamada bir şey söylemek zor. Ancak net olan bir şey var ki o da İlhan'la herhangi bir anlaşma yapmadığımızdır. Forvet konusunu hafta içinde bitireceğiz. En iyilerini alacağımızdan kimsenin şüphesi olmasın." 

Açık artırmaya girdi 

Çelişkili yorumlar 
CAREW'İN durumu hakkında her gün farklı haberler medyaya yansıyor. Norveç'in önde gelen yüksek tirajlı gazetelerinden 'VG', golcü oyuncunun cuma günü menajeri Per A.Flod ile birlikte Valencia'da kulüp menajeri Manuel Llorente ile 2.5 saat süren bir toplantı yaptığını yazdı. Flod'un Carew'in bir yıl daha sözleşmesi bulunduğu ve ayrılmayı düşünmediği sözleri de habere yansıdı. 

Talipleri fazlalaştı 
İSPANYA kanadında ise, Beşiktaş'ın 5 milyon dolarlık bonservis bedelini indirme konusunda başarılı olamadığı öne sürüldü. S.Lizbon'un, "Biz Carew ile anlaştık" açıklaması gündeme çıkarken, Norveçli santrforun ayrıca Malaga ve Espanyol ile de masaya oturduğu öğrenildi. Yıldız oyuncunun taliplerinin artmasını fırsat bilen Valencia'nın, fiyat arttırmaya çalıştığı bildirildi. 

Avusturya seferi 
YENİ sezon hazırlıklarının İstanbul etabını tamamlayan Beşiktaş, ikinci etap çalışmaları için bugün Avusturya'nın yolunu tutacak. Siyah - Beyazlılar 5-17 Temmuz tarihlerinde Salzburg Anif, 17-23 Temmmuz'da ise Almanya'nın Sonnhof Bad Worishofen bölgesinde kamp yapacak. Kamp sırasında Alpen Cup'ta altı hazırlık maçı oynayacak. 

Kombineler satışta 
BEŞİKTAŞ'TA 2004 - 2005 futbol sezonu için kombine kartların satışı bugün başlayacak. Taraftarlar saat 11.00'den itibaren BJK İnönü Stadı protokol tribünü önünde kurulacak satış noktalarından kombine kart alabilecek. 31 Ağustos'a kadar satışı sürecek kombine kartlarında bayanlara yüzde 25 indirim uygulanacak. 



</TEXT>
</DOC>
