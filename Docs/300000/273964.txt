<DOC>
<DOCNO> 273964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko41.html </URL>
<DATE> 2004/09/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Finlandiyalı Bakan Türkiye'ye Aralık'a kadar şartlı süre verilebilir 
</HEADLINE>
<TEXT>

     Finlandiya Dış Ticaret ve Kalkınma Bakanı Paula Lehtomaki, ''AB Komisyonu, raporunda Türkiye'ye eksiklerini tamamlaması için Aralık'taki Konsey kararına kadar şartlı bir süre verebilir. Ama bu sadece benim tahminim'' şeklinde konuştu. 
     Beraberindeki işadamları heyetiyle birlikte Türkiye'de temaslarda bulunan Lehtomaki, temaslarını, Ankara Hilton Oteli'nde düzenlediği basın toplantısında değerlendirdi. 
     Türkiye'nin dinamik bir piyasaya sahip olduğunu belirten Lehtomaki, iki ülke arasındaki dış ticaret hacminin arttırılması yanında, AB ile ilişkileri konusunda görüşmelerde bulunduğunu hatırlattı. 
     Devlet Bakanları Ali Babacan ve Kürşad Tüzmen, Çevre ve Orman Bakanı Osman Pepe ile görüştüğünü belirten Lehtomaki, Ankara'daki izlenimlerine ilişkin, ''Türk Hükümeti ve halkını, AB'ye üye olmak için istekli gördüm'' şeklinde konuştu. 
     Türkiye'ye 374 milyon euroluk ihracat, Türkiye'den ise 216 milyon euro'luk ithalat yaptıklarını belirten Lehtomaki, yaklaşık 50 bin Finli turistin de her yıl Türkiye'ye geldiğini, gerek dış ticaret hacmi gerekse turizm hacminin arttırılacağını bildirdi. 
     İki ülke arasındaki ticari ilişkilerin güzel bir örneği olarak, Turkcell ve Telia-Sonera ortaklığını veren Finlandiyalı bakan, Finlandiya'nın, Türkiye'nin ilişkilerinden yararlanarak, Türkiye'nin komşusu ülkelerde iş yapmak istediğini vurguladı. 
     Finlandiyalı Bakan, Türkiye'nin, AB dışında, Finlandiya'nın özel ilgisi bulunan 17 ülke arasında yer aldığını da vurguladı. 
     Paula Lehtomaki, Finlandiya'nın, özellikle çevre ve sağlık teknolojisi konusunda gayete başarılı şirketlerinin bulunduğunu da hatırlattı. 
     
     SORULAR... 
     Paula Lehtomaki, soru üzerine, Türk Ceza Kanunu TCK Tasarısının görüşmelerde gündeme geldiğini, bu konuda bir çözüm bulunmasının önemli olduğunu ifade etti. 
     Lehtomaki, AB Komisyonu'nun raporuna ilişkin soruya karşılık, ilerleme raporunda sadece TCK'nın değil, birçok unsurun yer alacağını, ancak TCK'nın da önemli bir unsur olduğunu kaydetti. Lehtomaki, ceza yasasındaki zor olan duruma bir çözüm bulunacağını ümit ettiğini söyledi. 
     'TCK'ya eklenmesi tartışılan zinanın suç sayılması' konusuna ilişkin soru üzerine, kendi ülkelerinde de aile değerlerini desteklediklerini belirten Lehtomaki, şunları söyledi 
     ''Finlandiyalı olarak, aile değerlerinin desteklenmesinin önemini anlarız. Ancak biz bunu Ceza Yasasıyla düzenlemeyiz. Kadın-Erkek eşitliğini, insan hakları içinde düşünülebiliriz, demokrasi daha farklı, ayrıca kültürel değerlerin yasal düzenleme içine sokulması da oldukça karmaşık ve derin bir konu.'' Bir başka soru üzerine Lehtomaki, Türkiye'nin tam üyelik sürecinde '70 milyonluk kalabalık bir müslüman ülke' olmasından çok, Kopenhag kriterlerini yerine getirip getirmediğinin önem taşıyacağını bildirdi. Lehtomaki ayrıca, modernleşme açısından, Helsinki ile Ankara arasında bir farkın bulunmadığını vurguladı. 
     
     TELSİM KONUSU 
     Lehtomaki, 'Nokia ile Telsim arasındaki alacak-verecek konusunun gündeme gelip gelmediğine' ilişkin soruya karşılık, görüşmelerde bu konunun da gündeme geldiğini söyledi, ancak detay vermedi. 
     Lehtomaki, AB'nin genişlemeden sorumlu komisyon üyesi Günter Verheugen ile Başbakan Recep Tayyip Erdoğan arasında yarın yapılması öngörülen görüşmenin önemine işaret ederken, 1 Kasım'da Verheugen'in yerini Finlandiyalı bir yetkilinin alacağını da hatırlattı. 
     Finlandiyalı Bakan, yarın İstanbul'da TÜSİAD ile Finlandiya'daki muhatabı Finlandiya Sanayiciler Konfederasyonu arasında bir işbirliği anlaşması imzalanacağını vurgularken, bunun, iki ülke arasındaki ticari ilişkilerin geliştirilmesi açısından önem taşıdığını kaydetti. 
     
</TEXT>
</DOC>
