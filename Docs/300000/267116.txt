<DOC>
<DOCNO> 267116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun12.html </URL>
<DATE> 2004/08/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bağdat'ta ABD güçleriyle Sadr'a bağlı milisler çatıştı 3 ölü... 
</HEADLINE>
<TEXT>

     Irak'ın başkenti Bağdat'ta Amerikan güçleriyle Iraklı radikal Şii lideri Mukteda Sadr'a bağlı milisler arasında çıkan çatışmalarda 3 kişi öldü. 
     Irak Sağlık Bakanlığı yetkilisi Saad El Emili, çatışmalarda 3 kişinin öldüğünü, 25 kişinin yaralandığını bildirdi. 
     ABD ordusundan Yüzbaşı Brian O'Malley, Sadr'a bağlı milislerin, bölgede devriye gezen Amerikan güçlerine roket atar ve tüfeklerle ateş açtığını belirterek, olayda Amerikan askerlerinden ölen ya da yaralanan olmadığını söyledi. 
     İçişleri Bakanlığı sözcüsü Albay Adnan Abdülrahman da Bağdat'ın doğusunda militanların düzenlediği havan topu saldırılarında 2 sivilin yaşamını yitirdiğini kaydetti. 
     Abdülrahman, Irak Ulusal Olimpiyat Komitesi binası yakınında araçlarını yıkayan 2 sivilin, bölgeye iki havan topunun düşmesi sonucu öldüğünü, Irak ulusal muhafızlarının, bölgedeki çatışmalarda Amerikan askerlerinin yanında yer aldığını kaydetti. 
     Görgü tanıkları da üçüncü havan topunun aynı bölgede Filistin caddesine düştüğünü, Amerikan askerlerinin bölgede yolları kordon altına aldığını belirttiler. 
     Öte yandan, Bağdat'ın 30 kilometre doğusundaki çöl bölgesi el Nahravan'dan geçen petrol boru hattında yangın çıktığı bildirildi. 
     AP televizyonunda yayınlanan görüntülerde, bir dizi saldırı sonrasında yangın çıkan boru hattının alevler içinde olduğu görüldü. 
     Yetkiler, başkent yakınlarındaki Dora petrol rafinerisine ham petrol taşıyan hattaki yangının sabotaj sonucu çıktığını henüz doğrulamadılar. 
     
</TEXT>
</DOC>
