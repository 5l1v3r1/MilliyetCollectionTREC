<DOC>
<DOCNO> 273889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun18.html </URL>
<DATE> 2004/09/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Guantanamo'dan 11 Afgan bırakıldı 
</HEADLINE>
<TEXT>

     ABD, Küba'daki Guantanamo üssünden 11 Afganı serbest bıraktı. 
     Kabil'de açıklama yapan Devlet Başkanlığı sözcüsü Refiullah Müceddidi, ''Afgan hükümetinin girişimleri sonucu serbest bırakılan 11 kişinin, şu anda Afganistan'da bulunduklarını'' bildirdi. 
     Sözcü, ''Serbest bırakılan kişilerin bazıları üç yıl, bazıları iki yıldır Guantanamo üssünde tutuluyordu... Artık özgürler, evlerine dönebilirler'' dedi. 
     Amerikan ordusu açıklamayı doğruladı. Amerikalı Binbaşı Mark McCann, ''Tutsaklar Kabil yönetiminin isteğiyle serbest bırakıldı'' demekle yetindi. 
     Amerikan ordusu, ''terörle mücadele'' adı altında Afganistan'dan topladığı çeşitli milliyetlerden yaklaşık 600 kişiyi 2001 sonbaharından bu yana Guantanamo'da tutuyor. Birkaçı hariç, bu kimseler mahkemeye bile çıkarılmadı. Bu hukuksuzluk, uluslararası kamuoyunun tepkisini çekiyor. 
     Guantanamo'dan geçen hafta da 34 Pakistanlı serbest bırakılmıştı. 
     
</TEXT>
</DOC>
