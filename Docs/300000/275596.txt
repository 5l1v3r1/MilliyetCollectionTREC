<DOC>
<DOCNO> 275596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko12.html </URL>
<DATE> 2004/09/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tekstil ihracatı düştü... 
</HEADLINE>
<TEXT>

     Türkiye'de ihracatın önde gelen sektörü tekstilin genel pay içindeki düşüşü ile ''kan kaybetmesi'', sektör çalışanlarını endişelendiriyor. 
     Türkiye İhracatçılar Meclisi AR-GE Şubesi verilerine göre, geçen yıl Ağustos ayında hazırgiyim ve konfeksiyon sektöründe 1 milyar 29 milyon 31 bin dolarlık ihracat gerçekleşirken, ihracat miktarı bu yılın aynı ayında 1 milyar 32 milyon 378 bin dolar oldu. 
     Ağustos ayı verilerinde tekstildeki ihracat artışı yüzde 0.3 olurken, diğer sanayi mamullerinde yüzde 10.3 ile yüzde 45.8 arasında artış kaydedildi. 
     Son bir yıllık dönemde ihracattaki payı yüzde 21.6 olan hazırgiyim ve konfeksiyon sektörünün son aylarda artışının Türkiye ortalamasının oldukça altında kalması da tekstilcileri düşündürüyor. 
     Tekstil sektöründe geçen yıl 11 milyar 516 milyon 424 bin dolarlık ihracat yapılarak bir önceki yıla oranla yüzde 25.56 artış sağlamasına karşın, bu yılın ilk 8 aylık döneminde 8 milyar 638 milyon 840 bin dolarlık ihracatla bir önceki döneme göre yüzde 24.9 düşüş oldu. 
     Sanayi ürünleri dışında kalan sektörlerde geçen ay en yüksek artış fındık ve mamullerinde yüzde 251 ile gerçekleşirken, kuru meyve ve mamullerindeki yüzde 56.3, hububat, bakliyat, yağlı tohumlar ve mamullerinde ise geçen yılın aynı ayına oranla yüzde 40.3 artış gözlendi. 
     Öte yandan, hazırgiyim ve konfeksiyon sektörü ile dolaylı ilişkisi bulunan Deri ve Deri Mamulleri sektöründe yüzde 11.4 düşüş olması da dikkat çekti. 
     
     ''DURGUNLUK ENDİŞE VERİCİ'' 

     Akdeniz İhracatçı Birlikleri AKİB Hazır Giyim ve Konfeksiyon İhracatçıları Birliği Başkanı Tarık Bozbey, AA muhabirine, sektörde durgunluk yaşandığını, bunun endişe verici olduğunu kaydetti. 
     Bozbey, geçen yıla oranla ihracatta artış sağlanmasına karşın Türkiye ortalamasının giderek altında kalınıldığını, bu sürecin Çin mallarının Avrupa pazarına yayılmasıyla başladığını belirtti. 
     Geçtiğimiz yıllarda tekstil ve konfeksiyonun Türkiye ihracatı içinde en yüksek payı aldığını vurgulayan Bozbey, bu payın her geçen gün düştüğünü gözlemlediklerini söyledi. 
     İhracatçıların pazarda sıkıntı çekmelerine karşın müşteri kaybetmemek için zararına satışlar yaptığını ifade eden Bozbey, şöyle dedi 
     ''İhracatın favori sektöründeki durgunluk endişe verici, ancak, ihracat devam ediyor. Durması da mümkün değil. Çünkü, 3-5 yılda kazandığı pazardaki müşterisini 3-5 ayda kaybetmek istemeyen tekstilci ihracata devam etmek zorunda. Ancak, sektördeki durgunluğun gelecek aylarda da devam edeceğini tahmin ediyoruz.'' Sıkıntının en büyük nedenin Çin ve Hindistan üreticileri olduğunu anlatan Bozbey, şöyle devam etti 
     ''Çin ve Hindistan'ın çok ucuza ürünler yapıp teslim edebilmesi, bizim sattığımız pazarların buna göz yumması sektörü olumsuz etkiliyor. Özellikle Çin'in tekstil ihracatçılarına büyük ölçüde devlet desteği uygulaması bizi zora sokuyor. Bir pijama 500 gram gelir. Bunun için 1 kilogram pamuk kullanılmalı. Pamuğun kilosu ise 1.5 dolar. Ancak, Çin pijamayı 85 cente satıyor. Avrupa pazarı da bu nedenle Çin ve Hindistan'ı tercih ediyor. İhracatın gözbebeği tekstilin kan kaybetmemesi için sektöre destek verilmesi gerekiyor.'' 

     
</TEXT>
</DOC>
