<DOC>
<DOCNO> 282110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun17.html </URL>
<DATE> 2004/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bir aile yok oldu, Bağdat'ta otobüse saldırı, Samarra'da çatışma 
</HEADLINE>
<TEXT>

     ABD ordusu, Irak'ın Felluce kentindeki operasyonlarında bir aileyi dünyadan sildi. Düzenlenen son hava saldırısında isabet alan bir evde, aynı aileden altı kişi öldü. Görgü tanıkları, ölenlerin dördünün çocuk olduğunu belirtti. ABD’li yetkililer, Ebu Musab El Zerkavi ile bağlantılı grupların hedef alındığını savunuyor. 
     
     OTOBÜSE SALDIRI 
     Irak'ın başkenti Bağdat'ta 25 havaalanı çalışanını taşıyan bir otobüse silahlı saldırı düzenlendi. Olayda dört kişi hayatını kaybetti. 
     Bir havaalanı görevlisi, otobüsün kentin dışındaki bir mahallede silahlı saldırıya uğradığını ve birçok kişinin yaralandığını söyledi. 
     Otobüste bulunanların, havaalanı yönetici kadrosundan olduğu belirtiliyor. 
     
     SAMARRA'DA ÇATIŞMA 8 ÖLÜ 
     Irak'ın kuzeyindeki Samarra kentinde çıkan çatışmalarda 8 Iraklı öldü, 11 ABD askeri de yaralandı. 
     ABD askerleri, hoparlörlerden halka sabah 07.00'ye kadar sokağa çıkmama çağrısı yaptı. Kentte iki otomobil de infilak ederken, bir çocuk hayatını kaybetti. 
     
     IRAK YÖNETİMİNDEN BM'YE ELEŞTİRİ 
     Irak yönetimi BM'yi, önümüzdeki ocak ayında yapılacak seçimlerin hazırlıklarına yeteri kadar yardımcı olmamakla eleştirdi. 
     Irak Dışişleri Bakanı Hoşyar Zebari gazetecilere yaptığı açıklamada, BM'nin, seçim öncesi hazırlıklara yardımcı olmak için yeterli sayıda uzman göndermediğini söyledi. Zebari, ''BM çalışanlarının bu sürece katılımı ve katkısı maalesef beklentilerimizin altında'' dedi. 
     
</TEXT>
</DOC>
