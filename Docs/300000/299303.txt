<DOC>
<DOCNO> 299303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonyas06.html </URL>
<DATE> 2004/12/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yılbaşı sepeti cep yakıyor... 
</HEADLINE>
<TEXT>

     İbrahim LALELİ DHA 

Yeni yıla girmemize sayılı günler kala, mağazalar ve alışveriş merkezleri, hediyelik yılbaşı sepetlerini vitrine çıkardı. İçerisinde viskiden çikolataya, kestaneden cep telefonuna kadar çeşitli hediyelerin yer aldığı sepetlerin fiyatı 50 milyon ile 850 milyon arasında değişiyor. 
     Antalya'daki büyük alışveriş merkezleri, mağazalar ve pastaneler de vitrinlerini çam ağaçları ve rengarenk ışıklarla süslerken, yılbaşı sepetleri de vitrinlerdeki yerini aldı. İçerisinde kestaneden puroya, viskiden maytaba, kravattan çikolataya kadar çeşitli hediyelerin bulunduğu yılbaşı paketleri, 50 milyon liradan başlayan fiyatlarla satılıyor, 225 milyona kadar yükseliyor. Sepetlerin içerisinde cep telefonu, gömlek, parfüm gibi pahalı hediyelerin yer alanları ise 850 milyona satışa sunuluyor. 
     Yılbaşı hediye sepetlerinde en az üç çeşit hediye bulunduğunu kaydeden Özlem Pastanesi sahibi Tarkan Okumuşoğlu, "Paketlere, melodi sepeti, büyülü noel, elips sandık, cesaret sepeti ve hazine sandığı gibi isimler veriyoruz. Her birinde en az üç hediye bulunuyor. Çikolata, viski, şampanya ve kravat olanı var. Bir başka sepette ise kestane, vokta, lokum ve maytap yer alıyor. Fiyatları da 50 milyon ile 225 milyon arasında değişiyor'' dedi. Okumuşoğlu, hediye sepetlerinin kırmızı- beyaz renklerdeki kurdele ve Noel'i simgeleyen aksesuarlarla süslendiğini kaydetti. 
     
     SÜSLERE BÜYÜK İLGİ 

     Yeni yıla heyecan içinde hazırlanan Antalya'da yılbaşı gecesine özgü Noel ağaçları ve süs eşyalarında da satış patlaması yaşanıyor. Maximum Show Business sahibi Kamil Taşkın, satışa sunulan çeşitli ebat ve boylardaki yapma Noel ağaçlarının siparişlerine yetişmekte zorlandıklarını belirtti. 
     Yılbaşı gecesi evlerinin önü ve salonlarını Noel ağaçları ve rengarenk süslerle donatıp, farklı bir atmosfer yaratmak isteyenlerin şimdiden sipariş vermeye başladığını söyleyen Taşkın, Antalyalılar'ın genellikle rengarenk top ve yıldızlarla süslenmiş Noel ağaçlarını tercih ettiklerini kaydetti. 
     Antalya'daki animasyon firmaları da Noel Baba kıyafeti satışlarının iyi gittiğini bildirdi. Kukuleta, simli ip, balon, yıldız ve maske satışlarının beklenilenin üzerinde sipariş aldığını kaydeden firma yetkilileri, fiyatları 20 ile 70 milyon arasında değişen Noel Baba kıyafetlerine anne- babaların ilgi gösterdiğini söyledi. 

     
</TEXT>
</DOC>
