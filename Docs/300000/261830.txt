<DOC>
<DOCNO> 261830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur07.html </URL>
<DATE> 2004/08/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şikayetçi oldu, öldürüldü 
</HEADLINE>
<TEXT>

     İsmail AKDUMAN - SAMSUN DHA 
SAMSUN'un Bafra İlçesi'nde zabıta memuru 35 yaşındaki Menderes Deniz, kendisini tehdit ettiği gerekçesiyle şikayet ettiği 22 yaşındaki Hakan Küçük'ün kardeşi 19 yaşındaki Bircan Küçük, 18 yaşındaki Sercan Küçük ve eniştesi 35 yaşındaki Recep Liman'ın saldırısına uğrayarak öldürüldü. 
     Olay, Bafra Emirefendi Mahallesi Emirefendi Bulvarı'nda önceki gün öğle saatlerinde meydana geldi. Menderes Deniz aralarında kan davası olan hasmı Hakan Küçük'ü, ruhsatsız tabanca taşıdığı ve kendisini tehdit ettiği gerekçesiyle polise şikayet etti. Bir kahvede otururken gözaltına alınan Hakan Küçük'ün üzerinde ruhsatsız tabanca, evinde ise ruhsatsız av tüfeği bulundu. 
     Ruhsatsız silah bulundurmak ve tehdit suçlarından adliye sevk edilen Hakan Küçük, tutuklandı. Bu sırada adliye önünde bekleyen Hakan Küçük'ün kardeşleri Bircan Küçük, Sercan Küçük ve eniştesi Recep Liman, şikayetçi olan Menderes Deniz ile annesi 61 yaşındaki Gülizar Deniz'e saldırdı. Menderes Deniz, 5 yerinden bıçaklanarak yaralanırken, kaldırıldığı Bafra Devlet Hastanesi'nde öldü. 
     Olaydan sonra kaçan ve akşam saatlerinde polise giderek teslim olan 3 kişiden Bircan Küçük cinayeti işlediğini söyledi. 

     
</TEXT>
</DOC>
