<DOC>
<DOCNO> 291585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/dunya/dun01.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın halefi Abbas 
</HEADLINE>
<TEXT>


DIŞ HABERLER SERVİSİ 


Filistin Kurtuluş Örgütü FKÖ bünyesindeki en büyük siyasi fraksiyon olan El Fetih hareketi, Yaser Arafat'ın ölümünün ardından FKÖ liderliğine getirilen Mahmud Abbas'ı, 9 Ocak'ta düzenlenecek devlet başkanlığı seçimleri için aday gösterdi. El Fetih'te genç kesimin, adaylık için İsrail'de ömür boyu hapis cezasını çeken intifada liderlerinden Mervan Berguti'yi desteklemesine rağmen, hareket içinde uzlaşma sağlandığı ve 69 yaşındaki Abbas'ın devlet başkanı adayı gösterildiği açıklandı. 
Ebu Mazen olarak da bilinen Mahmud Abbas'ın adaylığının, Filistin'e gelen ABD Dışişleri Bakanı Colin Powell ile önceki gün görüşmesinden birkaç saat sonra açıklanması dikkat çekti. 1994'te Yaser Arafat ile birlikte sürgünden Filistin'e dönen Mahmud Abbas, Filistin davasının bilge ve ılımlı kanadını temsil ediyor. Abbas'ın, devlet başkanı seçilirse İsrail ile barış yolu arayacağı belirtiliyor. 
Filistin'de birçok örgüt, Arafat'ın karizmasından yoksun olan Ebu Mazen'e karşıtlığını ilan etmişti. 


</TEXT>
</DOC>
