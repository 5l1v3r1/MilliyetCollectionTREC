<DOC>
<DOCNO> 261608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur22.html </URL>
<DATE> 2004/08/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çanakkale'de feribot kazası ucuz atlatıldı... 
</HEADLINE>
<TEXT>

     Çanakkale Boğazı'nda, Çanakkale ile Kilitbahir arasında yolcu ve otomobil taşıyan mini feribot, kaza yaptı. Kazasının, kaptanın rahatsızlanması sonucu meydana geldiği bildirildi. 
     Kilitbahir'den Çanakkale'ye yolcu ve otomobil taşıyan Atalay Ebren idaresindeki Alınteri 9 adlı mini feribot, motor iskelesine yanaştığı sırada, iskelede bağlı bulunan ''Söndüren 6'' adlı römorköre arkadan çarptı. 
     Denizcilik Müsteşarlığı Çanakkale Bölge Müdürlüğü yetkilileri, ''Alınteri 9'' adlı feribotun kaptanı Atalay Ebren'in, Çanakkale'ye yaklaştığı sırada tansiyonunun yükselmesi sonucu fenalaştığı ve kazanın bu nedenle meydana geldiği belirtildi. 
     Çarpmanın etkisiyle mini feribotun kapak kısmında ve feribotun kapak bölümündeki araçlarda maddi hasar oluştu. Bazı yolcular hafif yaralandı. Römorkörün gövdesinde yırtık meydana geldi. 
     Kazanın ardından fenalaşan Kaptan Ebren ile yaralanan yolculara ilk müdahaleyi, feribota gelen 112 Acil Servis ekibi yaptı. Kazayla ilgili soruşturma başlatıldığı bildirildi. 
     Yetkililer, kaptanın ifadesinin, sağlık kontrolünden geçirildikten sonra alınacağını kaydetti. 
     
     ''TANSİYONUM ÇIKTI, KENDİMDEN GEÇMİŞİM'' 

     Çanakkale Devlet Hastanesi'nde tedavi altına alınan Kaptan Ebren, kaza sırasında hiçbir şey hatırlamadığını belirterek, ''Birden tansiyonum çıktı. Kendimden geçmişim. Hiçbir şey hatırlamıyorum. 45 yıllık meslek hayatımda ilk kez kaza yaptım'' dedi. 
     Öte yandan, kaza sırasında feribottaki araçlarda oluşan maddi hasar masraflarını taşıyıcı firmanın karşılayacağı öğrenildi. 
     
</TEXT>
</DOC>
