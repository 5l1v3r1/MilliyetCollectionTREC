<DOC>
<DOCNO> 278079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy05.html </URL>
<DATE> 2004/10/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mehmet Bekaroğlu, Saadet Partisi'nden istifa etti 
</HEADLINE>
<TEXT>

     Saadet Partisi Genel Başkan Yardımcısı Mehmet Bekaroğlu, partisinden istifa ettiğini açıkladı. 
     Bekaroğlu, noter aracılığı ile Saadet Partisi Genel Merkezi'ne gönderdiği istifa mektubunda, partisinin ''küresel saldırıya karşı'' gerekli olan araçları oluşturamadığını bildirerek, ''tüm enerji ve imkanlar liderin tekrar siyasete dönmesi için harcanırken siyasetin gerekleri ihmal edilmiştir, buna rağmen lider de kurtarılamamıştır'' görüşünü ifade etti. 
     Saadet Partisi'nin toplumsal muhalefetin çok ötesine düştüğünü öne süren Bekaroğlu, iki yıldır yaptığı uyarı ve tekliflerin dikkate alınmamasının kendisinde, bu partide siyaset yapma imkanı kalmadığı kanaatinin oluşmasına yol açtığını kaydetti. 
     Bekaroğlu, toplumsal muhalefetin içinde yer almak ve bunun için yeni yapılanmaların imkanlarını araştırmak üzere Saadet Partisi'ndeki görevinden ve parti üyeliğinden istifa ettiğini bildirdi. 
     
</TEXT>
</DOC>
