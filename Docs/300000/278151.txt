<DOC>
<DOCNO> 278151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur23.html </URL>
<DATE> 2004/10/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İstanbul'da 400 su baskını meydana geldi, tramvaylar çalışmıyor .. 
</HEADLINE>
<TEXT>

     İstanbul'da sabah saatlerinden itibaren etkili olan sağanak yağış, su baskınlarının yanı sıra trafikte de olumsuzluklar yaşanmasına neden oldu. 
     A.A muhabirinin aldığı bilgiye göre, Fatih, Beyoğlu, İstinye, Beşiktaş, Kocasinan, Şişli, Bayrampaşa, Bağcılar ve Beykoz'da etkili olan sağanak yağış sonucu, İSKİ ve itfaiyeye 400 su baskını ihbarı yapıldı. 
     Özellikle Bahçelievler'de Tavukçu Deresi'nin taşması sonucu, bazı yerlerde yaklaşık 1.5 metre yüksekliğinde su birikintileri oluştu. Çok sayıda araç bu sularda kalırken, ev ve işyerinin bodrum katlarında da su baskınları meydana geldi. 
     Esenler Çinçin Deresi'nde de küçük ölçüde bir taşma oldu, ancak ciddi oranda su baskını yaşanmadı. 
     Bugün yıkım yapılacağı açıklanan, ancak yağış nedeniyle iptal edilen Alibeyköy Deresi ve çevresinde de su taşkınları oldu. 
     Etkili yağış nedeniyle köprü ve geçit altlarının yanı sıra ana caddelerde de ciddi ölçüde su birikmesi nedeniyle trafik kent genelinde durma noktasına geldi. Özellikle çevre yolları katılımlarındaki trafik sıkışıklığı, diğer yolları da olumsuz etkiledi. 
     Yağıştan tramvay ve deniz otobüsleri de olumsuz etkilendi. 
     Sabah saatlerinde Topkapı-Cevizlibağ arasındaki tramvay yolunda bir aracın kalması nedeniyle Topkapı-Zeytinburnu arasındaki tramvay seferleri yapılamazken, Aksaray'da hat üzerinde su birikmesi nedeniyle de buradan Eminönü'ne aksamalı seferler gerçekleştirildi. 
     Aksaray-Havalimanı arasında çalışan hafif metro da, Bayrampaşa istasyonuna yolcuların su baskını nedeniyle ulaşamaması üzerine bu durakta yolcu indirip bindiremedi. 
     Vatan Caddesi üzerindeki mazgalların tıkanması nedeniyle hafif metro hattına su ulaştığı için bu bölümde kontrollü geçiş yapıldı. 
     Tramvayın çalışmaması nedeniyle bu hatta biriken yolcular, otobüslere binebilmek için uzun kuyruklar oluşturdu. 
     Sabah saatlerinde bazı deniz otobüsü seferleri de yapılamazken, saat 12.30'da yapılacak olan Bostancı-Yenikapı-Bandırma deniz otobüsü seferinin de iptal edildiği bildirildi. 
     
     METREKAREYE DÜŞEN YAĞIŞ MİKTARI 
     İstanbul Büyükşehir Belediyesi Afet Koordinasyon Merkezi'nden AKOM yapılan açıklamada da, 07.00-09.00 saatleri arasında İstinye'ye 46, Balmumcu'ya 38, Alibeyköy'e 39, Sazlıdere'ye 26, Büyükçekmece'ye 20 kilogram yağış düştüğü bildirildi. 
     AKOM'un en üst düzeyde alarma geçtiği belirtilen açıklamada, gelen 400 su baskını ihbarının İSKİ, Yol Bakım ve Onarım Müdürlüğü, Park ve Bahçeler ile İşletmeler Müdürlüğü ekipleri tarafından değerlendirilerek, ekiplerin yönlendirildiği kaydedildi. 
     
</TEXT>
</DOC>
