<DOC>
<DOCNO> 283196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo19.html </URL>
<DATE> 2004/10/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Zehiroğlu Denizlispor galibiyeti bizim için ilaç gibi oldu... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Denizlispor galibiyetinin, kendileri için ilaç gibi olduğunu söyledi. 
     Zehiroğlu, üst üste aldıkları mağlubiyetlerin ardından Denizlispor maçına büyük önem verdiklerini belirtti. 
     Denizlispor'u yenerek tekrar çıkış yakalamayı hedeflediklerini ifade eden Zehiroğlu, şöyle konuştu 
     ''Futbolcularımızın üzerinde son üç haftanın stresi vardı. Bu maçın da zorlu geçeceğini biliyorduk. Ama maçın başında bulduğumuz gol bizi rahatlattı ve futbolumuzu sahaya daha iyi yansıttık. Denizlispor'un üzerimize geldiği dakikalarda kontrataktan çok net pozisyonlar bulduk. Fakat bunları değerlendiremedik. Murat'ın ilk yarı bitmeden sakatlanarak çıkması bizim için şanssızlıktı. İkinci yarıda yine kontrollü şekilde ataklar geliştirdik.'' Denizlispor'un iyi bir takım olduğunu, çok iyi mücadele ettiğini kaydeden Zehiroğlu, ''Ama biz gereken önlemleri alarak fazla pozisyon vermedik. Çok çekişmeli ve kaliteli bir maç oldu. Bu galibiyet bizim için ilaç gibi oldu. Üç haftadır yattığımız hasta yatağımızdan kalktık. Denizlispor galibiyetiyle yeniden moral bulduk'' dedi. 
     Zehiroğlu, Denizlispor galibiyetini bir an önce unutup Gaziantepspor maçına konsantre olacaklarını da sözlerine ekledi. 
     Öte yandan, yeşil-mavili ekip bugünü izinli geçirerek Gaziantepspor maçının hazırlıklarına yarın başlayacak. 
     
</TEXT>
</DOC>
