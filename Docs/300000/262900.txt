<DOC>
<DOCNO> 262900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur44.html </URL>
<DATE> 2004/08/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Jeoloji Mühendisleri Odası Son depremler dikkatle izlenmeli 
</HEADLINE>
<TEXT>

     Jeoloji Mühendisleri Odası, yaşanan son depremlerin bilimsel anlamda dikkatle izlenmesini isteyerek Doğu Anadolu fay sisteminin büyük can ve mal kaybına yol açabilecek depremler üretebilme potansiyeline sahip bulunduğunu kaydetti. 
     Oda tarafından yapılan yazılı açıklamada, uzunlukları 50-145 kilometre arasında değişen 6 fay parçasından oluşan 580 kilometre uzunluğundaki Doğu Anadolu fay sistemininde 1822 ve 1872 yıllarında büyüklükleri 6.8 ile 7.8 arasında değişen büyük depremler olduğu hatırlatıldı. 
     ''Bu büyüklükteki depremlerin yenilenme aralıkları ortalama 200-250 yıl arasında değişmektedir'' denilen açıklamada, şunlar kaydedildi 
     ''Doğu Anadolu fay sisteminin farklı fay parçaları üzerinde olan en son depremlerden günümüze kadar geçen süreler irdelenecek olursa sırasıyla 137 yıl, 32 yıl, 214 yıl, 129 yıl, 128 yıl, 110 yıl, 490 yıl ve 181 yıllık süreler geçtiği anlaşılacaktır. Doğu Anadolu fay sistemi ülkemizin aktif tektonik kuşaklarından biridir ve büyük can ve mal kaybına yol açabilecek depremler üretebilecek potansiyele sahiptir. Dolayısıyla son depremin bilmisel anlamda dikkatle izlenmesinde yarar bulunmaktadır.'' Zemin özellikleri araştırılmadan yerleşim yerlerinin seçilmesi ve yapılarda mühendislik hizmetlerinin göz ardı edilmesinin depremleri daha riskli hale getirdiği belirtilen açıklamada, başta deprem olmak üzere jeolojik tehlikelere karşı koruyucu önlemlerin ivedilikle aınmasının önemine dikkat çekildi. 
     
     ÖNLEMLER 
     Jeoloji Mühendisleri Odası, açıklamasında şu önlemlere yer verdi 
     -Yara sarmaya dayalı ulusal afet sistemi, zarar azaltma odaklı olarak yeniden oluşturulmalıdır. 
     -Afet yönetim sistemindeki kurumsal yapılanma parçalı ve çok başlı durumdan kurtarılarak, hem merkezi hem de yerel düzeyde bir bütünlüğe kavuşturulmalıdır. 
     -Doğal afetlere karşı çalışmaların yerelleştirilmesine ve ticarileştirilmesine izin verilmemelidir. 
     -İmar planına esas jeolojik-jeoteknik etütlerin yaptırılması yerel yönetimler için zorunlu hale getirilmeli, ilgili yönetimlerin jeoloji mühendisi istihdamlarındaki eksiklikler giderilmelidir. 
     -Toplumda afet kültürünün oluşmasına yönelik olarak ilköğretim ve lise programlarında jeoloji ve afetlere hazırlık derslerine yer verilmelidir. 
     
</TEXT>
</DOC>
