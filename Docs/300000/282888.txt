<DOC>
<DOCNO> 282888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/yilmaz.html </URL>
<DATE> 2004/10/24/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Beyoğlu'nda yemek Bodrum'da arınma 
</HEADLINE>
<TEXT>

Turkcell'in İran ve Ukrayna operasyonlarından sorumlu Ersin Pamuksüzer, bu yaz Bodrum'a detoks turlarına başlıyor. Beyoğlu'nda otel açan eşi Esra Pamuksüzer ile Çukurova'sız bir hayata yelken açıyor 

Bir dekorasyon veya yemek yazısı yazacak değilim ama konuya buradan girmek zorundayım. Tepebaşı'ndan Tünel'e giderken sıralanan eski yüzlü evlerde sönen ışıklar, teker teker yanmaya başlıyor. "Ansen 130 suite" bunlardan biri. 
10 odalı apart otel, bar, kafe ve restoran. Binanın yere uzanan vitrininden bakınca, bir mobilya mağazası veya bir evin salonuyla karşılaşıyormuş gibi oluyorsunuz. Sarı ışıklar, kahverengi düz hatlı yüksek olmayan mobilyalar, siyah - beyaz fotoğrafların süslediği duvarlar, yüksek tavanlar sadelik vurgusu, geçmişin yaşanmışlığını örtmüyor. 
Bu gecenin konukları çok özel. Ansen'in işletmecisi Esra Pamuksüzer, henüz açılışı yapılmayan otelinin restoranında, yerli - yabancı misafirlerine bizzat sunum yapıyor. "Kavanozda karides" mönünün favori listesinin başında. İrice hava geçirmez bir kavanozda sebzelerle birlikte pişmiş karides, sağlıklı beslenme iddiası taşıyor. Tatlıların üzerine içilen yeşil çay da poşette veya toz halinde değil bizzat bitkinin yapraklarından hazırlanıyor. 

İsveç'in Demirel'i 
Her katında iki odanın bulunduğu binanın en üst katındaki oda Haliç'e bakıyor. 
Ortada geniş bir yatak, yere yakın. Duvarda mobilya çıkıntıları gözü almıyor, yine alçakta duran sehpalar, koltuklar ve kahve - bej tonlarında döşemeler. Tüm bu ayrıntıları niye veriyorum feng shui tarzı dekorasyon , şimdi oraya geleceğim. 
Pamuksüzer'in özel konukları arasında 'İsveç'in Demirel'i' olarak yorumlayabileceğimiz eski bakanlardan Anita Gradin ve arkadaşları bulunuyor. Türkiye ile ilgili AB raporu hazırlamak üzere Türkiye'ye gelmişler. Sosyal demokrasinin okulu sayılan İsveç'ten Türkiye'ye gelen siyasetçiler, sivil toplum örgütleri ile görüşüyorlar. 
İsveç, Pamuksüzer... Bu iki isim sizde bir çağrışım yapmıştır Çukurova. 
Malum Çukurova'nın GSM firması Turkcell'in, İsveç firması Ericsson ile işbirliği Ersin Pamuksüzer'in bu gruptaki yolculuğunun başlangıcıydı. Ersin Pamuksüzer, Ericsson'un Genel Müdürlüğü'nden sonra Turkcell Yönetim Kurulu'na girmişti. Dolayısıyla Çukurova Grubu'ndaki bağları da kuvvetlenmişti. 
Çukurova'nın Yapı Kredi ve Pamukbank'tan doğan 6.2 milyar dolarlık borcu nedeniyle çıkmaza girme sürecinde Pamuksüzer, gruptan uzaklaşmaya başladı. 
Çukurova'nun patronu Mehmet Emin Karamehmet'le, en yakın adamı Osman Berkmen'in bile bir dönem geri planda kalmasına yol açan, Pamuksüzer yakınlaşması nasıl başlamıştı, nasıl sona erdi 

Yerine Browning geldi 
Bunu her iki tarafı da dinleyince anlayabileceğiz. Şimdilik bildiğimiz geçtiğimiz aylarda Neşter 2 operasyonunda, Ersin Pamuksüzer'in gözaltına alınmasıyla iplerin koptuğu. Ardından Karamehmet'in, Pamuksüzer'in görüşmelerde kuşku ile yaklaştığı "sözde kreditör" Northway Petroleum Services Ltd.'in patronu Gary Steven Browning'i vitrine çıkarması dikkat çekti. Pamuksüzer'den boşalan Turkcell yönetim kurulu üyeliği koltuğuna Browning oturmuştu. 
Browning'in Çukurova'ya para falan vermeyeceği ortaya çıkınca, herkes o koltuğun gerçek sahibini Rusya'da aramaya başladı ya, neyse... 

Yaza detoks merkezi kuracak Pamuksüzer, Çukurova'nın üzerine sünger çekmiş, son iki yıldır sürdürdüğü Hindistan seferlerinde 12 kilo vermiş, yeni hayat felsefesi almış. 
Duyuyorsunuzdur son yıllarda dünyada yeni trend "Batı ile kirlenen bedeni, ruhu ve zihni, Doğu ile temizlenmek." Ersin Pamuksüzer de aynı yolculuğu yapıyor. "Dünya malı dünyada kalıyor, bir nefeste ölüme varıyorsun" basitliğinde bir denkleme ulaşmak için çekilen dertlerin dozajının etkisi var mı bilmiyorum Pamuksüzer "Yeter" diyor. 
Turkcell'in İran ve Ukrayna'da kurduğu şirketlerde yönetim kurulu üyesi olan Pamuksüzer, buralardaki işlerini toparlayıp yeni bir yaşam kurmanın hazırlığında. Bodrum Göltürkbükü'nde aldığı yerde bu yaz yoga, meditasyon ve detoks tekniklerinin uygulanacağı programlar uygulayacak. 
Pamuksüzer, 15 - 20 kişilik gruplara hazırlayacağı 'tur paketlerinde', alternatif tıbbın imk nlarından yararlanacak. Bedenin toksinlerden zehirlerden arınarak kilo verilmesini sağlayan 'detoks kürlerinden' birini seçecek. Çukurova'da toksinler nasıl atılacak, o belli değil. 



</TEXT>
</DOC>
