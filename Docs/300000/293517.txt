<DOC>
<DOCNO> 293517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo49.html </URL>
<DATE> 2004/11/30/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Beşiktaş, Standard Liege maçına hazır... 
</HEADLINE>
<TEXT>

     UEFA Kupası 2. tur B Grubu'nda yarın Belçika'nın Standard Liege takımıyla karşılaşacak Beşiktaş, hazırlıklarını tamamladı. 
     Siyah-beyazlılar, teknik direktör Vicente Del Bosque yönetiminde, BJK Nevzat Demir Tesisleri'nde son çalışmasını yaptı. Kulüp başkanı Yıldırım Demiören, ikinci başkan Murat Aksu ve futbol şubesinden sorumlu asbaşkan Kıvanç Oktay'ın da izlediği yaklaşık 1,5 saatlik antrenmanda, bir süre çabukluk çalışması yapan futbolcular, ardından taktik varyasyonlar denedi ve çift kale maç oynadı. 
     Samsunspor maçının ardından adalesinde çekme olan Emre bugün takımla çalışırken, bu futbolcunun önemli bir sorunu bulunmadığı bildirildi. 
     Teknik direktör Del Bosque, Standard Liege maçı için kamp kadrosuna, sakatlıkları bulunan John Carew ve Kaan Dobra dışındaki 24 futbolcuyu da aldı. 
     
</TEXT>
</DOC>
