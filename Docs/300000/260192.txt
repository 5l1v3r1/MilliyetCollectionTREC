<DOC>
<DOCNO> 260192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun31.html </URL>
<DATE> 2004/08/03/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
Irak'ta Sadr Milisleri 18 polis kaçırdı 
</HEADLINE>
<TEXT>

     Iraklı Şii lider Mukteda Sadr'a bağlı milislerin son günlerde 18 Iraklı polisi kaçırdığı bildirildi. 
     Necef'teki bir polis yetkilisi, milislerin son günlerde 18 polisi kaçırdığını ve iki polis aracını çaldığını belirtti. 
     Adını açıklamayan yetkili, milislerin amacının, polisleri, gözaltına alınan arkadaşlarının serbest bırakılmasında pazarlık unsuru gibi kullanmak olduğunu söyledi. 
     Necef Valisi Adnan El Zurufi de polislerin kaçırıldığını doğruladı. 
     Sadr'ın sözcüsü Ahmed El Şeybani ise ellerinde polis olmadığını söyledi. 
     Sadr'a bağlı Mehdi Ordusu'na karşı baskınlar düzenleyerek, son günlerde bazı kişileri gözaltına alan polisin bu tür davranışlarının kışkırtıcı olduğunu belirten El Şeybani, polise Mehdi Ordusu'yla işbirliği yapması çağrısında bulundu. 
     
</TEXT>
</DOC>
