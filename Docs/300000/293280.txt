<DOC>
<DOCNO> 293280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/spo05.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündem maddesi, futbol anarşisi 
</HEADLINE>
<TEXT>


Federasyon Başkanı Levent Bıçakcı, statlardaki tribün terörünü önlemek için dün federasyon binasında İstanbul ve Ankara emniyetinin yetkilileriyle bir araya geldi 


Üst düzey zirve 
BEŞİKTAŞ - Çaykur Rizespor maçında bir taraftarın öldürülmesi, son olarak Samsun'da da iki kişinin yaralanmasının ardından futbol terörünün önünü kesmek için kırmızı alarm verildi. Federasyon Başkanı Levent Bıçakcı, statlardaki tribün terörünün önlenmesine yönelik çalışmalar kapsamında dün İstanbul ve Ankara emniyetinden yetkililerle bir araya geldi. 

Tedbirler ele alındı 
FEDERASYONUN Levent'teki merkezinde yapılan toplantıya, Bıçakcı'nın yanı sıra başkanvekilleri Şekip Mosturoğlu, Hasan Doğan, İstanbul Emniyet Müdürü Celalettin Cerrah ve Ankara Emniyet Müdürü Ercüment Yılmaz ile ekibi katıldı. Cerrah, zirvede statlarda yaşanan şiddet olaylarını önlemeye yönelik konuları en ince noktasına kadar masaya yatırdıklarını söyledi. 

'Bu terör kalkacak' 
CERRAH, "Ana başlıklarımız futbol terörü, taraftarlar arası kavga ve kulüp içi taraftar kavgaları" ifadesini kullandı. Statlara taraftar kapasitesinin çok üzerinde seyirci alındığını belirten Cerrah, "Bundan sonra taraftar, biletinin numaralı olup olmadığına baksın ve numarasızsa stada alınmayacağını bilsin. Bunu polis sağlayacak ve bu terör ortadan kalkacak" dedi. 



</TEXT>
</DOC>
