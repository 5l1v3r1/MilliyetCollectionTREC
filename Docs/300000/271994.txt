<DOC>
<DOCNO> 271994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko13.html </URL>
<DATE> 2004/09/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yerli yatırımcı yurtdışına gidiyor 
</HEADLINE>
<TEXT>

     Türkiye'den özellikle son yıllarda balkan ülkelerine yatırımcı akışı başladı Türkiye yabancı yatırımcı çekmek için çabalarını sürdürürken, öte yandan yurtdışında yatırım yapan Türk girişimcilerin sayısı da artmaya başladı. 
     Türkiye son 23 yılda 15.2 milyar dolar tutarında yabancı sermaye girişi sağlarken, yurtdışına yapılan yatırımların tutarı da 6.5 milyar dolar oldu. 
     Hazine Müsteşarlığı ve Devlet Planlama Teşkilatı DPT verileri baz alınarak yapılan hesaplamalara göre, 1981 yılından 2004 yılının 6 aylık dönemine kadar toplam 16 milyar 798 milyon dolarlık giriş gerçekleşirken, 1 milyar 3 milyon dolarlık da yabancı sermaye çıkışı oldu. Böylelikle 1981 yılından bugüne Türkiye'ye yapılan yabancı sermaye yatırımlarının net toplamı, 15 milyar 265 milyon dolarda kaldı. 
     Buna karşılık Türk yatırımcıların yurt dışına yaptıkları yatırımıntutarı 6 milyar 455 milyon doları buldu. Bu rakam Türkiye'nin çektiği yabancı sermayenin yaklaşık yüzde 42.3'üne denk geliyor. 
     
     İlk tercih Hollanda 
     Türk yatırımcıların en fazla tercih ettikleri ülke Hollanda olurken, bu ülkede Türk yatırımlarının tutarı 2 milyar 140 milyon doları buldu. 1 milyar 41 milyon dolarlık yatırım ile Azerbaycan en fazla Türk yatırımcı çeken ikinci ülke olurken, 524 milyon dolar ile İngiltere 3'üncü sırada yer aldı. Buna karşılık Tacikistan ve Lübnan, Türk yatırımı alamayan ülkeler olarak göze çarpıyor. 
     
     İmalat sektörü önde 
     Yurtdışına yatırım yapan Türklerin en fazla tercih ettikleri sektör ise 1 milyar 422 milyon dolar ile imalat oldu. Bunun 1 milyar 373 milyon dolar ile bankacılık, 1 milyar 307 milyon dolar ile de enerji yatırımları izledi. 
     
</TEXT>
</DOC>
