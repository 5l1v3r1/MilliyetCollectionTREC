<DOC>
<DOCNO> 269592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/ekonomi/eko04.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm sezonunu uzatmak için golf yatırımı önerisi 
</HEADLINE>
<TEXT>


DİLEK TAŞ Marmaris 

Türkiye Otelciler Birliği TÜROB Başkanı Ahmet Barut, Bodrum ve Marmaris gibi turistik merkezlerde sezonun uzatılması için golf ve futbol turizmine yönelik yatırımlara hız verilmesi gerektiğini söyledi. TÜROB'un Marmaris'te gerçekleştirilen yönetim kurulu toplantısında gündemin, Antalya dışındaki diğer turizm merkezlerinde 4 ve 5 yıldızlı otel sayılarının artırılması olduğunu belirten Barut, şöyle konuştu 
"Bodrum ve Marmaris gibi turistik merkezlerde yeterli sayıda apart otel olmasına rağmen daha yüksek talebi karşılayacak 4 ve 5 yıldızlı otel yok. Tur operatörlerinin Antalya için kesintisiz çalışması var. Dalaman ve Bodrum havaalanlarına kışın tek bir charter uçağı inmiyor. Bu bölgelerde kış turizmini canlı tutacak yatak kapasitesini artırmamız lazım." 
Turizm bölgelerinde sezonu uzatmak için yeterli sayıda golf sahası ve yatırımın olmadığına da değinen Barut, "Belek dışındaki bölgelerde hiç golf yatırımı yok. Acilen Turizm Bakanlığı'ndan bu bölgelerde golf tesislerinin tahsisini bekliyoruz" dedi. Barut, futbol turizminin de öncelikli konular arasında olduğunu söyleyerek sadece Marmaris'te dört yeni futbol sahası inşa etmeyi planladıklarını kaydetti. 


</TEXT>
</DOC>
