<DOC>
<DOCNO> 274812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun13.html </URL>
<DATE> 2004/09/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bush'la Bin Ladin'i kıyaslayan BM yetkilisi istifa etmek zorunda kaldı 
</HEADLINE>
<TEXT>

     Irak'ta Saddam Hüseyin dönemindeki ''petrol karşılığı gıda'' uygulamasındaki yolsuzlukları soruşturmakla yükümlü bağımsız komisyonun bir yetkilisi, Amerikan Başkanı George Bush ile El Kaide örgütünün lideri Usame Bin Ladin'i kıyaslayınca istifa etmek zorunda kaldı. 
     Bağımsız komisyonun internet sitesinde yayınlanan açıklamada, İletişim Müdürü Anna Di Lellio'nun, istifasını komisyonun başındaki Paul Volcker'e sunduğu ve istifanın ''üzüntüyle'' kabul edildiği belirtildi. 
     ABD'de, BM'yi şiddetle eleştiren kesimden, sağcı muhafazakar bir düşünce kuruluşu olan Heritage Vakfı, kısa bir süre önce, Di Lellio'nun 2 yıl önce Kosova'da BM görevlisi olarak çalışırken İngiliz The Guardian gazetesi için yazdığı bir makalede, vatandaşı olduğu iki ülkenin, ABD ve İtalya'nın liderleri hakkında kullandığı ifadeleri gündeme getirmişti. 
     Di Lellio, gazetedeki makalesinde, ''Bush ve Berlusconi gibi jurnalci ve güdümlü medya tarafından kontrol edilmeyen savunmacılar olduğu sürece, kültürü, kişisel özgürlüğü, başkasına saygıyı, hukukun bütünlüğünü ortadan kaldırması için Bin Ladin'e gerek yok'' diye yazmıştı. 
     Saddam Hüseyin döneminde Irak'a uygulanan uluslararası ambargolar karşısında halkın acil gereksinimleri için kullanılmak üzere sınırlı miktarda satışına izin veren ve Irak'ın işgalinin ardından sona eren programda, milyarlarca dolarlık yolsuzluk yapıldığı iddia ediliyor. 
     Saddam Hüseyin'in devrilmesinden sonra aralarında üst düzey yabancı yetkililer ile BM görevlilerinin de bulunduğu 200'den fazla kişinin adının karıştığı yolsuzluk iddialarıyla ilgili olarak bağımsız komisyonun soruşturması sürüyor. 
     
</TEXT>
</DOC>
