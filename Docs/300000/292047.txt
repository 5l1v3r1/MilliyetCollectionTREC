<DOC>
<DOCNO> 292047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy05.html </URL>
<DATE> 2004/11/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ersümer ve Çakan'ın Yüce Divan'da yargılanıyor... 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ve Zeki Çakan'ın, Yüce Divan'da yargılandıkları davanın ikinci duruşması başladı. 
     Anayasa Mahkemesi'nin Yüce Divan Salonu'nda yapılan duruşmaya, sanıklar Ersümer ve Çakan ile avukatları katıldı. 
     Yüce Divan Başkanı Mustafa Bumin, geçen duruşmada sanıklar Ersümer ve Çakan'ın usule ilişkin itirazları ile bu itirazlara yönelik Yargıtay Cumhuriyet Başsavcısı Nuri Ok'un taleplerinin karara bağlandığını bildirdi. 
     Bu sırada, sanık Zekin Çakan'ın Avukatı Turgut Kazan, bu usule ilişkin itirazlara yönelik karar açıklanmadan bazı itirazları olduğunu belirti. 
     İtirazların adil yargılanma hakkıyla ilgili olduğunu savunan Kazan, söz istedi. 
     Ancak, Başkan Bumin, bu itirazların ayrıca değerlendirileceğini belirtti ve verilen ara kararı açıkladı. 
     Bumin, isnatların belirsiz olduğu, dava dosyasının ayrı görüşülmesi gerektiği ve soruşturma komisyonunun görevini Anayasa'da öngörülen sürede yapmadığı şeklinde itirazlarının reddedildiğini bildirdi. 
     Bumin, Ersümer'in yargılamanın durması gerektiği yönündeki itirazının, Anayasa Mahkemesi'nin daha önce Yüce Divan'a sevk kararını iptali istemiyle açılan davada verdiği ret kararını hatırlatarak, bu istemin de reddedildiğini kaydetti. 
     Yüce Divan Başkanı Bumin, Ersümer ve Çakan'ın soruşturma önergesinde olmadığı halde Soruşturma Komisyonu Raporu'nda yargılanmaları gerektiği yönündeki bazı fiillere yönelik itirazlara ilişkin ara kararı da açıkladı. Bumin, fiillerden bazılarından yargılanmanın durmasına karar verildiğini, ancak bazı fiiller için yargılama yapılacağını belirtti. 
     Mustafa Bumin'in yaptığı açıklamaya göre, heyet, yargılama dışı tutulmasında karara verilen fiillerde kararını oy çokluğuyla verdi. 
     Bumin, Soruşturma Komisyonu üyelerinden ikisinin dilekçe verdiğini, ayrıca Çakan'ın Avukatı Kazan ile Ersümer'in Avukatı Bülent Acar'ın da dilekçeleri bulunduğunu söyledi. 
     Bunun üzerine söz alan Kazan, komisyon üyelerinin dilekçesinin, ''davaya açık bir müdahale ve telkin olduğunu, bunun adil yargılanma hakkını engellendiğini'' savundu. 
     Kazan, bu verilen dilekçelere ilişkin itirazlarının ara karar açıklanmadan önce dinlenmesi gerektiğini de öne sürdü. 
     Kazan, ara kararın açıklanmış olmasının itirazlarını engellemeyeceğini belirterek, ''Bu komisyon üyeleri tarafından dünyanın hiçbir yerinde görülmeyen bir müdahaledir'' dedi. 
     
     OK, DİLEKÇENİN ÇIKMASINI İSTEDİ 

     Yüce Divan'da yargılamada, Zeki Çakan ve Cumhur Ersümer'in avukatları ve Yargıtay Cumhuriyet Başsavcısı Nuri Ok, duruşma arasında dosyaya eklenen soruşturma komisyonu üyelerinin imzasını taşıyan dilekçenin dosyadan çıkarılmasını istedi. 
     Anayasa Mahkemesi Yüce Divan Salonu'nda gerçekleştirilen ikinci duruşmada, sanık Zeki Çakan'ın avukatı Turgut Kazan, ilk duruşmada kendilerinin ve Yargıtay Cumhuriyet Başsavcısı'nın bazı suçlamaların yargılama dışında bırakılmasını istediklerini anımsattı. 
     İki duruşma arasında dosyaya uygulamada görülmemiş bir dilekçe eklendiğini belirten Kazan, ''Soruşturma Komisyonu'nun iki üyesinin imzasını taşıdığı belirtilen dilekçenin hangi suçların reddedileceğini hangi suçların kabul edileceğini içeriyor. Bu, açık bir müdahaledir. Tavsiye ve telkindir'' diye konuştu. 
     TBMM Soruşturma Komisyonu'nun, ilk duruşmanın tutanaklarını inceleyerek böyle bir dilekçe hazırladığını belirten Kazan, Anayasa'nın 183 3 maddesine göre görülmekte olan davayla ilgili Meclis'e soru sorulmasını hatta beyanda bulunulmasını yasakladığını, bunların tavsiye ve telkin niteliği taşıdığı için karşı çıktığını anlattı. 
     Dilekçede, ''İnceledik, şöyle karar verilmelidir'' denildiğini belirten Kazan, ''Adil yargılanma hakkı çok önemlidir. Mahkemenin tarafsız ve bağımsızlığı yetmiyor. Ortamda, sanığın gönül huzuru duymasını sağlamalıdır'' diye konuştu. 
     Kazan, dilekçede söz konusu 22 iddianın yargılama dışına çıkarılması halinde soruşturma komisyonu raporunun karşılanamayacağının belirtildiğini savunarak, bu müdahaleye karşı durulması gerektiğini kaydetti. 
     Dilekçeyi hazırlayanlar hakkında TCK'nın ''Hakimler üzerinde nüfuz kullanma'' başlıklı 232. maddesi gereğince Ankara Cumhuriyet Başsavcılığı'na suç duyurusunda bulunulmasını isteyen Kazan, şöyle konuştu 
     ''Daha önce bu davanın siyasal linç olduğunu belirtmiştik. İktidar, önceki rakipleriyle hesaplaşmak istiyor. İlk örnek ortaya çıkmıştır Hakimler üzerine nüfuz sağlama... Bunun sonuç vermiş olması gerekmez. Yüce Divan'ın telkine karşı uygun davranması gerekmez. Nüfuzu kullanmak yeterlidir.'' Dilekçenin altında Kütahya Milletvekili sıfatıyla imzası bulunan Mehmet Güner'in aslında Bolu milletvekili olduğunu belirten Kazan, ''AKP milletvekillerinin herhangi birinin basına bile açıklama yapması yasaklanırken, Anayasa Mahkemesi'ne dilekçe gönderiliyor. Aslında iktidar içinde birileri bu dilekçeyi hazırlıyor, Güner'e imza attırılıyor'' dedi. 
     Çakan'ın avukatı Birgül Feyzioğlu da milletvekilleri Selami Uzun ve Mehmet Güner'in imzası bulunan 8 sayfalık dilekçenin dosyada yer almasının mahkemelerin bağımsızlığına ve adil yargılanma hakkına aykırı olduğunu ifade ederek, dilekçenin dosyadan çıkarılmasını istedi. 
     Feyzioğlu, bu milletvekillerinin davada taraf olmadığını bu nedenle dilekçenin dikkate alınmaması talep etti. 
     Sanık Cumhur Ersümer'in avukatı Bülent Acar ise TBMM'deki görüşmelerin geçersizliğini tespiti istemini içeren dilekçenin karara bağlanmasını talep etti. 
     Sanık avukatları ayrıca müvekkillerinin hangi fiillerden suçlandığının ve sevk maddelerinin açıklanmasını talep ettiler. 
     
     ''MAHKEMEYİ ETKİLEYECEK SÖZ VE EYLEMLER'' 

     İddia makamında bulunan Yargıtay Cumhuriyet Başsavcısı Nuri Ok da Meclis Soruşturma Komisyonu ve komisyonda görev alan milletvekillerinin görevlerinin, raporun TBMM Genel Kurulu'na sunulmasıyla sona ereceğini, genel kurulunda Yüce Divan'a sevk kararıyla dosyadan el çekeceğini vurguladı. 
     Açıklamalar bilgi verme mahiyetinde olsa da taraf olmayanların mahkemeyi etkileyecek söz ve eylemlerden kaçınması gerektiğini belirten Ok, bunun, hukukun üstünlüğünün olmazsa olmaz koşulu mahkemelerin bağımsızlığının gereği olduğuna işaret etti. 
     Ok, Yüce Divan'a verilen yazının kötü niyetle verildiğinin tespit edilemeyeceğini ifade ederek, ''Ancak, davanın seyrini etkileyeceği ve Yüce Divan'a yol gösterecek amaç taşıdığı da inkar edilemez'' dedi. 
     ''Yüce Divan'ın hukuk, kanun ve vicdani kanıya göre karar vereceğinden kimsenin kuşkusu olmamalı'' diyen Ok, bu konuda savunmanın talebine katıldığını ve dilekçenin dosyadan çıkarılmasını talep ettiğini bildirdi. 
     Başsavcı Ok, sanıklar hakkındaki eylemlerin belirlenmesini ve sanıklar savunmaya yapamayacak durumdaysa savunmalarını hazırlamaları için süre verilerek davanın ertelenmesini istediğini kaydetti. 
     
     MAHKEMENİN KARARI 

     Yüce Divan, eski Enerji ve Tabii Kaynaklar bakanları Cumhur Ersümer ile Zeki Çakan'ın yargılandığı davada, TBMM Soruşturma Komisyonu üyeleri Mehmet Güner ile Selami Uzun'un verdiği dilekçenin değerlendirme dışı bırakılmasına karar verdi. 
     Yüce Divan'daki yargılamada verilen aranın ardından Başkan Mustafa Bumin, alınan ara kararı açıkladı. 
     Bumin, Ersümer ve Çakan ile ilgili TBMM Soruşturma Komisyonu Üyeleri Mehmet Güner ve Selami Uzun tarafından Yüce Divan başkanlığına verilen dilekçenin, Anayasa'nın 136. maddesine aykırı olduğu için değerlendirme dışı bırakılmasına karar verildiğini bildirdi. Yargıtay Cumhuriyet başsavcısı Nuri Ok'un görüşünün de dikkate alınarak failler hakkında Mehmet Güner ve Selami Uzun suç duyurusunda bulunulmasına gerek görülmediğini kaydeden Bumin, ancak sanık avukatlarının bu konuda ilgili yerlere başvurabileceklerini kaydetti. 
     Ersümer'in avukatı Bülent Acar'ın, TBMM'deki Yüce Divan'a sevke ilişkin görüşmelerin geçersizliğinin tespitine yönelik isteminin reddedildiğini kaydeden Bumin, sanıkların yargılama dışı bırakılan eylemlerinin belirgin olduğunu, fiillerin ayrıca belirlenmesine gerek olmadığına karar verildiğini belirtti ve sanıklara savunma yapıp yapmayacaklarını sordu. Sanıklar ve avukatları savunma yapmak için süre talebinde bulundular. Bu isteğe Yargıtay Başsavcısı Nuri Ok da katıldı. 
     Yüce Divan Başkanı Bumin, sanıkların savunmalarını yapabilmeleri için duruşmanın 21 Aralık 2004 günü saat 10.00'a ertelendiğini bildirdi. 
     
</TEXT>
</DOC>
