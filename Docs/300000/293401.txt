<DOC>
<DOCNO> 293401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko25.html </URL>
<DATE> 2004/11/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tüzmen Türk-Rus ilişkilerinin geleceğini şekillendirmek istiyoruz 
</HEADLINE>
<TEXT>

     Dört yıldır yapılamayan Türkiye-Rusya Federasyonu Karma Ekonomik Komisyon KEK toplantısı Moskova'da başladı. 
     Devlet Bakanı Kürşad Tüzmen, Türk-Rus ilişkilerinin geleceğini şekillendirmek istediklerini söyledi. 
     Türkiye-Rusya Federasyonu KEK toplantısı Moskova'da başladı. Toplantıda Türk heyetine Devlet Bakanı Kürşad Tüzmen, Rusya Federasyonu heyetine ise Enerji ve Sanayi Bakanı Viktor Hristenko başkanlık etti. 
     Devlet Bakanı Tüzmen, açılışta yaptığı konuşmada, Türkiye-Rusya Federasyonu ekonomik ilişkilerinin hızlı bir gelişme gösterdiğini belirterek, şöyle dedi 
     ''Konuşmama bir atasözü ile başlamak istiyorum Küçük insanlar kişileri, vasat insanlar olayları, büyük insanlar ise fikirleri tartışırlar. Büyük devletler de büyük insanlar gibidir, fikirleri, projeleri, kısacası geleceği tartışırlar. Bugün burada bulunmamızın sebebi de işte budur. Fikirlerimizi, projelerimizi tartışmak ve Türk-Rus ilişkilerinin geleceğini şekillendirmektir. 
     2004 yılı sonunda, beklediğimiz ticaret hacmi 11 milyar dolardır. Türk firmalarının Rusya'da gerçekleştirdikleri yatırımların tutarı 2 milyar doları, üstlendikleri projelerin değeri ise 14 milyar doları aşmıştır. 
     Enerji alanında çok büyük bir işbirliği hacmi sağlanmıştır. Bunlar, birçoğuna göre büyük değerler olabilir. Ancak, Türkiye ve Rusya gibi, yüzyıllar boyunca tarihe şekil vermiş, bundan sonra da vermeye devam edecek büyük devletler için küçük değerlerdir. 
     Hedefimiz, 3 yıl içinde dış ticaret hacmini 25 milyar dolara çıkarmak, karşılıklı yatırımlarımızı bugünkü düzeyinin en az üç katına yükseltmek, müteahhitlik alanındaki işbirliğimizi olabildiğince geliştirmektir. Kısacası hedefimiz, Türk-Rus ilişkilerinde yeni bir vizyon oluşturmaktır.'' Bu hedeflerin hayal olmadığını kaydeden Kürşad Tüzmen, şunları söyledi 
     ''yeter ki, yeni vizyonumuzu inşa ederken temellerini çok sağlam atabilelim. Bu temellerin başında, ticari ve ekonomik ilişkilerimizin ufkunu açacak bir yapısal düzenlemeyi hayata geçirmemiz gelmektedir. Kısa bir süre içinde imzalayabileceğimiz bir Ortaklık ve İşbirliği Anlaşması ile ikili ilişkilerimizin daha koordineli ve kapsamlı bir şekilde geliştirilmesini sağlamakla kalmayacak, ileride mal ve hizmetlerin serbest dolaşımını da mümkün kılacak bir düzenlemenin altyapısını kurmuş olacağız. Ülkelerimiz arasında bir serbest ticaret alanı oluşturulması, sadece Türkiye ve Rusya'nın geleceğini değil, bölgenin geleceğini de değiştirebilecek bir süreçtir.'' Taleplerinin, Rusya'nın ithalatta uyguladığı yüksek gümrük vergilerinin ve özellikle referans fiyatlarının makul seviyelere indirilmesi olduğunu kaydeden Tüzmen, şöyle devam etti 
     
     DOĞALGAZ ANLAŞMASI 
     ''Gümrük vergileri konusundaki düzenlemelerin Dünya Ticaret Örgütü üyeliğine yönelik çalışmalarınız kapsamında zaman içinde gerçekleştirileceğini biliyor ancak, bazı ürünlerimiz için geçici de olsa tercihli uygulamalar yapabileceğinizi düşünüyorum. 
     Referans fiyatı uygulamasının da, üreticilerimizin maliyetlerini dikkate alan bir yaklaşımla yeniden değerlendirilmesi gerektiğine inanıyorum. 
     Öte yandan, 1984 tarihli doğalgaz anlaşması kapsamındaki off-set yükümlülüklerinin uygulanması da karşılıklı ticaretimizdeki dengenin sağlanmasına önemli katkı sağlayacaktır. Rus dostlarımızın, bu hesabın Türkiye'deki projelerde kullanılması yönündeki teklifini ciddiyetle inceleyeceğimizi bilmenizi isterim. Aynı yaklaşımın, Türkiye'den Rusya'ya yapılacak hizmet ihracatı konusunda da Rus tarafınca gösterileceğinden şüphe duymuyorum. Hedeflerimizi anlatırken, Rusya'daki yatırımlarımızı en az üç katına çıkarmayı istediğimizi söylemiştim. Eminim ki, yatırım hacminin artması Rus tarafınca da arzulanan bir gelişme olacaktır. Elbette ki, yatırımları artırmak için de bazı tedbirleri şimdiden ele almamız gerekmektedir. 
     Bu konuda üzerinde çalıştığımız en önemli proje, Rusya'da bir Türk Ticaret ve Yatırım Bölgesi kurulmasıdır. Buradaki amacımız Rus firmaları ile rekabet yaratmak değil, ekonomilerimizin tamamlayıcı özelliğinden istifade ederek, başta tekstil olmak üzere, Rus ekonomisinde eksikliği çekilen sektörlerimizi bu bölgede yatırımlara yönlendirmektir. 
     Ticaret ve yatırım bölgesinin kurulması sürecinde Rus tarafından beklentimiz tamamen mevzuat desteği ve yer tahsisidir. Konuşmamın başında da belirttiğim gibi, Türkiye ve Rusya büyük devletlerdir. Büyük devlet olmanın bir diğer göstergesi de, ikili ilişkilerdeki vizyonu, bölgesel düzeyde de oluşturabilmektir. Türkiye - Rusya ilişkilerinde bugün rekabetten işbirliğine geçilmiştir. Artık hedefimiz, 2001 yılında tespit ettiğimiz işbirliğinden çok boyutlu ortaklığa geçişi sağlamaktır. Çok boyutlu ortaklığın ilk şartı olarak, Karadeniz - Hazar havzasını bir serbest ticaret alanı haline getirmemiz, Orta Asya'da, Kafkaslarda ortak projelere imza atmamız gerektiğini düşünüyorum. Bu konuda elimizde hazır bir yol haritamız da mevcuttur. 2001 yılı Kasım ayında imzaladığımız Avrasya'da İşbirliği Eylem Planı nın ticari ve ekonomik hükümlerini tüm yönleriyle hayata geçirmek için çalışmalara başlamaya hazırız. 
     Tarih, iki ülke yetkililerinin belirledikleri hedefleri sonuna kadar takip ederek gerçekleştirdiklerini kanıtlayan birçok örneğe şahittir. Verilen sözler kağıt üzerinde kalmamış, tam tersine son derece somut, örnek projelerde kendisini göstermiştir. 
     Tarihin bizlere gümüş bir tepsi içinde sunduğu bu fırsatı en iyi şekilde değerlendirmek, Türk ve Rus milletlerine karşı yükümlülüğümüzdür.'' 
     
     RUSYA ENERJİ BAKANI 
     Açılışta konuşan Rusya Federasyonu Enerji ve Sanayi Bakanı Viktor Hristenko, toplantının Putin'in Turkiye ziyareti öncesinde yapıldığına dikkati çekerek, toplantının zirveye bir hazırlık anlamı taşıdığını da belirtti. 
     Türkiye ile ticari ilişkilerin çeşitlendirilmesinden yana olduklarını kaydeden Hristenko, ''başta sanayi ve hizmetler sektörü olmak üzere birçok alanda işbirliği yapabiliriz. 3 yılda 25 milyar dolarlık ticaret hacmi hedefine ulaşmak için Rusya olarak elimizden geleni yapacağız. Enerji alanında da işbirliği yapabiliriz. Yüksek teknoloji alanında işbirliği yapabiliriz. Biz hazırız'' dedi. 
     Türk muteahhitlerinin Rusya daki faaliyetlerine de değinen Viktor Hristenko, Türk firmalarının Rusya Federasyonunda gerçekleştirdiği iş miktarının 10 milyar doların çok üzerinde olduğunu kaydederek, Türk firmalarının inşaatlarının kalitesinden mumnun olduklarını bildirdi. 
     Hristenko KEK toplantılarının bundan sonra her yıl yapılmasını istedi. 
     
</TEXT>
</DOC>
