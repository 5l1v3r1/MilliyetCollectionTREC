<DOC>
<DOCNO> 262498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur08.html </URL>
<DATE> 2004/08/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Döviz bürosundan müthiş hırsızlık 
</HEADLINE>
<TEXT>

     Ali ÖZKAYA - İZMİR DHA 
İZMİR'in Karabağlar semtinde, Osman Balcı'nın döviz bürosunun duvarını delerek içeri giren hırsız ya da hırsızlar, alarm sistemini etkisiz hale getirdikten sonra bir bölümü döviz olan toplam 225 milyar lira parayı çaldı. 
     Dün, saat 07.30 sıralarında Yeşillik Caddesi 408 numaradaki Helvacı Döviz isimli işyerine gelen Osman Balcı, hırsızlık yapıldığını anlayınca polise haber verdi. Olay yerine gelen uzman ekiplerle birlikte yapılan incelemede, döviz bürosuna, 60 santime 50 santim ebatlarında delinen yan duvardan girildiği belirlendi. 
     Önce alarm sisteminin devreden çıkarıldığı, ardından anahtar uydurularak açılan çelik kasadaki 10 bin dolar, yaklaşık 14.5 milyar lira , 5 bin euro yaklaşık 9 milyar lira , 200 milyar lira para ve dizüstü bilgisayarın çalındığı anlaşıldı. 
     Alarm sistemini son derece profesyonel bir şekilde etkisiz hale getiren hırsız ya da hırsızların, işyerindeki üç güvenlik kamerasının kaydettiği görüntülerin bulunduğu kayıt cihazını da yanlarında götürdükleri saptandı. 
     Olayla ilgili soruşturma başlatan polis, hırsızlığı gerçekleştiren kişi ya da kişilerin elektronik konusunda bilgi sahibi olduklarının anlaşıldığını belirtti. Çalışmalar bu yönde sürdürülürken, İstanbullu olduğunu ve sigorta acenteliği yapacağını söyleyerek, iki hafta önce döviz bürosunun sahibi Balcı'dan üst kattaki boş dükkanı kiralayan 30 yaşlarındaki E.Y.'nin de şüpheliler arasında bulunduğu kaydedildi. İşyerini hala boş tutan E.Y.'nin ortadan kaybolmasının bu şüpheleri arttırdığı vurgulandı. 
     Çalınan paraların sigorta kapsamında olmadığını belirten döviz bürosu müdürü Ayla Hasköy de, "Hırsızlık çok iyi planlanmış. Döviz bürosunun duvarı binanın içine girildikten sonra delinmiş. Kablolar hatasız bir şekilde kesilerek alarm çalması engellenmiş. Şaşkınlık içindeyiz'' dedi. 
     
</TEXT>
</DOC>
