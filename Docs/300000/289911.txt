<DOC>
<DOCNO> 289911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur14.html </URL>
<DATE> 2004/11/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
33 yaşında, 320 kiloya çıktı 
</HEADLINE>
<TEXT>

     Ersin ERCAN- Fırat KESKİNKILIÇ DHA 

BOLU'da obezite hastası 33 yaşındaki Mustafa Özaçar, 1.5 ayda 300 kilodan 320 kiloya çıkınca yine hastanelik oldu. 10 kişi tarafından güçlükle ambulanstan indirilen Özaçar, sedyeye sığmayınca hasta yatağına konularak acil servise götürüldü. 
     Banaz Köyü'nde yaşayan 2 çocuk babası Mustafa Özaçar, aşırı kiloları nedeniyle 1.5 aydır hastane hastane dolaşıyor. 1.5 ay önce kaldırıldığı Bolu İzzet Baysal Devlet Hastanesi'nden Ankara Numune Hastanesi'ne sevk edilen ancak, yer olmadığı gerekçesiyle evine gönderilen Mustafa Özaçar, 1.5 ayda 20 kilo daha alarak 320 kiloya çıktı. 
     Mustafa Özaçar'ın artan kiloları nedeniyle nefes almakta zorlanması üzerine, ailesi 112 Acil Servis'ten yardım istedi. Köylüler tarafından evden çıkarılarak ambulansa konulan Mustafa Özaçar, İzzet Baysal Devlet Hastanesi'ne kaldırıldı. 
     
     AMBULANSTAN 10 KİŞİ İNDİRDİ 

     10 kişi tarafından ambulanstan güçlükle indirilen Mustafa Özaçar, sedyeye sığmayınca Acil Servis'in önüne tekerlekli hasta yatağı getirildi. Yatağa konulan Mustafa Özaçar'ın damar yolu açılıp, oksijen verilerek rahat nefes alması sağlandı. Mustafa Özaçar'ın aşırı kiloları nedeniyle vücudunun birçok yerinde yaraların olduğu görüldü. 
     Hastanede tedavisi süren Mustafa Özaçar, her geçen gün kilo almaya devam ettiğini belirterek, şöyle dedi 
     "1.5 ayda 20 kilo daha aldım. Ne yapacağımı bilmiyorum. Yeşil kartlı olduğum için hastaneler beni kabul etmiyor. 1.5 ay önce buradan Ankara Numune Hastanesi'ne sevkli olarak gittiğim halde beni yer olmadığı gerekçesiyle almadılar. Kimse bana bakmıyor. Vücudumun her yerinde yara çıktı. Her geçen gün kilo alıyorum. Yürüyemediğim için sürekli yatıyorum. Devletin bana sahip çıkmasını istiyorum. Ayrıca Bolu Sosyal Yardımlaşma ve Dayanışma Vakfı'na solunum cihazı için müracaat etmiştim. Ancak 1 aydır solunum cihazı alınmadı.'' Mustafa Özaçar'ın tedavisinin Ankara'da yapılması gerektiğini belirten doktorlar, bir an önce tedavisinin yapılmasının gerektiğini kaydederek, "Şu anda solunum yetmezliği problemi yaşıyor. Tedavisi yapılmadığı taktirde önümüzdeki günlerde böbrek yetmezliği sorunu ile karşılaşabilir'' dedi. 
     
</TEXT>
</DOC>
