<DOC>
<DOCNO> 291083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko10.html </URL>
<DATE> 2004/11/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Trilyonluk israf 
</HEADLINE>
<TEXT>

     Kerem PULGAT- Rıza GERENİZ DHA 

KONYA Ovası'nda 1992 yılında Devlet Su İşleri DSİ tarafından yapılan yaklaşık 150 kilometrelik sulama kanaletleri, su pompalama motorları takılmadığı için hiç kullanılmadı ve büyük bölümü kırılıp kullanılamaz hale geldi. CHP Konya Milletvekili Atilla Kart, geçmiş hükümetler döneminde kanaletlerin birilerine rant sağlamak amacıyla yapılıp daha sonra kullanılmadığını savundu. Kart, konuyu Meclis gündemine taşınacağını da söyledi. 
     
     KADERİNE TERKEDİLDİ 
     Konya'nın Merkez Karatay İlçesi ile çevredeki belde ve köylerdeki tarımsal alanların su ihtiyacını karşılamak amacıyla 1992 yılında 150 kilometre uzunluğunda kanalet döşendi. Ancak inşa edilen sulama kanaletlerine su pompalayacak motorlar takılmayınca trilyonluk kanaletlerden 12 yılda hiç su akmadı. DSİ yetkililerinden alınan bilgiye göre 1992'de 70 milyar liraya malolan kanaletlerin tamamına yakını zamanla kırılıp parçalandı, bir bölümü ise toprakla dolduruldu. 
     Her yıl kuraklık nedeniyle büyük sıkıntı yaşadıklarını belirten çiftçilerden 44 yaşındaki Murat Öykücü, "Yıllarca kanaletlerden su gelmesini bekledik. Ancak bugün su verilse bile kanaletlerin tamamına yakını parçalandığı için hiç faydası olmaz. Bugün trilyonlarca liraya yapılabilecek bir yatırım ne yazık ki siyasilerin ihmali nedeniyle kaderine terkedildi ve yok oldu'' dedi. 
     
     KANALETLER RANT ARACI OLDU 
     12 yıl önce inşa edilen ancak daha sonra hiç kullanılmayan kaneletlerin birilerine rant sağlamak ve oy aracı olarak yapıldığını iddia eden CHP Konya Milletvekili Atilla Kart, kırılıp tahrip edilen kanaletlerin trilyonlarca liralık israfın bir örneği olduğunu söyledi. Siyasetçilerin oy uğruna trilyonlarca lirayı çöpe attığını ifade eden Kart, "Konuyu Meclis gündemine taşıyacağız. Bugüne kadar kanalet örneğinde olduğu gibi oy uğruna hesapsız ve kitapsız bir çok yatırım yapılıp, halkın cebindeki para yok edildi'' dedi. 
     
</TEXT>
</DOC>
