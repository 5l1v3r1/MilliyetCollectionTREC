<DOC>
<DOCNO> 252965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun09.html </URL>
<DATE> 2004/07/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD müttefiklerinde terör endişesi... 
</HEADLINE>
<TEXT>

     Malezya'da düzenlenen bir konferansta konuşan güvenlik uzmanları, İslami Cemaat gibi El Kaide'ye bağlı terör örgütlerinin Asya'da ABD müttefiklerine ve laik Müslüman devletlere karşı biyolojik veya kimyasal saldırılar düzenleyebileceği endişesini dile getirdiler. 
     Malezya'nın başkenti Kuala Lumpur'da düzenlenen terörizm konulu konferansta söz alan Japonya Dışişleri Bakanlığı'nın teröre karşı işbirliği dairesi başkanı Şimizu, İslami Cemaat'in, örgüte üye almak ve para toplamak için Irak'taki durumdan yararlanarak Batı karşıtı fikirler yaydığına inanıldığını kaydetti. 
     Şimizu, teröristlerin Asya'da biyolojik ve kimyasal saldırı yapabileceklerine ilişkin bazı işaretlerin bulunduğunu belirterek, ''Bir öğrenci bile az miktarda sarin gazı üretebilir, bu da terörist saldırı düzenlemek için yeterlidir'' diye konuştu. 
     ABD desteğindeki Güneydoğu Asya Karşı Terör Merkezi Genel Müdürü Zeynel Abidin Zain de, teröristlerin, ticari olarak elde edilebilir kimyasalları silahlarda kullanmaya çalışabileceklerini belirtti. Zain, ''Böcek öldürücü, endüstriyel kimyasallar ve etkili toksinler dahil, öldürücü kimyasal araçları üretmek ve elde etmek oldukça kolay'' dedi. 
     Zain, Japonya'nın başkenti Tokyo'daki metroda 1995'te sarin gazı kullanılarak düzenlenen ve 12 kişinin hayatına mal olan saldırıyı hatırlatarak, kimyasal silahların kolay kullanıldığını, az düzeyde bilgiyle bile bunların harekete geçirilebileceğini kaydetti. 
     Filipinler Ulusüstü Suç Merkezi Temsilcisi Rhodora Poliquit ise ''Asya'da bir yerlerde biyolojik veye kimyasal saldırının ortaya çıkmasının an meselesi olduğunu'' belirterek, ''Ne zaman, nerede veya nasıl olacağından tam olarak emin değiliz'' dedi. 
     Singapurlu terör uzmanı Rohan Gunaratna da, ülkelerin ''bioterörizm'' karşısında kendilerini hazırlamaları gerektiğini, ancak tehdidin oldukça düşük olduğunu, çünkü militanların hala bombalı saldırılarda başarılı olduğunu vurguladı. 
     Japonya ve Malezya'nın ortak düzenlediği 5 gün sürecek konferansa ABD, Kanada, Güneydoğu Asya, Çin ve Güney Kore gibi 12 ülkeden, kimyasalların kontrolü, karşı terör, sağlık ve ulusal güvenlikten sorumlu 70 uzman katılıyor. 
     
</TEXT>
</DOC>
