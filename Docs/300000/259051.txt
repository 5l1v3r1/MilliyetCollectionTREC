<DOC>
<DOCNO> 259051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy18.html </URL>
<DATE> 2004/07/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Hatemi Aramızda sorun olması düşünülemez 
</HEADLINE>
<TEXT>

     İran Cumhurbaşkanı Muhammed Hatemi, Türkiye ile İran arasında herhangi bir sorun olmasının düşünülemeyeceğini söyledi. 
     Alınan bilgiye göre, İran Cumhurbaşkanı Hatemi'nin, Başbakan Recep Tayyip Erdoğan'ı kabulünde, bölgesel ve uluslararası konular değerlendirildi. 
     Hatemi, İran için güvenliğin son derece önemli olduğunu ifade ederek, hedeflerinin, kalkınmayı ve büyümeyi sağlamak olduğunu anlattı. 
     İki ülkenin ortaya koyduğu iradenin birbirine yakın durması ve yardımcı olması gerektiğini belirten Hatemi, her iki ülkenin de terörden ''çok çektiğini'' kaydetti. 
     Hatemi, bölgeyi tehdit eden karmaşanın devam ettiğini ve bu nedenle üçüncü ülkelere iş yapamadıklarını dile getirerek, Kafkaslar'da önemli bir ticaret alanının bulunduğunu, ancak istikrarsızlık nedeniyle ticaretin yapılamadığını söyledi. Hatemi, karşılıklı saygı ve içişlerine karışmadan bu ülkeler ile çok iş yapılabileceğini ifade etti. 
     Başbakan Erdoğan da terör konusunda sıkıntıların ortak olduğuna işaret etti. 
     Teröre karşı uluslararası bir mücadele platformunun oluşturulması gerektiğini vurgulayan Erdoğan, Irak'taki gelişmeleri değerlendirirken de Geçici Hükümet'in kendi iradesiyle seçime gitmesini Türkiye'nin desteklediğini belirtti. 
     Erdoğan, İstanbul'da yapılan İKÖ Zirvesi'nde Kıbrıs konusundaki yaklaşımından dolayı İran'a teşekkür ederek, ''Dayanışmamız, güven ve istikrar üzerine kurulmalıdır'' dedi. 
     Hatemi de Erdoğan'ın, bu sözleri üzerine, ''Aramızda herhangi bir sorun olması düşünülemez'' diye konuştu. 
     
</TEXT>
</DOC>
