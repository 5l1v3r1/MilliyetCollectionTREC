<DOC>
<DOCNO> 287642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/ygokce.html </URL>
<DATE> 2004/11/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Galatasaray'da liderlik sorunu 
</HEADLINE>
<TEXT>


Sezon başında Galatasaray'ın saha içinde şiddetle bir "10 numaraya", lider futbolcuya ihtiyacı olduğunu, Hagi'nin futbolcuyken üstlendiği misyonu, bugünkü kadrodan kimsenin devralamayacağını yazmıştım. 
Orta alanda oyuna hükmedecek, topa basacak, gol pozisyonları hazırlayacak, gol atabilecek, davranışları, enerjisi, karizmasıyla takımı sarsıp ateşleyecek lider oyuncu, yönetimde de tartışma konusu oldu... O "lider"i bulamadılar. Zaten arayıp bulacak vakitleri de yoktu, nakitleri de 
Sonradan ortaya çıkan skor tabelaları, Hagi'nin ve eski tüfek arkadaşlarının dayanışması Galatasaray'ı zirveye ortak etti... O başarının yarattığı iyimserlikle, ortaya çıkan sinerjinin liderlik sorununu ortadan kaldırdığını, takım içi dayanışmanın "kolektif liderlik" ruhuna dönüşebileceğini düşündüm... 
Yanılmışım. 
Diyarbakır'da gördüklerim beni şaşırttı... Oyun düzeni bozulmuş, oynama iştahını kaybetmiş, şutsuz - golsüz, pozisyonsuz, dayanıksız bir Galatasaray izledim. Kaptanlık meselesi değil, o işi Hakan Şükür iyi - kötü yapıyor. Ama oyun liderliği mumla aranır hale gelmişti. 
Dahası, ne kenarda Hagi ne de yönetici olarak Fatih Gökşen duruma hakimdi... 
Gözlemlerimde ayrıntılara girmek istemiyorum. 

Çözüm şart 
Galatasaray futbol takımında liderlik sorunu büyümüş. Saha içinden dışarılara da yansımış... 
Anlaşıldı ki devre sonuna kadar - zirve yarışından kopmadan - mücadeleyi lidersiz sürdürecekler. 
Ama devre arasında kesin ve acil bir çözüm gerekiyor... Conceicao'yu mu satarlar, nasıl bir formül, nasıl bir kaynak bulurlar bilemem... 
En azından takım içindeki oyun liderliği konusunda acilen önlem alınması kaçınılmaz... 
Galatasaray şimdiden karar verip arayışlara geçmeli... 
Aksi halde... 
Hedeften kopmakla kalmazlar... Dağılıp giderler... Böyle bir çözülmenin de ne ligimize faydası olur, ne futbolumuza 

Fazla Shevchenko'n var mı 

Milli Takım, Dünya Kupası elemelerindeki en zor rakibiyle, en zor maçını yapacak önümüzdeki hafta... 
Yunanistan'ın Avrupa Şampiyonluğu ve Danimarka'nın ezberimizdeki büyüklüğü nedeniyle grup kuraları çekildiği zaman, çoğumuz Ukrayna'yı yok sayarak 2006 Almanya için şans tartısına giriştik. 
Bugün Ukrayna grup lideri... 
Şükrü Saracoğlu'ndaki zor sınava gelirken, kadrosunda istikrarlı, güven veren ve skor üreten bir golcüyü de getirecek. 
Andry Shevchenko, Ukrayna futbolunun Oleg Blokhin'den sonra Dünya futboluna armağan ettiği en büyük yıldız... Hem Milan'da kulüp formasıyla , hem de Ukrayna Ulusal Takım formasıyla attığı goller hepimizin zihinlerinde yer ediyor. 
Bizim bugünkü kadroda bir Shevchenko'muz yok... 
Takımımızın kalite ortalaması elbette Ukrayna'nın üzerinde... Ama onlar Shevchenko'yu İstanbul'a getirirken, biz kendi Shevchenko'muzu dışarıda bıraktık. Hakan Şükür, bilinen - ya da bilinmeyen - olaylar sonucu Yanal'ın gündeminden düştü. 
Hayır, kimseyi yargılayacak değilim. Bu konunun kaşınması dahi yarar getirmeyecek, biliyorum. 
Ama, ne yazık ki ortadaki gerçeği de görüyorum 

Daum, Yanal'dan kopya çekti 

Haydi yiğidin hakkını yiğide verelim. Denizli'de oynadığı hazırlık maçında Belarus yenilgisinden sonra hemen hepimiz Ersun Yanal'ı eleştirmiş, Daum'un orta alansız futbol anlayışını Milli Takım'a taşıdığını ileri sürmüştük. 
Yanal bu tezlere hiç sesini çıkarmadı. Fenerbahçe'yi taklit etmeye niyetli olmadığını anlattı sadece... 
Sonradan Kazakistan ve Danimarka maçlarında sahaya kendi damgasını vurdu... Dörtlü savunma, ikili ön liberolar, üçlü çelik hücum grubu ve önde tek santrfor... 
Ben kendi adıma orta alanı sürekli kalabalık tutan, birbirleriyle yardımlaşarak, iletişim kurarak oyunun her iki yönüne de disiplinle katılan bu oyunu çok beğendim. 
Daum da sanırım Milli Takım'ın oyunuyla medyanın iki yıldır ısrarla dile getirdiği orta alan boşluğu konusundaki eleştirileri nihayet ciddiye alma gereği duydu. Geç kaldı ama, doğruyu buldu... 
Bire bir olmasa da Yanal'ın felsefesine uydu... 
Fenerbahçe, Lyon ve Ankaraspor maçlarında oynadığı bu doğru futbolu milli maç sonrası Trabzon deplasmanına da taşıyacak mı 
Yoksa Daum yine hücumdaki starlarıyla eski boşluğa mı dönecek Haftaya tartışalım. 

Cordoba gidici mi 

Beşiktaş'ın UEFA Kupası'ndaki ilk Bodo maçında sakatlanıp kaleyi boşaltan Cordoba, haftalardır sahalardan uzakta... 
Tedavi süreci uzadı... Antrenmanlara başladı ama, h l kaleye geçmiş değil. 
Bu durum hesapta olmayan soruları da gündeme getirdi ... Örneğin, Ocak transferinde Cordoba'yı bir şekilde gönderip - para da kazanarak - yabancı kontenjanını açmak, kaleyi boşaltmak ve yola yerli kalecilerle devam etmek Beşiktaş yönetimi ile Del Bosque'nin stratejisi olabilir mi 
Sorduğum sorulara net ve kesin bir yanıt alamadım. Beşiktaşlı yöneticiler, takımın form çizgisi ve oyun kalitesi yükselirken yeni bir kriz yaratmak istemiyorlar anlaşılan ... 
Ama mantık, bu senaryoyu dışlayamayacağımızı da söylüyor. 
Konyaspor maçı fizik ve mental yorgunlukla uğranan bir kazaydı... Üstünde durulacak önemli bir sorun değil... Beşiktaş geç de olsa beklediği çizgiye yükseliyor... 
Ama kaleye dikkat .. 
Cordoba konusu zihinsel yorgunluklarla karar verilecek bir durum değil. 



</TEXT>
</DOC>
