<DOC>
<DOCNO> 265337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur33.html </URL>
<DATE> 2004/08/21/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Mudanya'ya hızlı feribot... 
</HEADLINE>
<TEXT>

     Bursa Büyükşehir Belediye Başkanı Hikmet Şahin, Mudanya'nın Güzelyalı Beldesi ile İstanbul arasında başlatılması planlanan ''hızlı feribot'' seferleriyle ilgili incelemelerde bulundu. 
     Güzelyalı'daki dolgu alanında inceleme yapan Şahin, burada yaptığı açıklamada, Güzelyalı Belediyesi Hizmet Binası'nın arkasındaki 18 bin metrekarelik dolgu alanının, hızlı feribotların yanaşacağı iskele ve araç sirkülasyonu bakımından müsait bir yer olduğunu belirterek, önceliği liman yapımına vereceklerini söyledi. 
     Şahin, limanın 5 trilyon liraya mal olmasının beklendiğini ifade ederek, gemi alımı için de belediye olarak İDO'ya yüzde 20 katkı sağlayacaklarını bildirdi. 
     Seçimden önce verdikleri sözlerin takipçisi olduklarını dile getiren Şahin, ''Bursa ve İstanbul'u yakınlaştırmaya kararlıyız'' dedi. 
     Ulaştırma Bakanı Binali Yıldırım ile yaptığı fikir alışverişleri sonrasında İDO ile çeşitli temasları olduğunu belirten Şahin, ''Onlar teknik ekiplerini Güzelyalı'ya incelemeye gönderdi. Bu incelemeler ışığı altında da limanın büyükşehir tarafından yapılmasının uygun olacağı tarafımıza şifaen bildirildi. Çalışmalarımızı yerinde görerek başlatmak istedik'' diye konuştu. 
     Söz konusu bölgenin Hazine'ye ait olduğunu belirten Şahin, öncelikle bölgeye liman yapacaklarını, daha sonra gemi alım işlemlerine başlayacaklarını kaydetti. 
     
</TEXT>
</DOC>
