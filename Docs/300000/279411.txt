<DOC>
<DOCNO> 279411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko12.html </URL>
<DATE> 2004/10/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Petrol 54 dolar sınırına yaklaştı... 
</HEADLINE>
<TEXT>

     Uluslararası borsalarda son 5 işlem gününde kesintisiz yükselişini sürdüren petrol fiyatları, 54 dolar sınırına yaklaştı. 
     New York Borsası'nda dün tarihi rekoru olan .80 dolara kadar yükseldikten sonra .64 dolardan kapanan ABD hafif petrolü, Uzakdoğu piyasalarının açılmasıyla güne 10 sent yükselişle başladı. Borsada son işlemler .74 dolardan gerçekleştiriliyor. 
     Londra Borsası'nda işlem gören Brent petrolü ise dün tarihinde ilk kez 50 dolar seviyesini geride bırakmıştı. Bugün açılışta 11 sent gerileyen Brent petrolünün varili 50.55 dolardan satılıyor. 
     Yaklaşan kış öncesi ABD'nin düşük olan ısınma amaçlı petrol stoklarını normal seviyesine yükseltmek istemesi, özellikle her rafineride işlenebilen yüksek gravite oranına sahip hafif petrolde arz yetersizliği yaşanmasına neden oluyor. 
     ''Kuzey Yarımküre'de normal sıcaklık değerlerinin altında geçmesi beklenen kış öncesi, ısınma amaçlı petrol stoklarının yeterli düzeyde bulunmaması endişe yaratıyor'' diyen Hollanda kökenli yatırım bankası ABN AMRO analistlerinden John Brady, ABD'nin haftalık ticari petrol stoklarının gerilediğinin açıklanması durumunda fiyatlar üzerinde yeni bir yükseliş baskısının oluşacağını söyledi. 
     ABD gibi, Avrupa'da da kış için rafineri ürün stoklarının yeterli düzeyde olmadığının altını çizen enerji uzmanları ise petrol arzında meydana gelebilecek bir kesintinin, fiyatların çok daha yüksek seviyeleri görmesine neden olacağını ifade ediyor. 
     
</TEXT>
</DOC>
