<DOC>
<DOCNO> 252834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/soneko04.html </URL>
<DATE> 2004/07/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Turkcell, sermayesini 1.5 katrilyona çıkarıyor... Şirket haberleri... 
</HEADLINE>
<TEXT>

     Turkcell, sermayesini 1.5 katrilyon lira düzeyine çıkarmaya hazırlanıyor. Turkcell, sermaye artırımı nedeniyle ihraç edeceği hisse senetlerinin kayda alınması için Sermaye Piyasası Kurulu'na SPK başvurdu. Sermayesini 500 trilyon liradan 1 katrilyon 474.6 trilyon liraya yükseltecek olan şirket, 974.6 trilyon liralık artırımın tamamını bedelsiz olarak yapacak. Altı ortaklık daha sermaye artırımı için Kurul'a başvuruda bulundu. Usaş 28 trilyon 500 milyarlık bedelsiz, Kayseri ve Civarı Elektrik 13 trilyonluk bedelsiz, Elda İçecek 5 trilyonluk bedelli, Çelebi Hava Servisi 4.5 trilyonluk bedelsiz, Alternatif Yatırım Ortaklığı 1 trilyon 993 milyarlık bedelli, Zorlu Enerji 1 trilyon 665 milyarlık bedelsiz artırım planlıyor. 
     
     KAYDA ALINANLAR 
     SPK ise sekiz ortaklığın sermaye artırımına izin verdi. Acıbadem Sağlık sermayesini 42 trilyonluk bedelsiz artırımla 12 trilyondan 54 trilyona, Elazığ Altınova Çimento 7 trilyon 140 milyar bedelli artırımla 25 trilyondan 32 trilyon 140 milyara, Arat Tekstil 4 trilyon 860 milyarlık bedelli artırımla 27 trilyondan 31 trilyon 860 milyara, Elda İçecek 5 trilyonluk bedelli artırımla 6 trilyon 188 milyardan 11 trilyon 188 milyara çıkaracak. Borova Yapı 3 trilyon 37.5 milyarlık bedelli artırımla sermayesini 9 trilyon 112.5 milyara, Haznedar Refrakter 8 trilyon 750 milyar bedelsiz artırımla 10 trilyon 500 milyara, İzmir Enerji 750 milyar bedelsiz artırımla 3 trilyon 750 milyara, Demko da 1 trilyon 620 milyar bedelsiz artırımla 4 trilyon 860 milyara yükseltecek. 
     
     KAYITLI SERMAYE 
     Bosch Fren Sistemleri, kayıtlı sermayesini 1 trilyon 600 milyar liradan 10 trilyon liraya çıkarmak için Kurul'dan izin istedi. Karel Elektronik'in ise 8 trilyon 200 milyar lirayla kayıtlı sermaye sistemine geçmesi uygun görüldü. 
     
</TEXT>
</DOC>
