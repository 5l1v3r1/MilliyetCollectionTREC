<DOC>
<DOCNO> 280604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun15.html </URL>
<DATE> 2005/03/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ABD askerleri Irak insanını 'çizgi romandan' öğrenecek 
</HEADLINE>
<TEXT>

     Mehmet ÇİFTÇİ İSPANYA, DHA 

      ABD, okumayı sevmeyen askerlerini çizgi romanlarla' Irak konusunda bilgilendirmeye hedefliyor. ABD Savunma Bakanlığı Pentagon bu amaçla Irak'ta görev yapan kültür seviyesi düşük genç Amerikan askerlerine bölgenin sosyo-ekonomik ve kültürel yapısını anlatan grafik ve resimlerle donatılmış rehber kitapçık dağıttı. Pentagon'a göre bu çizgi resimli bilgilerle bölge insanını daha iyi anlayacak olan askerler, onlara daha şefkatli davranacak. 
     MCIA Marine Corps Intelligence Activity tarafından hazırlanan rehber kitapçık 16 başlıktan oluşuyor. Pentagon daha önce de askerlerine bu türde kitaplar dağıtmıştı, ancak bu seferki en büyük yenilik bilgilerin tamamen grafik ve çizgi resimlerden oluşması. Pentagon'a göre, Amerikan askerleri bu kez okumamak için bahane bulamayacak. Rehber kitapta Irak'ın kültürel, coğrafi, etnik, tarihi özellikleri ve gelenek görenekleriyle ilgili bilgiler yer alıyor, 19-20 yaş arası askerler baz alınarak hazırlanan kitapçıkla genç askerlerin bölge insanı ile yaşadığı sorunların asgari seviyeye indirilmesi hedefleniyor. 
     KİTAPTA YER ALAN BAZI BİLGİLER 
     AİLE Erkeğin ailenin reisi olduğunu unutmayın. Bölge için aile sadakat ve dürüstlüktür. 
     KADIN Iraklı bir kadına asla yaklaşmayın ve ona dokunmayın. 
     SOSYALLEŞME Bir Iraklı grupla bir araya gelirken sadece erkeklerle tokalaşın. Bunu ayrılırken de yapın. Sadece sağ elle tokalaşın ve karşınızdakinin elini sıkmayın. Size ikram edilen herşeyden tadın, yoksa gücenirler. Iraklının halini-hatırını sorarken ailesine önem verdiğinizi belli edin. Sakın dini konularda tartışmaya girmeyin. 
     SOSYAL YAPI Irak çesitli aşiretlere dağılmış, kendilerini aynı aileden gören bir yapıya sahiptir. Aşiretler aile içinde kendi ekonomilerini oluşturduğu gibi adaleti de belirlerler. Aralarında çıkan her türlü sorunu da dışarıya yansıtmadan çözüme kavuştururlar. 
     KİTABA GÖRE BÖLGENİN ETNİK YAPISI 
     Amerikan askerlerine yönelik çizgi kitapçıkta bölgede 150 aşiret olduğu belirtilerek şöyle deniliyor 
     ARAPLAR Irak'ta 18.5 milyon Arap yaşıyor. Kürtleri ülkenin bölünmesini isteyen gruplar olarak görüyorlar. Türkmenlere ise kendilerinden düşük insan muamelesi yapıyorlar. 
     Şİİ VE SÜNNİLER Bölgede birbirlerine girmiş Şii ve Sünni güç dengeleri var. Sünniler Şiileri İslamın birleştirici yönünü yıkmakla suçluyor. Şiiler ise Sünnileri Irak'ın bu hale gelmesinden sorumlu tutuyor. 
     KÜRTLER Irak'ta 5 milyon Kürt yaşıyor. Diğer Iraklıları ve Türkmenleri düşman olarak görüyorlar. Amaçları bağımsız bir Kürdistan devleti kurmak. 
     TÜRKMENLER Türkmenler bölgenin unutulmuş ve marjine edilmiş bir gurubu. Kürtlerden korkuyorlar. 500 bin civarında olan Türkmenler kendilerinin Türklerle aynı ırktan olduğunu savunuyor. 
     
</TEXT>
</DOC>
