<DOC>
<DOCNO> 295223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy29.html </URL>
<DATE> 2004/12/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ceza İnfaz Yasa Tasarısı, alt komisyona gönderildi 
</HEADLINE>
<TEXT>

     TBMM Adalet Komisyonu'nda, AK Parti'li ve CHP'li üyeler arasında görüş ayrılığı yaşanınca Ceza ve Güvenlik Tedbirlerinin İnfazı Hakkında Yasa Tasarısı alt komisyona gönderildi. 
     Komisyonda tasarının ilk beş maddesi kabul edildikten sonra ''Hapis Cezalarının İnfazında Gözetilecek İlkeler''başlıklı altıncı maddenin görüşmeleri sırasında CHP'lilerin, ilkelerin yasayla, AK Partililerin de tüzük ve yönetmelikle belirlenmesi yönündeki görüşleri üzerine alt komisyon önerisi gündeme geldi. CHP'lilerin dile getirdiği öneriye AK Parti Gaziantep Milletvekili Mahmut Durdu da katıldı. Adalet Bakanı Cemil Çiçek de alt komisyon önerisine tasarının kabulünü kolaylaştırması ve zaman kaybını önlemesi durumunda katılacaklarını ifade etti. Yapılan oylama sonunda CHP Milletvekilleri ile bazı AK Partililerin kabul oyuyla tasarının alt komisyona gönderilmesi, alt komisyonun çalışmalarını 8 Aralık Çarşamba günü saat 17.00'ye kadar tamamlanması benimsendi. Adalet Komisyonu 9 Aralık Perşembe günü saat 10.00'da toplanarak tasarıyı görüşmeyi sürdürecek. 
     Adalet Bakanı Çiçek, milletvekillerinin soruları üzerine, Türkiye'nin AB üyeliğini destekleyen grupların ''Ellerini güçlendirmek'' için tasarının en geç 13 Aralık Pazartesi günü yasalaşması gerektiğini söyledi. 
     
     HÜMANİZMA TARTIŞMASI 
     Tasarının görüşmeleri sırasında AK Parti Kahramanmaraş Milletvekili Mehmet Yılmazcan, hümanizmanın ''Çağın hastalığı'' haline geldiğini ve bundan da en çok mahkumların yararlandığını söyledi. ''Bu zamanda ya borçlu olacaksın ya mahkum'' diyen Yılmazcan, yasal düzenleme yapılırken mağdurlarla maktul yakınlarının da düşünülmesi gerektiğini ifade etti. 
     CHP Artvin Milletvekili Yüksel Çorbacıoğlu bu sözlere tepki göstererek, ''Bir hukukçunun hümanizmaya hastalık demesinden paniğe kapılıyorum'' dedi. Başbakan Recep Tayyip Erdoğan'ın da bir zamanlar mahkum olduğunu anımsatan Çorbacıoğlu, ''Burada insandan sözediyoruz. Bu çocuk oyuncağı değil. Mevcut durumdan daha kötüye gidiyoruz'' dedi. İnfaz sisteminde amacın sadece özgürlüğü kısıtlamak olması gerektiğini belirten Çorbacıoğlu, ''Buradaki doğduğuna pişman etme anlayışı. Yasalar insanı yok saymamalı'' diye konuştu. 
     CHP Niğde Milletvekili Orhan Eraslan da hümanizmanın hastalık olarak nitelendirilmesini eleştirdi. 
     
</TEXT>
</DOC>
