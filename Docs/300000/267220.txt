<DOC>
<DOCNO> 267220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonyas05.html </URL>
<DATE> 2004/08/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
En iyi 10 süper kahraman sıralamasında ''Kedi Kadın'' ipi göğüsledi 
</HEADLINE>
<TEXT>

     Beyazperdenin en iyi süper kahramanı ''Kedi Kadın-Catwoman'' filminin başrol oyuncusu Oscarlı yıldız Halle Berry seçildi. 
     ''Netscape'' internet sitesi, sinemanın süper kahramanlarına can veren yıldızlar arasında eleme yaptı. Buna göre, ipi ''Kedi Kadın'' Berry göğüslerken, ikinciliği ''Örümcek Adam'' karakteriyle genç oyuncu Tobey Maguire aldı. 
     ''Truva'' filminin Hector'u Eric Bana ile ''I Robot'' filmiyle gişe rekorları kıran Will Smith'in de yer aldığı listedeki isimler ve film kariyerleri şöyle 
     1-Halle Berry Kedi Kadın ''Monster's Ball'' filmiyle Oscar kazanan ilk siyah kadın oyuncu unvanını kazanan Berry, ''Kedi Kadın'' filmindeki rolüyle seyircinin hayranlığını kazandı. Filmden 12.5 milyon dolar ücret alan güzel yıldız, vücuduna oturan kedi kostümüyle filmin gişe başarısızlığını bile unutturdu. 
     
     ÖRÜMCEK ADAM'IN ÖPÜCÜĞÜ 

     2- Tobey Maguire Örümcek Adam ''Örümcek Adam-Spider Man'' karakterine iki kez can veren genç aktör Tobey Maguire, Halle Berry'nin arkasından listede ikinci oldu. Marvel serisinden sinemaya aktarılan filmde duvarlara tırmanan, çatılardan sarkan süper kahramanı başarıyla canlandıran Maguire, rol için Leonardo DiCaprio, Jude Law, Heath Ledger, Freddie Prinze J.R gibi ünlü aktörler arasından galip geldi. 
     3-Jennifer Garner Keşke 30 Olsam Bu filmde başarılı bir performans sergileyen Jennifer Garner, listede üçüncülüğü elde etti. ''Elektra'' filminde kamera karşısına geçmeye hazırlanan Garner, filmde bir savaşçıyı canlandıracak. 
     4-Will Smith I Robot ''Fresh Prince'' dizisiyle müzik dünyasından sinemaya transfer Will Smith, beyazperdede daha başarılı olduğunu kanıtladı. ''Siyah Giyen Adamlar'', ''Bad Boys'' ve ''Ali'' filmleriyle dikkatleri üzerinde toplayan aktör, son olarak ''I Robot'' ile önemli bir çıkış yaptı. Gişe rekorları kıran filmde Smith kötü robotlara karşı mücadele veren bir süper kahramanı canlandırıyor. 
     5-Eliza Dushku Tru Calling Oyunculuğa daha 10 yaşındayken başlayan oyuncu, Arnold Schwarzengger ile ''True Lies'' filminde rol aldı. ''Angel'' adlı popüler televizyon dizisinde rol alan oyuncu, televizyon dizisi ''Tru Calling'' ile süper kahramanlık mertebesine erişti. 
     6-Hugh Jackman X-Men Sinemanın 36 yaşındaki oyuncusu, adeta son yıllarda yaptığı filmlerle keşfedildi. ''X-Men'' serisiyle süper kahramanlığa terfi eden aktör, Ashley Judd ile ''Someone Like You'' ve Meg Ryan ile ''Kate ve Leopold'' olmak üzere iki romantik komedide de oynadı. 

     
</TEXT>
</DOC>
