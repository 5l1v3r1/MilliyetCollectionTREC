<DOC>
<DOCNO> 276346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/dunya/dun01.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile KKTC krizi 
</HEADLINE>
<TEXT>


AB, KKTC'nin AB - İKÖ toplantısına 'Kıbrıs Türk Devleti' sıfatıyla katılmamasını istedi 

UTKU ÇAKIRÖZER Ankara 


Türkiye'nin ev sahipliğinde 4 - 5 Ekim'de İstanbul'da yapılacak "Avrupa Birliği AB - İslam Konferansı Örgütü İKÖ Forumu", KKTC'nin "devlet" adıyla katılımı konusunda Ankara ile Brüksel arasında yaşanan görüş ayrılığının giderilememesi üzerine tehlikeye girdi. AB Dönem Başkanı Hollanda toplantıya katılmayacağını açıklarken, AB'de bölünme yaşandı ve İngiltere ayrı bir değerlendirme yapacağını açıkladı. Forumla ilgili bir aydır süren kriz, zirveye 4 gün kalmasına rağmen giderilemedi. Kıbrıs Rum Kesimi, İKÖ'nün haziranda aldığı karar doğrultusunda, toplantıya KKTC'nin "Kıbrıs Türk Devleti" olarak katılmasına karşı çıktı. Rumların isteğiyle Hollanda, Kıbrıs Türklerinin "devlet" isminin kullanılmadığı farklı önerileri Ankara'ya iletti. 

Gül kabul etmedi 
AB'nin hiçbir önerisini kabul etmeyen Ankara, KKTC'nin katılacağını AB'ye iletti. Krizin giderilememesi üzerine AB, Ankara'ya son önerisini dün Dışışleri Bakanı Abdullah Gül'ün büyükelçilere dün verdiği öğle yemeğinde iletti. Hollanda Büyükelçisi Sjoerd Gosses, Gül'e, tüm gözlemci ülkelerin ayrı bir masada oturması ve önlerinde isim yazmaması önerisi götürdü 
Gosses Forumda gözlemciler masası olsun. Kıbrıs Türk heyeti de masaya otursun. Önlerinde, "Kıbrıs Türk Devleti" baskılı kartvizit olmasın. 
Gül BM Genel Kurulu'ndan yeni döndüm. Orada gözlemci masası var. Ama her gözlemcinin önünde temsil ettiği ülkenin adı yazıyor. Kimsenin bu toplantıda siyasi hedefi yok. 
Gosses Kararınızı değiştirmeyeceğinizi anlıyorum. Bunu rapor edeceğim. Tüm ülkelere de bu bildirilecek. Katılım konusunda kararımızı bildireceğiz. 
Gül Kararınızı bu akşama kadar bekliyoruz. 

Üyelere mesaj 
Toplantı sonrasında AB başkentlerine bir mesaj göndererek Hollanda'nın toplantıya katılmayacağını bildiren Gosses, "Sizin de bu karara katılacağınıza güveniyoruz. Ama eğer değişik bir pozisyon almak isterseniz bunu bize bildirmenizi bekliyoruz" ifadesini kullandı. AB ülkeleri arasındaki görüş ayrılığı da, yemek sırasında İngiltere Büyükelçisi Peter Westmacott'un söz istemesi üzerine ortaya çıktı. Westmacott, "Bu konuda Londra'ya ayrıca özel raporumuzu göndereceğiz" derken, İtalya Büyükelçisi Carlo Marsili de söz alarak, Westmacott'la benzer görüş dile getirdi. 




</TEXT>
</DOC>
