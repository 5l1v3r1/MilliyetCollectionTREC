<DOC>
<DOCNO> 269782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo01.html </URL>
<DATE> 2004/09/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Milli futbolcular Yunanistan maçı için neler söyledi 
</HEADLINE>
<TEXT>

     A Milli Futbol Takımı, Yunanistan ile yapacağı maçın hazırlıklarını sürdürürken, futbolcular Gürcistan maçında kaybettikleri puanları telafi edeceklerine inandıklarını söylediler. 
     Milliler, Gregori Lambrakis Stadı'nda yaptıkları antrenman öncesinde medya mensuplarının sorularını yanıtladı. Kaptan Bülent, Gürcistan maçını unuttuklarını ifade ederek, ''Geçmiş geçmişte kaldı, biz önümüze bakıyoruz. Evet, kötü bir başlangıç yaptık, ama bunu iyiye çevirmek bizim elimizde, bunun için Atina'ya geldik. Zor bir maç olacak, ama kazanan taraf biz olmak istiyoruz'' dedi. 
     Geçmişte Yunanistan'a karşı oynanan milli maçların kazanılmasının çok önemli olduğunu ifade eden Bülent, ancak şu an için sadece takımın durumunun ve önlerindeki maçın önem taşıdığını vurguladı. Bülent, sakatlığının ve son günlerde yaşadığı hastalığın tamamen geçtiğini de ifade etti. 
     
     NİHAT ''YEDEKLİK SORUN DEĞİL'' 

     Nihat ise Gürcistan maçı sonrasında yaptığı açıklamanın yanlış anlaşıldığını kaydederek, maçlarda yedek olarak soyunmayı sorun yapmadığını söyledi. 
     Bu yanlış anlamayı düzeltmek istediğini belirten Nihat, ''Normalde ben oynamadığım bir maçtan sonra açıklama yapmayı şahsen sevmiyorum, o sözleri de kötü niyetle söylemedim. Sonuçta burada her oyuncu oynayabilir, yedek de kalabilir. Ben hiçbir zaman bunu sorun yapmam, lütfen bunu herkes böyle bilsin'' diye konuştu. 
     Nihat, Yunanistan maçı için ise, ''Çarşamba günü yapılacak maç çok zor olacak, bunun bilincindeyiz. Rakibimizi ne çok büyük, ne de çok ufak görüyoruz. Zor olacağını biliyoruz, ama biz istediğimizi sahaya yansıttığımız zaman, ülkemize iyi bir sonuçla döneceğimizi biliyoruz'' açıklamasını yaptı. 
     Kaleci Rüştü de her iki takım için de çok önemli bir maç oynanacağını kaydederek, şunları söyledi 
     ''Biz buradan galibiyetle ayrılmak istiyoruz. Çünkü ilk maçımızda kaybettiğimiz 2 puanı telafi etmemiz gerekiyor. Yunanistan da ilk maçta puan kaybetti, zannederim zevkli bir maç olacak. Ama kazanan taraf biz olmak istiyoruz.'' Bu arada futbolcular, Yunanistan'ın Arnavutluk ile oynadığı maçtan sonra çıkan olayların kendileri üzerinde bir baskı yaratmadığı görüşünü ifade ettiler. 
     
</TEXT>
</DOC>
