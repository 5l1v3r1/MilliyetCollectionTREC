<DOC>
<DOCNO> 257734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur59.html </URL>
<DATE> 2004/07/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
ÇGD'den gazeteci azarlayan Erdoğan'a tepki .. 
</HEADLINE>
<TEXT>

     Çağdaş Gazeteciler Derneği Genel Yönetim Kurulu, Başbakan Recep Tayyip Erdoğan'ın, Radikal Gazetesi muhabirinin Sakarya'daki tren kazası ile ilgisi sorusunu yanıtlarken, ''görevinin sorumluluğu içinde davranmadığını'' ileri sürerek, Başbakan'ın kazanın sorumlularına haddini bildireceğine kamu adına görev yapan gazetecileri suçlamaya çalıştığını ileri sürdü. 
     ÇGD Yönetim Kurulu yaptığı yazılı açıklamada, Radikal Gazetesi Muhabiri Tolga Akıner'in, Sakarya'da meydana gelen tren kazası ile ilgili olarak Başbakan Erdoğan'a yönelttiği ''Ulaştırma Bakanı ve diğer bürokratlarla ilgili herhangi bir tasarrufunuz olacak mı, yoksa olay makinistlerin sorumluluğuyla mı kalacak'' sorusuna ''Siz hangi gazetedensiniz '' sorusuyla karşılık verdiğini ve aldığı yanıt üzerine, ''Çok radikalsiniz, Soru sormak çok önemli de sorunun şekli de çok önemli. Acı paylaşmıyorsunuz'' diye tepki gösterdiği ifade edilerek, şöyle denildi 
     ''Sayın Başbakan'ın medyaya yönelik her türlü sansür girişimine karşın, az da olsa bazı basın organlarında hoşuna gitmeyen ve iktidarın uygulamalarına karşı muhalif yazılar yazan köşe yazarlarına karşı takındığı tavır, bugün kendisine soru soran bir basın emekçisine karşı suçluluk telaşı içinde verdiği yanıtla yeni bir boyut kazanmıştır. 
     Yapılan baskılara ve yaşanan tüm olumsuzluklara karşın, bu ülkede kamu adına görev yapan bir avuç basın emekçisine, 'Haddinizi bilin' diyerek aba altından sopa göstermesi, 1,5 yıllık görev süresinde basına karşı tutumunu açıkça ortaya koyan Sayın Başbakan'dan belki beklenebilir. Ancak her fırsatta 'Çağdaş, laik ve demokratik bir ülkenin' başbakanı olduğunu vurgulayan Sayın Erdoğan'ın bu yaklaşımı, görevi ile ilgili olarak ısrarla vurguladığı bu tanımlamalarla büyük bir çelişki yaşadığını da ortaya koymaktadır. 
     Başbakan'ın, kamu adına sorulması gereken bir soruyu kendisine yönelten gazeteciye, 'Haddinizi bilin' diyerek verdiği anlamlı yanıt herhalde, anlı şanlı törenlerle açılışını yaptığı ve yapılan tüm uyarılara rağmen seferlerine devam eden hızlı tren projesinin büyük bir faciayla sonuçlanmasının suçluluğundan kaynaklanmaktadır. Sayın Başbakan bu facianın sorumlularına haddini bildireceğine kamu adına görev yapan gazetecileri suçlamaya çalışıyor. ÇGD olarak, Başbakan'ın basına yönelik bu yaklaşımını kınadığımızı ifade ederken, kendisinin geçmişte ekmek ve su kadar ihtiyacını hissettiği özgür basının, gelecekte bir gün yine kendisine gerekli olabileceğini hatırlatmayı görev biliriz.'' 
     
</TEXT>
</DOC>
