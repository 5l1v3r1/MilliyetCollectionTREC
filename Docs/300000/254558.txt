<DOC>
<DOCNO> 254558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun12.html </URL>
<DATE> 2004/07/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Washington Post Kerry için Türkiye tuzağı 
</HEADLINE>
<TEXT>

     ABD Başkan Adayı John Kerry'in seçimler kazanması halinde Türkiye'nin AB üyeliği konusunda takınacağı tutum tartışılıyor. 
     Washington Post gazetesi, seçilmesi halinde Avrupa Birliği ile ilişkileri düzeltme sözünü veren Kerry'nin, Bush Yönetiminin, AB'de tepki yaratan desteğini sürdürüp sürdürmeyeceğini sorgularken "Kerry için Türkiye Tuzağı" yorumunu yaptı. 
     Washington Post gazetesi, "Kerry için Türkiye Tuzağı" başlıklı yazısında, kendisi gibi "liberal" olarak değerlendiren John Edwards'ı başkan yardımcısı adayı olarak seçen Kerry'in başlıca ilgi alanının, dış politika olduğunu belirtti. 
     Hem Kerry, hem de Edwards'ın Irak savaşını desteklediklerini anımsatan gazete, dış politika konusunda Kerry ile Bush arasındaki "büyük fark"ın, Kerry'in ABD'nin "dünya" ve Avrupa ile ilişkilerini onaracağı yolundaki pek net olmayan "söz" oluşturduğunu belirtiyor. 
     Başkan Bush'un Haziran ayında gerçekleştirdiği Avrupa gezisi sırasında AB'yi Türkiye'nin üyeliği istemi konusunda olumlu bir tavır takınmaya çağırarak yine birçok Avrupalıları kızdırdığını yazan Washington Post şöyle devam etti 
     "Az sayıda Amerikalı bu konuyu düşündü ancak uzun bir süreden beri önemli bir NATO üyesi, şimdiye kadar laik ve demokratik olan ve çoğunlukla Müslüman Türkiye'yi daha çok Batı'ya entegre olmasında Amerika'nın çıkarı var." AB'nin bu konuda tereddüt etmesinin doğal olduğunu kaydeden gazete, "Türkiye'yi almak, AB'nin sınırlarını Suriye ve Irak'a kadar uzatmak demek olur. Türkiye'nin AB'ye uyum için yapması gereken reformlar henüz tamamlanmadı. 
     Özellikle daha küçük AB'li ülkeler, Türkiye'nin büyüklüğü konusunda kaygılanıyor" yorumunu yaptı. 
     Türkiye'nin, nüfusu 80 milyona ulaştığında AB işlerinde Almanya'dan daha çok oya sahip olabileceğine ilişkin yorumlarına da dikkat çeken Washington Post, yazısını şöyle noktaladı 
     "Ancak, başkan olarak Kerry, Avrupa ile anlaşmazlıkları önlemek için Türkiye'ye destek vermekten vazgeçecekse, bunu neden yapacağını söylemelidir. Eğer, Türkiye'nin lehinde bu tür bir anlaşmazlık riskini alacaksa, o zaman Bush'a hak vererek uluslararası uyumun dış politikanın en yüce amacı olmadığını kabul etmelidir." 
ANKA 

     
</TEXT>
</DOC>
