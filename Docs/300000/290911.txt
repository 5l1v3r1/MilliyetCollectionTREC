<DOC>
<DOCNO> 290911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur06.html </URL>
<DATE> 2004/10/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Mehdi Zana, serbest... 
</HEADLINE>
<TEXT>

     Atatürk Havalimanı'nda dün gözaltına alınan ve bugün İstanbul Ağır Ceza Mahkemesi'ne götürülen eski Diyarbakır Belediye Başkanı Mehdi Zana, serbest bırakıldı. 
     Eşi ve kapatılan DEP'in eski milletvekili Leyla Zana ile birlikte Brüksel'den İstanbul'a gelişinde dün Atatürk Havalimanı VIP Salonu'nda gözaltına alınan Zana, geceyi Atatürk Havalimanı Şube Müdürlüğü'nde geçirdi. 
     Mehdi Zana'nın, hakkında Diyarbakır Devlet Güvenlik Mahkemesi'nce açılan dava nedeniyle ifade vermesi bekleniyordu. 
     
     Zana, İstanbul'a eşi Leyla Zana ile birlikte geldi 

     Eski Diyarbakır Belediye Başkanı Mehdi Zana, eşi Leyla Zana ile birlikte Brüksel'den dün geldi. Leyla Zana, Avrupa Parlamentosu'nca 1995 yılında verilen Sakharov Düşünce Özgürlüğü Ödülü’nü almak ve bir dizi temaslarda bulunmak üzere birkaç gündür Brüksel'de bulunuyordu. 
     Zana çiftine eşlik edenler arasında DEP'in eski milletvekilleri Orhan Doğan ve Selim Sadak da vardı. 
     
     10 yıldır yurtdışında yaşıyordu 

     Eski Diyarbakır Belediye Başkanı Mehdi Zana yaklaşık 10 yıldır yurtdışında yaşıyordu. Uçaktan inişinde habercilerin sorularını yanıtlayan Mehdi Zana, duygularım biraz yükselmiş, kabarmış'' diye konuştu. 
     Zana habercilerin, ''hakkınızda yasal bir takip var mı '' sorusunu ise, ''görelim bakalım ne var, ne yok. 10 yıldır burada yokum. Ancak Türkiye'de iyi gelişmeler olduğunu da biliyorum'' şeklinde yanıtladı. 
     
</TEXT>
</DOC>
