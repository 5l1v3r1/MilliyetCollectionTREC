<DOC>
<DOCNO> 288911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun01.html </URL>
<DATE> 2004/11/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Felluce'de 38 ABD askeri öldü 
</HEADLINE>
<TEXT>

     ABD ordusundan yapılan açıklamada, Felluce'de bir hafta süren operasyon sırasında 38 Amerikan askerinin öldüğünü bildirildi. 
     Açıklamada, Felluce'de 35 askerin çatışmalarda, 3 askerin başka nedenlerle öldüğü, 275 askerin de yaralandığı belirtildi. 
     Amerikalı General John Sattler, Felluce'deki çatışmalarda 31'i Amerikalı, 6'sı da Iraklı 37 askerin öldüğünü söylemişti. Sabah saatlerinde yapılan açıklamada, Felluce'de bin 200'den fazla gerillanın öldürüldüğü kaydedilmişti. 
     
     ABD HASTANESİNDE OLAĞANÜSTÜ DAKİKALAR 

     Bu arada, Irak'ta yaralanarak tedavi görmek üzere Almanya'ya getirilen Amerikalı asker sayısının, Felluce kentindeki direnişçilere karşı yürütülen saldırı sırasında iki kat arttığı bildirildi. 
     Almanya'da bulunan Landstuhl Bölge Tıp Merkezi Komutanı Albay Rhonda Cornum'un CNN televizyonuna verdiği bilgilere göre, geçen hafta hastaneye kabul edilen 419 hastanın çoğunu Irak'ta yaralanan askerler oluşturdu. Bu yaralılardan 200'e yakınının ilk tedavileri yapıldıktan sonra daha kapsamlı tedavi için ABD'ye gönderildiği kaydedildi. 
     Hastaların yüzde 95'inin Irak'tan geldiğini ve bunların yarıdan fazlasının yaralı olduğunu kaydeden Cornum, normalde Irak'tan hastanelerine günde ortalama 32 asker geldiğini, ancak geçen hafta bu ortalamanın günde 70'i bulduğunu ifade etti. 
     Yaralanan askerlerin 12 saat gibi kısa sürede savaş alanından alınarak Almanya'ya getirilebildiğini söyleyen Cornum, hastanenin geçen hafta en yoğun günlerini yaşadığını ifade etti. 
     ABD dışındaki en büyük Amerikan hastanesi olan Landstuhl'de, 110 doktor ve 250 hemşire görev yapıyor. Landstuhl'da, akıl hastalıkları konusunda da uzmanlar bulunduğu belirtiliyor. 
     Bir hafta süren Felluce çatışmaları sırasında 1000-2000 arasında direnişçi ile 38 Amerikan, 6 da Irak askerinin öldüğü kaydediliyor. 
     
     YENİ SALDIRILAR 

     Öte yandan, ABD güçlerinin Irak'ın Felluce kentindeki direnişçilere yönelik yeni hava, topçu ve havan topu saldırıları düzenlediği bildirildi. 
     Görgü tanıkları, en az 5 top mermisinin ve hava saldırılarının, ABD'li subayların bir hafta süren şiddetli çarpışmaların ardından deniz piyadelerinin kontrol altına aldığını söyledikleri kenti vurduğunu belirtti. 
     Tank birliği komutanları, dün geç saatlerde yaptıkları açıklamada, kentin güneyindeki Şuheda bölgesinde halen önemli miktarda Iraklı direnişçi olduğunu kaydetti. 
     
</TEXT>
</DOC>
