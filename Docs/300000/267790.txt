<DOC>
<DOCNO> 267790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun32.html </URL>
<DATE> 2004/08/31/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Miloşeviç, yabancı tanıklar çağıracak 
</HEADLINE>
<TEXT>

     Lahey'deki uluslararası mahkemede bugün kendini savunmaya başlayan eski Yugoslav lideri Slobodan Miloşeviç'in, ''bazı yabancı tanıkları'' çağıracağı bildirildi. 
     Miloşeviç'in hukuk danışmanlarından Dragoslav Ognyaviç, eski Sırp liderinin ''birkaç yabancı tanığın'' eylül içinde mahkemeye çağrılmasını isteyeceğini bildirdi, ancak bu tanıkların kimler olacağına açıklık getirmedi. 
     Danışman, 7 Eylül'de çağırmak istedikleri ilk yabancının, ''önemli bir uzman'' olacağını söylemekle yetindi. 
     Miloşeviç Alman Başbakanı Gerhard Schröder, eski Amerikan Başkanı Bill Clinton ve İngiliz Başbakanı Tony Blair'in ifadesinin alınmasını isteyeceğini daha önceki duruşmalarda söylemişti. 
     Slobodan Miloşeviç'in bugün başlayan savunmasının yarına sarktığı, savaş suçu ve insanlığa karşı suç işlemekle suçlanan eski liderin, savunmasına yarın devam edeceği kaydedildi. 
     
</TEXT>
</DOC>
