<DOC>
<DOCNO> 261376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonsiy04.html </URL>
<DATE> 2004/08/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Baykal "Yemek yapmayı seviyorum" 
</HEADLINE>
<TEXT>

     CHP Genel Başkanı Deniz Baykal, Türk mutfağının dünyada önemli bir yere sahip olduğunu belirterek, ''Dünya mutfağındaki çok sayıda yemek Türk mutfağından alınmıştır'' dedi. 
     Baykal, Bolu'nun Mengen İlçesi'nde bu yıl 20'ncisi düzenlenen ''Mengen Aşçılar ve Turizm Festivali''ne katıldı. Baykal, burada yaptığı konuşmada Mengen'in Türkiye'de aşçılığın başkenti olduğunu belirterek ''Mengen Aşçılık Festivali uluslararası düzeyde yapılmalıdır. Mengenli aşçılar, aşçılık kültürünün devam etmesi için Mengen'de yapılacak etkinliklere destek vermelidir. Türk mutfağının sahip olduğumuz kültürel zenginlik nedeniyle dünyada önemli bir yeri vardır'' dedi. 
     Baykal, dünya mutfaklarında yer alan yoğurt, bulgur ve sütlü tatlıların Osmanlı saraylarında görev yapan aşçılar tarafından bulunduğunu ifade ederek, ''Ben zaman zaman mutfağa girerek yemek yapmayı seviyorum. Yemek kültürü bana göre toplumların kültür seviyesinin bir göstergesidir. Türk turizmi açısından mutfak kültürünün korunması ve yaşatılması gerekli'' diye konuştu. 
     Baykal, gazetecilerin gündeme ilişkin sorularını ise yanıtsız bıraktı. 
     Daha sonra, festival kapsamında düzenlenen bayanlararası yöresel yemek yarışmasında dereceye giren genç kızlara ödülleri verildi. 
     Yarışmada birinci olan ''Kedibatmaz'' ve ''Bifteksarma'' yemeklerinin tadına bakan Baykal, biraz daha yemesini isteyen basın mensuplarına ''daha fazla yiyemem rejimdeyim'' dedi. 
     
</TEXT>
</DOC>
