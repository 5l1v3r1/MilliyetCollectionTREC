<DOC>
<DOCNO> 279687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun21.html </URL>
<DATE> 2004/10/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Savaşı bu kez askerler eleştiriyor... Bush'u vuracak reklam filmi... 
</HEADLINE>
<TEXT>

     Irak'ta savaşan bir grup ABD’li asker, hazırladıkları bir reklam filmi ile ABD Başkanı George Bush yönetiminin Irak'ı Özgürleştirme Operasyonu’ adı altında yaptığı savaşı eleştirdi. 
     Askerlerin hazırladığı 30 saniyelik reklam filmi bugünden itibaren CNN kanalında yayınlanmaya başlanacak. Reklam filminde, Irak'ta görev sırasında elini kaybeden bir asker, 'nasıl kandırıldıklarını' şu sözlerle anlatıyor 
     "Irak'a çağırıldım, çünkü hükümet Irak'ta kitle imha silahı olduğunu söyledi, ancak orada öyle birşey yoktu... Onlar 11 eylül saldırılarının arkasında Irak var’ dediler, ancak öyle bir şey yoktu. Onlar bize savaşı kazanacağımızı ve yakında evlerimize döneceğimizi söylediler, ancak biz hala oradayız. O yüzden ne zaman insanlar bana koluna ne oldu ’ diye sorsa, ben doğru kelimeleri bulmaya çalışıyorum, ancak onları da bulamıyorum...ö Filmde oynayan uzman asker Robert Acosta, Bağdat Havaalanı’nda devriye gezerken bulunduğu araca bomba atılması sonucu hem elinden hem de ayağından yaralanmış. 22 yaşındaki Acosta, bu reklam filminde oynayarak ABD halkına gerçekleri göstermeyi amaçladıklarını söyledi. 
     Grubun kurucusu Paul Reickoff, Irak'ta görev yaptığı sırada yaşadıkları ve gördükleri sonucu böyle bir grup oluşturmaya karar vermiş. 
     Reickoff, "çok güçlü bir reklam. Umarım bu insanları uyandırır ve onları uzunca bir süre savaşın insanlara nelere mal olduğu konusunda düşündürür. Çünkü bu Robert'in her gün düşündüğü bir şey ve eğer biz insanlara günde sadece 30 saniye bunu düşündürebilirsek bu bile bizim için yeterli" diyor. 
     
     'Gerçek Operasyonu Grubu’ 

     Bu reklam filmi 'Irak'ı Özgürleştirme Operasyonu'nda görev almış bir grup asker tarafından hazırlandı. Amaç, Irak'taki gerçekleri duyurmak. 
     Bush yönetimini yalan söylemekle suçlayan askerler, kendilerine bu nedenle Gerçek Operasyonu Grubu’ adını vermiş. 
     Çok sayıda üyesi olan grubun internet sitesi de var. Sitede bir dönem Irak'ta görev yapmış ve hala görev yapan askerlerin gönderdiği e-mailler yayınlanıyor. 
     Reklam bugünden itibaren CNN televizyonunda yayınlanmaya başlanacak. 
     El Kaide liderleri Ürdün'de tutuluyor 
     Öte yandan, Amerikan Merkezi Haberalma Teşkilatı'nın CIA , önemli bazı El Kaide sanıklarını Ürdün'deki gizli bir cezaevinde tuttuğu öne sürüldü. 
     İsrail'de yayımlanan Haaretz gazetesinin uluslararası istihbarat kaynaklarına dayanarak verdiği haberde, Ürdün'deki cezaevinde tutulan bu kişilerin, ABD'de yasak olan bazı sorgulama yöntemlerine maruz kaldığı iddia edildi. 
     Gazete, aralarında New York ve Washington'da düzenlenen saldırıların planlayıcısı olmakla suçlanan Halid Şeyh Muhammed ve El Kaide'nin Güneydoğu Asya'daki müttefiki olduğu sanılan Hambali'nin de bulunduğu 11 kişinin gizli cezaevinde tutulduğunu yazdı. 
     İddiayla ilgili olarak Amerikalı yetkililer ve Ürdün'den henüz bir açıklama gelmedi. 
     Ürdün, ABD önderliğindeki terörle mücadele kampanyasında ABD'nin önemli müttefikleri arasında bulunuyor. 
     Uluslararası insan hakları örgütleri de ABD'yi, El Kaide sanıklarını, bazı sorgulama yöntemleriyle ilgili yasal düzenlemelerin bulunmadığı müttefik ülkelere göndermekle suçluyor. 
     Washington yönetimi ise sorgulamaların yasalar çerçevesinde yapıldığını savunuyor. 

     
</TEXT>
</DOC>
