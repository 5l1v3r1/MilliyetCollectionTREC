<DOC>
<DOCNO> 266441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/siyaset/siy01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek cümlelik açıklama 
</HEADLINE>
<TEXT>


MGK'da, Fener Rum Patriği Bartholomeos'un söylediği iddia edilen, "Türkiye'de din özgürlüğü yok, AB baskı yapsın" açıklaması ile Kıbrıs'ta Rum tarafının attığı adımlar masaya yatırıldı 

Barkın Şık Ankara 


Milli Güvenlik Kurulu MGK Türkiye'nin Kıbrıs politikasını ele aldı. MGK'da, Fener Rum Patriği Bartholomeos'un 8 Ağustos'ta Reuters'a yaptığı iddia edilen, "Türkiye'de din özgürlüğü yok. AB baskı yapsın" açıklaması gündeme geldi. 

Sivil sekreter katılmadı 
MGK Genel Sekreterliği'ne atanan Türkiye'nin Atina Büyükelçisi Yiğit Alpogan'ın katılmadığı toplantıda sekreterya görevlerini MGK Genel Sekreter Başyardımcısı Korgeneral Hayrettin Uzun üstlendi. Emekli olan Kara Kuvvetleri Komutanı Orgeneral Aytaç Yalman ve Jandarma Genel Komutanı Orgeneral Şener Eruygur'un son kez katıldığı toplantıda, Annan Planı'nın referanduma götürülmesi sonrası yaşanan gelişmeler değerlendirildi. Türk tarafına verilen sözlerin yerine getirilmemesinin tartışıldığı toplantıda şu tespitler yapıldı 

Rumlar sıkıştırıyor 
Türkiye, Gümrük Birliği ve AB ile ilişkiler kapsamında Güney Kıbrıs Rum Yönetimi'ni GKRY tanıma durumuyla karşı karşıya.AB üyelik müzakere tarihi için Rum ve Yunan'ı "veto" kartı var.Aralık 2004 öncesi Rum tarafı, AB'nin de desteğini alarak, Annan Planı ile kendisine sağlananlardan daha fazla talep içerecek bir çözüm önerisi dayatabilir. 
Toplantıda, Rum tarafının daha fazla kazanım için "Adadaki Türk askeri çekilsin", "Türkiye'den KKTC'ye göç edenler adadan gönderilsin", "AB üyesi bir ülke için başka bir devlet garanti sağlayamaz, garanti anlaşması kaldırılsın", "KKTC, GKRY'ye Kıbrıs Cumhuriyeti azınlık statüsü ile monte edilsin" taleplerini gündeme getirebileceği ifade edildi. 
KKTC'ye uygulanan ekonomik tecridin kaldırılması konusunda da Türk tarafının oyalandığı belirtildi. 

Tek cümlelik açıklama 
Barthelomeos'un Reuters'ın sorularına verdiği yazılı yanıt da değenlendirilirken, Heybeliada Ruhban Okulu'nun hukuki statüsüyle ilgili çalışmalar hakkında bilgi verildi. 
MGK toplantısında, Irak'ta yaşanan gelişmeler ayrıntılarıyla değerlendirildi. MGK Genel Sekreterliği'nden yapılan açıklamada "Toplantıda, ülke genelindeki güvenlik ve asayiş durumunun değerlendirilmesi yapılmış, Irak'a ilişkin gelişmeler ayrıntılı biçimde gözden geçirilmiştir" denildi. 


</TEXT>
</DOC>
