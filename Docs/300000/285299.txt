<DOC>
<DOCNO> 285299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/spor/spo02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım yıktı, geçti 
</HEADLINE>
<TEXT>


Fenerbahçe Başkanı, son günlerdeki dozu giderek artan eleştirilere Lyon yolculuğu öncesi sert yanıtlar verdi, medyaya yüklendi. Aziz Yıldırım, yorumların kasıt içerdiğini de iddia etti 


"Kuş beyinliler bilsin" 
AZİZ Yıldırım, Lyon yolculuğu öncesi öfkeli açıklamalar yaptı. Başkan, şahsına, yönetime ve Daum'a hakaret edildiğini ileri sürdü ve şunları söyledi "Daum gidecekmiş gibi sorun ve kargaşa yaratılmaya çalışılıyor. Bazı kuş beyinliler bilsin diye üzerine basa basa söylüyorum, Daum'la karşılıklı güvene dayalı sözleşmemiz var. Biz, istikrar çalışması yaparken, medyada memnun olmayan kişiliksiz kişiler, saldırma yolunu seçiyorlar. Çünkü onlar daima olay çıksın diye yorum yapar. Kongre için yönetim karar verir, Genel Kurul'a getirir. Başka kimse karışamaz. Meydanı boş buldular". 

"Kuralları uyguluyoruz" 
"FENERBAHÇE halka arz edilmiş bir şirkettir. Değerimiz, yapılan konuşmalarla inebilir, çıkabilir. Televizyonda cahilce iki kişi kavga ediyor gibi konuşmalar yapamazsınız. Biz federasyon kurallarını uyguluyoruz. Beşiktaş maçından sonra sahanın halini gördünüz. Fenerbahçe'nin kazanması halinde çıkacak olayları düşünmek bile istemiyorum. Polise küfür ediliyor, ama polis işlem yapmıyor. Oysa Fenerbahçe Stadı'nda küfür olmuyor. Neden Çağdaş uygulama başlattığımız için. Fenerbahçe ligde liderdir ve başarılıdır. Takım kötü oynuyor diye ne başkan kötü olur ne de yönetimi". 

"Mahkemede hesaplaşırız" 
"ALEX konusu çıkarttılar. Washington'a portakal dediler. Bunlar bir futbol takımının değerleridir. Bu değerleri karalatmam. Ortega üzerinde oyun oynandı, gitti. Şimdi aynısı Alex için yapılıyor. Alex, sözleşmesi bitene kadar kalacaktır. Bonservisine 5 milyon, kendisine de yıllık 2 milyon dolar vereceğimizi açıkladık. Herkes farklı rakamları yazıp duruyor. Bu tür yanlışlıklarda Fenerbahçe zarara uğrarsa mahkemede hesaplaşırız. Benimle kişisel kavgası olanlar, kulübü karıştırmasınlar. Fenerbahçe'de birşeyler olacak beklentisinde olanlar, sadece şampiyon olacağını görecekler". 

"Temizlik yapalım" 
"ALEX gibi değerlerin kıymetini bir maçta ya da 10 maçta ölçemezsiniz. Neyini tartışıyoruz, bunu anlamıyorum. Medya şike, teşvik temizlensin diye yazıyor. Medya kendi içindeki pislikleri temizlesin kardeşim. Geçmişte hata yapıp, bugün müdür seviyesine gelenler yok mu. Sahtekarlık yapmışlar. Bu kadar açık söylüyorum. Araştırın aranızda. Yani medyada spor müdürü olarak sahtekarlık yapmış ve bundan dava görmüş insanlar var. Türk sporunu idare etmeye çalışıyorlar. Böyle bir şey var mı Madem ki temizlik istiyoruz, kol kola girelim, birlikte her türlü temizliği yapalım." 


</TEXT>
</DOC>
