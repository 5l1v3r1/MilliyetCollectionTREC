<DOC>
<DOCNO> 263234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur47.html </URL>
<DATE> 2004/08/13/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Belediyeye rekor tazminat cezası... Tüm gelir ve varlığına haciz konuldu 
</HEADLINE>
<TEXT>

     Erzurum'daki Dadaşkent Belediyesi, faiziyle birlikte 2 trilyon lirayı bulan tazminat davasını kaybedince, tüm gelir ve malvarlığına haciz konuldu. 
     Dadaşkent Belediye Başkanı Vahdettin Yaylalı, AA muhabirine yaptığı açıklamada, mülkiyeti Erzurum Büyükşehir Belediyesi'ne ait olan, işletmesini kendilerinin yaptığı Ilıca Turistik Otel ve Kaplıcaları'nda, 16 Temmuz 1998 tarihinde ölen Abubekir Yılmaz'ın yakınları tarafından açılan 377 milyar liralık tazminat davasını kaybettiklerini söyledi. 
     Yaylalı, davanın geçtiğimiz haziran ayında karara bağlandığını belirterek, şöyle konuştu 
     ''Faiziyle birlikte 2 trilyon lirayı bulan parayı 3 senede ödeyemeyiz. Belediyemizin temmuz ayı geliri 79 milyar liradır. Biz 3 sene boyunca hiçbir harcama yapmasak parayı ancak ödeyebiliyoruz. Bu gelirle söz konusu parayı ödememiz mümkün değil. Bir kişi mağdur edilmesin diye 40 bin kişiye hizmet veren bir belediye mağdur ediliyor.'' Şu anda belediyenin tüm gelir ve gayrimenkullerine haciz konulduğunu bildiren Yaylalı, davacı tarafla ana para üzerinden anlaşma zemini aramaktan başka çarelerinin bulunmadığını ifade etti. 
     Yaylalı, haciz nedeniyle belediye personelinin maaşlarını da ödeyemeyeceklerini vurgulayarak, kendilerinden önceki belediye başkanlarının da söz konusu davada ihmallerinin bulunduğunu ileri sürdü. 
     Yaylalı, ayrıca davayı makul bir çözüme kavuşturmalarının ardından eski belediye başkanları hakkında hukuki yollara başvurmayı düşündüklerini kaydetti. 
     Davacı tarafın avukatlığını yapan Erzurum Baro Başkanı Avukat Sadullah Kara ise tazminat davasının 377 milyar lira tutarında olduğunu belirterek, söz konusu paranın faiziyle birlikte trilyonlu rakamlara ulaştığını söyledi. 
     Kara, 6 yıllık davada belediyenin ihmalinin bulunduğunu ileri sürerek, ''Dava sonuçlanmadan önce kendilerine her türlü yakınlığı gösterdik. Ama bir sonuç alamadık. Biz onlara bir adım gittik. Onlar bizden 10 adım kaçtılar'' dedi. 
     
     OLAY 
     Abubekir Yılmaz'ın da aralarında bulunduğu 3 kişi, 16 Temmuz 1998 tarihinde Ilıca İlçesi'nde Dadaşkent Belediyesi'nin işlettiği kaplıcada ölmüştü. Kükürt zehirlenmesi sonucu öldükleri ileri sürülen 3 kişiden ikisinin aileleri, belediyenin verdiği 14 milyar lira tazminatı almayı kabul etmiş, Abubekir Yılmaz'ın ailesi ise yetersiz görerek, Erzurum Asliye Ceza Mahkemesi'ne 377 milyar liralık tazminat davası açmıştı. 
     
</TEXT>
</DOC>
