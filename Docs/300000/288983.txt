<DOC>
<DOCNO> 288983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko13.html </URL>
<DATE> 2004/11/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Avrupa'da yılın otomobili Toyota Prius... 
</HEADLINE>
<TEXT>

     Avrupa'da merakla beklenen ''yılın otomobili'' ödülü, Toyota'nın hem benzin hem de elektrikle çalışan melez otomobili Prius'un oldu. 
     Avrupa'nın 22 ülkesinden 58 jüri üyesinin oylarıyla daha önce finale kalan 7 model BMW 1 serisi, Citroen C4, Ford Focus, Opel Astra, Peugeot 407, Renault Modus ve Toyota Prius olmuştu. 
     Toyota'dan yapılan açıklamada, ''Car of the Year'' ödülünü kazanan Prius'un bu yılın başında Avrupa pazarına sunulduğu ve 2004 yılında 8 bin 500 adet satış hedeflendiği bildirildi. 
     Elektrikle de çalışabildiği için az yakıt tüketmesiyle tanınan Prius, ilk olarak 1997'de piyasaya çıktı. Petrol fiyatlarına gelen zamlarla popülerliği artan modelin Avrupa'da gelecek yıl 2004 satışlarını katlayarak 15 bin adet satılması bekleniyor. 
     Yılın otomobili ödülü, oylamaya katılan 58 otomobil editöründen her birinin 25 puanını aday modeller arasında paylaştırmasıyla belirleniyor. Üyeler bir otomobile en çok 10 puan verebiliyor. Yeni bir otomobilin aday olabilmesi için, o yıl içinde 5 ya da daha fazla sayıda Avrupa ülkesinde satışa sunulması gerekiyor. 
     1963 yılından bu yana dağıtılan yılın otomobili ödülü, geçen yıl Fiat'ın Panda modeline verilmişti. 

     
</TEXT>
</DOC>
