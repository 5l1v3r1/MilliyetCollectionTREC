<DOC>
<DOCNO> 255869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun46.html </URL>
<DATE> 2004/07/16/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
İsrail radyosuna göre kaçırılan Fransızlar Filistin Kızılay binasında 
</HEADLINE>
<TEXT>

     Gazze Şeridi'nde bugün kaçırılan 5 Fransız'ın, insani yardım kuruluşu çalışanları olduğu ve Filistin Kızılayı binasında tutulduğu bildirildi. 
     İsrail radyosu, Han Yunus'ta kaçırılanların yardım kuruluşu çalışanı olduğunu duyurdu, ancak ayrıntılı bilgi vermedi. 
     Filistin güvenlik servisi yetkilileriyse bu kişilerin Han Yunus mülteci kampında gönüllü sosyal hizmet çalışanı olduklarını aktardı. 
     Bu arada Fransa Dışişleri Bakanlığı, kaçırma eylemini henüz doğrulayamayacağını bildirdi. Görgü tanıkları, ikisi kadın 5 Fransız'ın silahlı ve maskeli kişilerce kaçırıldıktan sonra, Han Yunus'un merkezindeki Filistin Kızılayı binasına götürüldüklerini söyledi. Tanıklar, silahlı kişilerin, çalışanlardan da binayı boşaltmalarını istediklerini aktardı. 
     Onlarca polisin kuşattığı binada Fransızlarla birlikte bulunan silahlı kişilerin, pencereden dışarıya ateş açtıkları belirtiliyor. 
     Filistin güvenlik servisi yetkilileri, rehinelerin serbest bırakılması amacıyla silahlı kişilerle görüşmeler yaptıklarını ve ilerleyen saatlerde serbest bırakılabileceklerini söyledi. 
     Öte yandan Filistinli yetkililer, kaçırma eyleminin El Fetih'le bağlantılı olan Ebu El Riş Tugayı militanlarınca düzenlendiğini ve kaçıranların Filistin lideri Yaser Arafat tarafından işten çıkarıldıklarını, işlerine geri dönmek istediklerini belirtiyor. 
     
</TEXT>
</DOC>
