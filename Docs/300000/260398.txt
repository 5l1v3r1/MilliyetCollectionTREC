<DOC>
<DOCNO> 260398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/siyaset/siy01.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Goethe'ye özel bir ilgim var' 
</HEADLINE>
<TEXT>



Başbakan Recep Tayyip Erdoğan, Alman şair Goethe'ye özel bir ilgisi olduğunu söyledi. "Bild" gazetesinin Erdoğan'la yaptığı röportajın ikinci bölümü dün yayımlandı. Irak savaşı, Türkiye-İsrail, Türkiye-Almanya ilişkileri hakkındaki görüşlerini anlatan Erdoğan, Almanya'daki radikal dinciler konusunda da, "Endişeye gerek yok, çünkü Almanya'da çok fazla radikal dinci yok" dedi. Metin Kaplan'ın Türkiye'ye iade edilmesi halinde yargı karşısına çıkarılacağını kaydeden Erdoğan, Almanların en çok neyini sevdiğinin sorulması üzerine de şöyle konuştu "Almanların çalışkanlığı beni her zaman etkiledi. Başkent Berlin'i çok seviyorum. Özellikle, duvarın yıkılmasından önce ve yıkılmasından sonra da bu şehri gördüğüm için. Okul dönemimden bu yana Johann Wolfgang von Goethe'ye karşı özel bir ilgim vardır." Erdoğan, "İmparator" lakaplı eski futbolcu Franz Beckenbauer hakkındaki yorumunun sorulması üzerine de "İmparatora tabii ki özellikle saygı duyarım" yanıtını verdi. 



</TEXT>
</DOC>
