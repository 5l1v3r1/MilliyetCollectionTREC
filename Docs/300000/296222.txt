<DOC>
<DOCNO> 296222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko10.html </URL>
<DATE> 2004/12/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Anonim şirketlerde YTL krizi çıktı 
</HEADLINE>
<TEXT>

     TL'den altı sıfır atmaya hazırlanan YTL, anonim şirketlerinde hisse senedi krizine yol açtı. Türk Ticaret Yasası gereği en az 500 lira olarak belirlenen anonim şirket hisse senetlerinin değeri, YTL kullanımına geçilecek 1 Ocak tarihinden itibaren 0.5 Yeni Kuruş'a düşecek. 
     Bu durumda, anonim şirket hisse senetlerinin değeri YTL kullanımıyla birlikte en düşük para primi olan 1 Yeni Kuruşun da altında kalmış olacak. Sanayi ve Ticaret Bakanlığı, anonim şirketlerin hisse senedi değerlerinde YTL ile birlikte ortaya çıkacak bu sorunu gidermek için Ticaret Yasası'nda değişikliğe gitti. Bugün TBMM Genel Kurulu'nda görüşülmesi beklenen değişiklik tasarısıyla, anonim şirket hisse senetlerinin değeri en az 1 Yeni Kuruş olması öngörüldü. 
     Sanayi Bakanı Ali Coşkun, AKP'nin dünkü Meclis Grubu'nun basına kapalı bölümünde tasarıya ilişkin şu bilgiyi verdi 
     "Sıfır atma işleminde anonim ve limited şirketlerin asgari esas sermayeleri ile limited şirketlerin asgari sermaye payları rakamlarından altı sıfır atılmasında herhangi bir sorun bulunmamaktadır. Ancak, anonim şirket hisse senetlerinden altı sıfır atıldığında bir takım sıkıntılar yaşanacaktır. Bilindiği üzere, Türk Ticaret Kanunu'nun 399. maddesine göre, anonim şirket hisse senetlerinin itibari kıymeti en az 500 liradır. Bu kıymet ancak 100'er lira olarak yükseltilebilmektedir. Buna göre, 500 TL itibari değerli bir hisse senedinden altı sıfır atıldığı takdirde, bu hisse senedinin YTL cinsinden asgari itibari değeri 0.5 Yeni Kuruş olacaktır. Bu durumda anonim şirket hisse senetlerinin itibari değeri, 1 Ocak 2005 tarihinden itibaren en düşük para birimi olan 1 Yeni Kuruşun altında kalacaktır. Bu itibarla, 500 TL itibari değerde bulunan anonim şirket hisse senetlerinin YTL'ye dönüştürülmesinde ve ortaklık haklarının kullanılmasında ortaya çıkabilecek tereddütlerin giderilmesi ve bu değerlerin yeni para birimine uygun hale getirilmesi amacıyla bakanlığımızca hazırlanan kanun tasarısı ilgili kamisyonda kabul edilmiş olup, TBMM Genel Kurul gündeminde bulunmaktadır. Bu kanun tasarısı ile anonim şirket hisse senetlerinin itibarı kıymetinin en az 1 Yeni Kuruş olması öngörülmektedir. YTL cinsinden itibari değeri Yeni 1 Kuruşun altında bulunan hisse senedi sahiplerinin temettü ve ortaklık haklarının kullanılmasında ortaya çıkabilecek tereddütlerin giderilmesi amaçlanmaktadır." 

     
</TEXT>
</DOC>
