<DOC>
<DOCNO> 291541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur36.html </URL>
<DATE> 2004/11/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Abant'ta buzlanma, tatilcilere zor anlar yaşattı .. 
</HEADLINE>
<TEXT>

     Bolu'da Abant Tabiat Parkı'na tatil için gelenler, Abant yolundaki buzlanma nedeniyle zor anlar yaşadılar. 
     Bolu'da 4 gündür devam eden kar yağışı sonrasında doğal güzellikleriyle ünlü Abant Tabiat Parkı'nda kar kalınlığı 20 santimetreye ulaştı. Abant'ta tatil yapan vatandaşlar, karla kaplı gölün çevresinde yürüyüş yaparak kar ve tatilin keyfini çıkarıyorlar. 
     Abant'a gelen tatilciler, Bolu-Abant yolunda kar ve buzlanma nedeniyle zor anlar yaşadılar. Araçlarında zincir olmadığı için çok sayıda tatilci yolda kaldı. Yolda kalanlar araçlarına zincir taktıktan sonra Köy Hizmetleri'ne ait greyderlerin açtığı yoldan Abant'a ulaştılar. 
     
     KARDA ''ŞAMBRİYEL'' KEYFİ 
     Öte yandan kar yağışı sonrası köylülerin 5 milyon liraya kiraladığı ''şambriyel'' adı verilen kamyon lastikleriyle karda kayan tatilciler, eğlenceli dakikalar yaşadılar. 
     Tatilcilere sök konusu lastiği kiralayan Kezban Ulu, kar yağdıktan sonra işlerinin açıldığını belirterek, ''Aylardır kar yağmasını bekliyorduk. Kar bizi ve kızaklı faytoncuları sevindirdi'' dedi. 
     Abant'a balayı için gelen çiftler de bu mevsimde Abant'ın çok güzel olduğunu ifade ederek, ''Kızakların çektiği faytonlarla göl turu atmak ve göl çevresinde el ele yürümek çok romantik'' diye konuştular. 
     Bazı tatilciler ise karların üzerinde mangal yakmayı tercih ettiler. 
     
</TEXT>
</DOC>
