<DOC>
<DOCNO> 253758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/spo15.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şampiyonun isyanı 

TÜRKİYE Bayanlar Boks Şampiyonu Hürü Kale ilgisizlikten yakındı. Osmaniye'de, aylık kirası 50 milyon lira olan bakımsız bir evde ailesiyle oturan Kale 24 , babasının 300 milyon liralık maaşıyla kendilerini geçindirmeye çalıştığını belirtip, "Türk bayrağını uluslararası müsabakalarda dalgalandırdım. Başarının mükafatı işsizlik oldu" dedi. 

Fiorentina'nın Emre aşkı 

INTER'DE yeni teknik direktör Roberto Mancini'nin imza atması beklenirken, takımla ilgili çeşitli senaryolar da üretilmeye devam ediyor. Tuttosport, Fiorentina'nın Emre'yi alma hayalinin devam ettiğini, ancak İnter'in 9 milyon euro isteğiyle frene basmak zorunda kaldığını yazdı. 

Tunuslular geliyor 

ÇAYKUR Rizespor'un, iki Tunuslu oyuncu İmamdiyo ve Fateh ile her konuda anlaşmaya vardığı bildirildi. Ayrıca Çek Cumhuriyeti'nden Jankulowski ve Rajnoch'u da görüşmek için Türkiye'ye davet edildi. Öte yandan Bolu Gerede kampındaki hazırlık maçında Rizespor, Ankaraspor ile 1 - 1 berabere kaldı. 

Ralf'ten yeni imza 

FORMULA 1 takımlarından Williams BMW pilotu Ralf Schumacher, daha önce prensipte anlaştığı Toyota takımı ile üç yıllık sözleşme imzaladı. 2005'ten itibaren yeni takımı ile yarışacak 29 yaşındaki Ralf Schumacher'in partneri henüz belli olmadı. Williams BMW ise şimdi tüm yoğunluğunu pilot arayışlarına verdi. 

Sultanlar'dan ziyaret 

BELEDİYENİN konuğu olarak on günlük kamp için Marmaris'e gelen Bayan Milli Voleybol Takımı'nın kadrosuna, olimpiyat meşalesini taşımak için İstanbul'da kalan Esra, Özlem, Neslihan ve Aysun da katıldı. Kafile dün Marmaris Kaymakamı Cemalettin Özdemir ve Belediye Başkanı Ali Acar'ı makamında ziyaret etti. 

Yıldızlar süper 

EDİRNE'DE dün başlayan Balkan Yıldız Bayanlar Voleybol Şampiyonası'nın ilk gününde Türkiye, Romanya'yı 3-0 yendi. Rahat bir maç çıkaran Ay - Yıldızlı ekibimiz, setleri 25 - 17, 25 - 12 ve 25 - 10 kazandı. Günün diğer karşılaşmasında ise Arnavutluk, Yunanistan'ı 3-0 mağlup etti. 

Balili tamam 

İSTANBULSPOR'DA serbest kalan Balili 9 Temmuz'daki kongrenin ardından Erciyesspor'a imza atacak. Asbaşkan Ahmet Demircioğlu, İsrailli golcü ile prensip anlaşmasına varıldığını belirtip, "Yeni yönetimin belirlenmesinin ardından imza gerçekleşecek" dedi. 

Coşkun alt yapıda 

VESTEL Manisaspor'la bazı konularda anlaşma sağlayamayan ve kadro dışı bırakılan Coşkun, yönetimin isteği doğrultusunda alt yapı oyuncularıyla birlikte antrenman yapmaya başladı. Bu arada ilk idmanına mazeretsiz olarak katılmayan Aygün de kadro dışı bırakıldı. 

Ankara'ya taze güç 

ANKARAGÜCÜ, önceki akşam Başkent'e getirdiği Brezilya 2. ligi Seri B takımlarından Mariala Atletico Clube'de forma giyen Eder ile bugün resmi sözleşme yapacak. İkinci etap çalışmalarına iki gün sonra Gerede'de başlayacak takıma Brezilyalı sağ kanat oyuncusu Nenem ile Fildişi Sahilleri'nden Guel'in de katılacağı öğrenildi. 


</TEXT>
</DOC>
