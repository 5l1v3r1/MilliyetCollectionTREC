<DOC>
<DOCNO> 285252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/ekonomi/eko01.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta yeni rekor 
</HEADLINE>
<TEXT>


İhracatçı birliklerinin kayıtlarına göre, ekimde ihracat 5.9 milyar dolarla yeni bir rekor kırdı. İhracat, ilk 10 ayda 51.5 milyar doları, son bir yılda ise 60.4 milyar doları aştı 

EKONOMİ SERVİSİ 

İhracatçı birliklerinin kayıtlarına göre Türkiye'nin ihracatı ekimde yeni bir rekor kırarak 5.9 milyar doları aştı. Ocak - ekim dönemindeki toplam ihracat 51.5 milyar dolara ulaşırken 12 aylık toplam ihracat ise 60.4 milyar dolara ulaştı. 
Türkiye İhracatçılar Meclisi TİM , ekim ayı ihracat rakamlarını dün Elazığ'da açıkladı. Buna göre ekimde ihracat yüzde 20.4 artarak 5.9 milyar dolara çıktı. Bu rakam Türkiye'nin bugüne kadar aylık bazda yaptığı en yüksek ihracatı oldu. Rekor daha önce 5.8 milyar dolarla eylül ayında gerçekleşmişti. 
Sanayinin alt kollarında ise en yüksek ihracat 1.1 milyar dolarla hazır giyim - konfeksiyon sektöründe yakalandı. Ancak bu sektördeki ihracat artışı geçen yıla göre yüzde 3 gibi düşük bir düzeyde gerçekleşti. Taşıt araçları ve yan sanayi sektöründe ise ihracat artışı aylık bazda yüzde 34.3 oldu. Bu sektörün ihracatı ekimde 939.4 milyon dolara ulaştı. Sektörel bazda en yüksek üçüncü ihracat ise 898.3 milyon dolarla demir ve demir dışı metallerde gerçekleşti. 
Ocak - ekim dönemi ihracatı ise geçen yılın aynı dönemine göre yüzde 32.3 artarak 51.5 milyar doları aştı. On aylık ihracatın 44 milyar 594 milyon dolarını, geçen yılın aynı dönemine göre yüzde 34.6 artan sanayi ürünleri ihracatı oluşturdu. 
Uludağ İhracatçı Birlikleri'nin rakamlarına göre taşıt araçları ve yan sanayii sektörünün ihracatı, ilk on ayda yüzde 45'ten fazla artarak 8.5 milyar dolarla tarihi zirveye ulaştı. Geçen yıl 1 milyar 734 milyon dolar olan on aylık otomobil ihracatı da iki kata yakın yüzde 82.8 artarak 3 milyar 171.6 milyon dolara çıktı. Hazır giyim ihracatı genel ihracat artış oranının oldukça altında kalarak yüzde 12'lik büyümeyle 10 milyar 795 milyon dolara çıkarken taşıt araçları ve yan sanayi ihracatı yüzde 45.8'lik artışla 8 milyar 591 milyon dolara yükseldi ve en fazla ihracat yapan ikinci alt sektör konumuna geldi. 
Ekim sonu itibariyle son 12 aylık ihracat ise bir önceki 12 aylık döneme göre yüzde 31.8'lik artışla 60 milyar 457 milyon dolara kadar tırmandı. Son bir yılda 52.1 milyar dolarlık sanayi ürünü ihraç edilirken 7.3 milyar dolarlık tarım ürünü ve 1.1 milyar dolarlık madencilik ürünü ihraç edildi. 






</TEXT>
</DOC>
