<DOC>
<DOCNO> 259587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur03.html </URL>
<DATE> 2004/07/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Teyze kızına tecavüz iddiası tutuklattı 
</HEADLINE>
<TEXT>

     
     Tekin ATAY TRABZON, DHA 

     

TRABZON'da teyzesinin kızı D.Ş' yi zorla kaçırdığı ve tecavüz ettiği iddia edilen Mehmet Ali S. tutuklandı. 
     Olay şöyle gelişti Yaklaşık 1 hafta önce Trabzon Emniyet Müdürlüğü Gülbaharhatun Polis Merkezi'ne başvuran Hamza Ş. kızı D.Ş'nin kaçırıldığını belirterek yardım istedi. Olayla ilgili soruşturma başlatıldı. D.Ş. ile kendisini kaçırdığı ileri sürülen teyzesinin oğlu Mehmet Ali S. önceki gece polise teslim oldu. Genç kız, ilk ifadesinde teyzesinin oğlu ile evlenmek amacıyla kaçtığını ve kendi isteğiyle ilişkiye girdiklerini söyledi. Daha sonra ifadesini değiştiren D.Ş, "Beni zorla kaçırıp bir köye götürdü. Ailemi telefonla aramamı engellemek için bir odaya kilitledi. Gece beni dövdü ve tecavüz etti. Balkondan atlayıp kaçmak istedim, fakat bunu da engelledi. Sonra da birlikte kaçtığımız yönünde ifade vermem konusunda beni ölümle tehdit etti. Şikayetçiyim''diye konuştu. Genç kızın yapılan muayenesinde bakire olmadığı ve vücudunun çeşitli yerlerinde morluklar bulunduğu da belirlendi. 
     Hakkındaki suçlamaları kabul etmeyen Mehmet Ali S, sorgusunun ardından dün adliyeye sevkedildi. Mehmet Ali S, çıkarıldığı mahkemede, "Birbirimizi seviyorduk. Anlaşarak kaçtık. Giresun'un Demirözü Köyü'nde bir arkadaşımın evine gittik. Orada dini nikah kıydırdık ve kendi isteğiyle ilişkiye girdik. Kendisi yolda düştüğü için vücudunda morluklar oluştu. Zorla kaçırma ve tecavüz suçlamaları asılsızdır. Ailesinin baskısı yüzünden ifadesini değiştirdi''diye konuştu. Mahkeme heyeti, Mehmet Ali S.' yi tutukladı, olayda kendisine yardımcı olduğu ileri sürülen arkadaşı Semih Sarıalioğlu hakkında ise gıyabi tutuklama kararı verdi. 

     
</TEXT>
</DOC>
