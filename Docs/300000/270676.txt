<DOC>
<DOCNO> 270676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko30.html </URL>
<DATE> 2004/09/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şener Büyümede hedefi şimdiden tutturduk 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ilk altı aylık rakamlar ışığında, 2004 için yüzde 5.8'lik büyümenin 'şimdiden' gerçekleştiğini bildirdi. 
     Şener bu arada, Sermaye Piyasası Kurulu'nun SPK mortgage ipotek bankacılığı konusunda hazırladığı metni, Başbakanlığa sunduğunu açıkladı. 
     Şener, yılın ikinci çeyreğine ilişkin büyüme rakamları konusunda düzenlediği basın toplantısında, ikinci çeyrekte yüzde 14.4, altı ayda ise yüzde 13.5 olarak gerçekleşen büyüme rakamları nedeniyle, yılın ikinci yarısında büyüme yüzde sıfır dahi olsa, 2004 için yüzde 5.8'lik büyümenin 'şimdiden' yakalandığını vurguladı. 
     İnşaat sektörünün canlandırılmasına yönelik çalışmalar konusunda da bilgi veren Şener, sektörün büyemesinin izlenmesi gerektiğini anlattı. Şener, inşaat sektörünün canlandırılmasıyla ilgili bir takım projeler üzerinde çalışıldığını ifade etti. 
     Bunlardan en önemlisinin mortgage sistemi olduğunu vurgulayan şener, bununla ilgili SPK'nın hazırladığı bir öneri bulunduğunu kaydetti. 
     SPK'nın başkanlığında, Bakanlıklar arasında bir çalışma ekibinin kurulması suretiyle sistemin devreye sokulmasına ilişkin, bu metni onaylanmak üzere Başbakanlığa sunduğunu açıklayan Şener, '2005 yılının iknci yarısından itibaren devreye girecek bir mekanizma olarak öngörülüyor'' diye konuştu. 
     Bir gazetecinin, bu çalışmanın bir yasa taslağı çalışması olup olmadığına ilişkin sorusu üzerine Şener, ''hayır, yasaya ihtiyaç var ama önce değişik bakanlıklardan oluşan bir komitenin kurulması ve yapılacak tüm düzenlemelerin ne olacağının belirlenmesine ihtiyaç var'' şeklinde konuştu. 
     
     EKONOMİ SAĞLIKLI BİR NOKTADA 

     Devlet Bakanı ve Başbakan Yardımcısı Abdüllatif Şener, ekonominin sağlıklı bir noktada olduğunu belirterek, ''bütün veriler bu sağlıklı noktaya işaret ediyor'' dedi. 
     DİE'nin açıkladığı bu yılın ikinci çeyreğine ilişkin büyüme rakamları konusunda bir basın toplantısı düzenleyen Şener, gerçekleşen büyüme oranlarının, Türkiye'nin şimdiye kadar alıştığı büyüme oranlarının 'çok üzerinde' olduğunu vurguladı. 
     Şener, 2003 yılının 3. çeyreğinden itibaren ekonomideki büyümenin istikrarlı şekilde artarak devam ettiğinin görüldüğünü vurgularken, bu trendin ekonomi açısından olumlu bir gelişme olduğunu, büyümenin ekonomik performansın artması anlamına geldiğini belirtti. 
     Şener, yılın 6 ayında yüzde 13.5 olan büyümenin, yıllıklandırıldığı takdirde yüzde 9.5 olarak belirlendiğini de kaydetti. 
     
     SEKTÖREL BAZDA BÜYÜMELER 

     Büyümede sektörel bazda da olumlu gelişmeler olduğunu söyleyen Abdüllatif Şener, yılın ilk çeyreğinde küçülen tarım sektörünün, ikinci çeyrekte büyümeye geçtiğinin görüldüğünü, bununda bu yıl tarımın pozitif büyüme göstereceği anlamı taşıdığını kaydetti. 
     Sanayideki büyüme oranlarının da önemli olduğunu vurgulayan Şener, burada da ilk 6 ayda yüzde 12,7'lik büyümenin ortaya çıktığını, bunun sağlıklı bir büyüme olduğunun görülmesi açısından önemli olduğunu ifade etti. 
     Şener, bu yüksek büyüme rakamlarına rağmen, işsizliğin azalmamış olmasına neden gösterilen inşaat ve mali sektörde de olumlu gelişmeler olduğunu anlattı. 
     Tüm bunların sonucunda tarımda büyümeye geçildiğini, sanayideki büyüme trendinin artarak devam ettiğini söyleyen Şener, inşaattaki büyüme trendinin devam ettiğini, mali sektördeki büyümenin de sürdüğünü vurguladı. 
     
     DEVLET VE ÖZEL SEKTÖRÜN BÜYÜMESİ 

     Bu yılın 2. çeyreğinde devletin nihai tüketim harcamaları yüzde 7.9 oranında azalırken, özel nihai tüketim harcamalarının yüzde 16.4 arttığını söyleyen Şener, burada ekonomide bir değişim ve dönüşümün yaşandığının görüldüğünü söyledi. 
     Şener, ilk yarı rakamları itibariyle ekonominin performansının iyi olduğunu, yıllık yüzde 5 olarak belirlenen hedefin şimdiden aşıldığını vurguladı. 
     
     SORULAR 

     'Yüksek büyüme oranlarının istihdama ne zaman yansıyacağına' ilişkin soru üzerine Şener, şimdiye kadar büyümede yakalanan yüksek performansın işsizliğin azalmasına yansımayışında, 2000 ve 2001 de yaşanan krizlerin etkili olduğunu vurguladı. 
     Konjonktürel olarak büyümenin şimdi, işsizliği de etkileyecek, işsizlik oranını da azaltacak bir sürece geldiğini kaydeden Şener, ''önümüzdeki dönemlerde bu yüksek büyüme, işsizliği de azaltarak devam edecektir'' diye konuştu. 
     
     YÜKSEK BÜYÜMENİN CARİ AÇIĞA ETKİSİ 

     'Yüksek büyümenin, cari açığa olumsuz bir etkisinin olup olmayacağı' konusunda da Şener, büyüme içinde ithalat vergisinin payının yılın ikinci çeyreğinde yüzde 2 olduğunu kaydetti. 
     Şener, ''yani ithalat vergisinin payı yüzde sıfır olsaydı büyüme yüzde 12.4 olacaktı. Bu da yüksek bir orandır'' diye konuştu. 
     Merkez Bankası'nın, sağlanan yüksek büyümenin 2005 yılında devam ettirilemeyeceği yönündeki endişelerinin hatırlatılması üzerine Şener, ''2005 yılı için yüzde 10 büyüme hedefimiz yok zaten. Söylenmek istenen, bu yıl gerçekleşmesi beklenen oranın 2005'te sürdürülüp sürdürülemeyeceğidir'' dedi. 
     2005'te büyüme hedefinin yüzde 5 olduğunu hatırlatan Şener, bunun rahatlıkla gerçekleştirilebileceğini kaydetti. 
     
     BÜYÜMEYE FREN VAR MI 

     'Yüksek büyüme rakamlarının ardından, bunu kısıtlayıcı bir önlem düşünülüp düşünülmediği' yönündeki soruya karşılık Şener, prensip olarak yüksek büyümenin, ekonomik gelişme göstergeleri açısından olumlu olduğunu ifade etti. 
     Uzun dönemde, yüksek büyüme oranlarının ekonominin performansını, gücünü ve iyi yolda olduğunu gösterdiğini anlatan Şener, iç ve dış dengeler açısından gelişmelerde olumsuz bir noktanın görülmediğini vurguladı. 
     Ekonominin tüm göstergelerinin sürekli olarak değerlendirildiğini kaydeden Şener, bu çerçevede alınması gereken tedbirlerin veya olumlu etki yaratmaya yönelik politikaların zaten ortaya konulduğunu söyledi. 
     'Yüzde 5'lik büyüme ve cari açık rakamlarında revizyon olup olmadığı' konusunda da Şener, resmi kurumların açıkladığı rakamlara ekleyeceği bir şey, söyleyeceği bir nokta olmadığını söyledi. 
     
     EKONOMİDE KOORDİNASYON 

     'Merkez Bankası'nın faiz indiriminin, Hazine ihalesinden 1 gün sonra gerçekleştiği hatırlatılarak, ekonomide bir koordinasyon eksikliği olup olmadığı' sorusuna da Şener, bu iki unsurun birbirini etkileyip etkilemeyeceğinin tam olarak belli olmadığını, her zaman paralel seyretmediklerini, dolayısıyla ikisinin ayrı şekilde ele alınması gerektiğini söyledi. 
     Şener, kamu nihai tüketim harcamalarında yaşanan düşüşte, izlenen bütçe politikalarının doğrudan bağlantısı olduğunu da kaydetti. 
     
</TEXT>
</DOC>
