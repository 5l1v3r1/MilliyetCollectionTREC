<DOC>
<DOCNO> 262047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko23.html </URL>
<DATE> 2004/08/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Petrol fiyatları durulmuyor... 
</HEADLINE>
<TEXT>

     Irak'ta petrol üretim tesislerine düzenlenen sabotajlar sonucu üretim durma noktasına gelirken, Rusya'da da en büyük petrol üreticisi şirketlerden Yukos'un hisse senetleri donduruldu. 
     Dünyanın iki önemli petrol üreticisinden yaşanan bu gelişmelerden sonra ABD’de ham petrolün varil fiyatı 44.99 dolara çıkarak, 1983’den bu yana en yüksek seviyesine ulaştı. 
     
     Akaryakıt ürünlerine yüzde 5 zam 

     Uluslararası piyasalarda petrolün bu yükselişine Türkiye’de akaryakıt ürünlerine yüzde 5 zam yaparak karşılık verdi. 
     Akaryakıt Dağıtıcıları Derneği tarafından yapılan açıklamaya göre, akaryakıt ürünlerinin İstanbul'un Avrupa Yakası'nda perakende satış fiyatları şöyle 
     Kurşunsuz benzin iki milyon 81 bin lira, süper benzin, iki milyon 84 bin lira, motorin bir milyon 618 bin lira, gazyağı bir milyon 456 bin lira. 
     Akaryakıt fiyatlarına en son 29 haziranda yine ortalama yüzde 5 oranında zam yapılmıştı. 
     
     Başbakan zam sinyalı vermişti 

     Başbakan Erdoğan da haftasonu yaptığı konuşmada, dünyada petrol fiyatlarının durmaksızın arttığını ve artık hükümetin bunu sübvanse edecek durumunun kalmadığını belirterek zam sinyalini vermişti. 
     
     1.5 milyar dolarlık ek yük 

     Uluslararası piyasalarda petrol fiyatlarının 40 dolarların üzerine çıkması, Türkiye'nin petrol faturasını geçen seneye göre 1.5 milyar dolar artırarak 6. 3 milyar dolara çıkaracak. 
     Türkiye ilk altı ayda 2 milyar 768 milyon dolar tutarında ham petrol ihraç etti. İlk altı ayda ham petrol için ödenen fatura ise geçen yılla göre yüzde 21.2 üzerinde gerçekleşti. 
     
     Miktar aynı fatura farklı 

     Ancak uluslararası piyasalarda fiyatların rekor seviyelere çıkmasının sonuçları mayıs ve haziran ayları itibariyle Türkiye'nin ham petrol faturasına yansımaya başladı. 
     İki aydır, fatura geçen yılın yüzde 50 üzerinde gerçekleşiyor. Türkiye geçen yıl mayıs ve haziran aylarında ayda ortalama 345 milyon dolar tutarında ham petrol ithal ederken, bu yıl aynı aylarda fatura aylık 520 milyon doların üzerinde. 
     Üstelik miktar olarak ithal ettiğimiz ham petrolde belirgin bir artış yok. Türkiye ilk beş ayda 9 milyon 868 bin ton petrol ithal etti. 
     İlk yarıyılda görülen rekor büyüme rakamlarına karşılık, ithal edilen ham petrol miktarı geçen yılın aynı dönemine göre sadece yüzde 1,5 arttı. 
     
     Irak’ta petrol tesislerine sabotaj 

     Irak'ın güneyindeki iki petrol boru hattına yapılan sabotajlar nedeniyle günlük üretim 1 milyon 900 bin varilden 1 milyon 100 bine geriledi. 
     Iraklı yetkililer daha önce yaptıkları açıklamada üretimin, radikal Şii lider Mukteda El Sadr yandaşlarının tehditleri nedeniyle tamamen durdurulduğunu söylemişti. 
     Ancak Iraklı yetkililer üretimi durdurmanın değil, azalmanın söz konusu olduğunu açıkladı. 
     
     Petrol fiyatlarına bir darbe de Rusya'dan 

     Petrol fiyatlarında yükselişi tetikleyebilecek ikinci karar da Rusya'dan geldi. 
     Ülkenin en büyük petrol üreticisi Yukos'un petrol üreten yan şirketinin hisseleri vergi borcu nedeniyle donduruldu. 
     Yukos, dünya üretiminin yüzde ikisini tek başına karşılıyor. 
     
     Petrol fiyatlarında artış beklentisi 

     Irak ve Rusya'daki bu iki gelişmenin petrol fiyatlarını daha da yükseltmesi bekleniyor. 
     Ham petrol fiyatları en büyük tüketici olan ABD'de, 1983 yılından beri en yüksek seviyesinde, 44 dolar 99 sent değerinde. 
     
     Kuzey Irak'ta petrol üretimi geçtiğimiz yıl durdurulmuştu 

     Kuzey Irak'taki petrol kuyuları ise sadece destek amaçlı üretim yapıyorlardı ancak geçtiğimiz yıl Kerkük'te boru hatlarına saldırıların artması üzerine üretim tamamen durdurulmuştu. 
     Mukteda El Sadr, yetkinin Iraklılara devredildiği haziran sonundan bu yana ilk defa petrol tesislerini vuracaklarını duyurdu. 

     
</TEXT>
</DOC>
