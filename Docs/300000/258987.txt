<DOC>
<DOCNO> 258987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun43.html </URL>
<DATE> 2004/07/29/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Şaron "ABD, caydırıcı silahlara sahip olma hakkımızı destekliyor" 
</HEADLINE>
<TEXT>

     İsrail Başbakanı Ariel Şaron, nükleer silahlara gönderme yaparak, İsrail'in caydırıcı silahlara sahip olma hakkının ABD tarafından desteklendiğini söyledi. 
     Şaron, Tel Aviv'de bir parti toplantısında yaptığı konuşmada, ABD'nin, İsrail'in varlığına yönelik bir tehditle karşı karşıya olduğunu ve caydırıcılık yeteneğini koruyarak kendi kendini savunabilmesi gerektiğini kabul ettiğini bildirdi. 
     İran'ın, nükleer silah programını durdurması için ABD'nin baskısı altında olduğunu, Libya'nın ise nükleer silah geliştirmeyi durdurmaya yönelik adımlar atmaya başladığını hatırlatan Şaron, ABD'nin, ''İsrail'in caydırıcılık kapasitesi söz konusu olduğunda kendilerine dokunulmaması gerektiğini'' net bir şekilde ortaya koyduğunu söyledi. 
     Şaron, ABD'nin, İsrail'in her nerede olursa olsun tüm tehditlere karşı kendini savunma ve caydırıcılık gücünü koruma hakkını desteklediğini belirtti. 
     İsrail, gizlilik politikası gereği nükleer silahlara sahip olup olmadığını açıklamayı reddediyor, ancak uluslararası uzmanlar bu ülkenin tahminen 100-200 kadar nükleer savaş başlığına sahip olduğunu iddia ediyor. 
     
</TEXT>
</DOC>
