<DOC>
<DOCNO> 285967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/cemal.html </URL>
<DATE> 2004/11/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Soru çok yanıt az 
</HEADLINE>
<TEXT>


Amerika'da Başkan Bush ikinci kez kazandı. Resmen ilan edilmemiş olsa da, Kerry'nin çekildiğini açıklaması, yani yenilgiyi kabullenmesi, Bush'un bir dört yıl daha Beyaz Saray'ın sahibi olmasını kesinleştirdi. 
Ne oldu 
Amerika dünyayla inatlaştı denebilir. 
Çünkü başkanlık seçimleri Amerika'nın dışında, dünyada yapılmış olsaydı, Başkan Bush büyük bir hezimete uğrardı. 
Ama oyun kuralına göre oynandı. 
Amerikan halkının çoğunluğu Bush dedi. Bu satırların ilk yazıldığı akşamüstü saatlerinde Bush'un oyları 3 milyon 700 bin fazlasıyla Kerry'nin önündeydi. 
Daha önemlisi 
Başkanlık seçiminde asıl sonucu belirleyecek olan Ohio'da Bush 140 bin oyla Kerry'yi geçmişti. Bu eyalette geçici oylar sayıldıktan sonra bile, istatistiki açıdan artık bu farkın kapatılacağına ihtimal verilmiyordu. 
Nitekim, Kerry de bu sonucu dört beş saatlik bir gecikmeyle kabul etti. 
Şimdi ne olacak 
Artık çok sorulu ama az yanıtlı yazılar dönemi açılıyor. 
Örneğin, Başkan Bush bundan sonra kendine dönüp Amerikan toplumunun yarıya yakın bölümü bana neden bu kadar karşı diye soracak mı 11 Eylül'ün hemen ertesinde gördüğü olağanüstü destekten sonra Amerika'yı bu kadar keskin bir kamplaşma içine atmasının nedenlerine eğilecek mi 
Bunun gibi, dünyada niye bu kadar az seviliyorum, İslam ve Arap dünyası benden niçin bu kadar nefret ediyor, Avrupa'daki imajım nasıl oluyor da bu kadar yerlerde sürünüyor diye soracak mı kendi kendine 
İhtimal veriyor musunuz 
Tartışmalı bir konu... 
Kimine göre Başkan Bush, "Yaptıklarım yapacaklarımın teminatıdır" diyerek yoluna devam eder. Çünkü bu güne kadar yaptıklarının Amerikan toplumu tarafından onaylandığını söyler. 
Bu ihtimal ciddi olarak var. 
Başkan Bush eğer yine bildiği yolda, bildiği gibi ilerlemeye devam ederse, dua etmek gerekebilir, dünyanın başı daha fazla belaya girmesin diye... 
Kimine göre Başkan Bush, ikinci dört yılda ilkine göre keskin bir viraj almasa da, yanlışlarını açıktan itiraf etmese de, eski yörüngesini ufak ufak değiştirecektir. 
Bir başka deyişle 
Eski Bush olmayacaktır. 
Olgunluk dönemine girecektir. 
Bu da bir ihtimal. Ama bu görüşte olanların şimdilik azınlıkta kaldıkları rahatça söylenebilir. 
Bir başka soru 
Başkan Bush'taki değişimin belirtileri neler olabilir Yeni yönetimde vitrin değişikliği bunların başında geliyor. 
Donald Rumsfeld gidebilir mi 
Böyle bir değişiklik, Başkan Bush'un yanlışlarından dersler çıkardığını gösterecek radikal bir tutum sayılır ki, ihtimal verenler bayağı azınlıkta... 
Amerika - Avrupa çatlağı konusunda göstermelik olmayan samimi adımlar atabilir mi Irak'ta müttefiklerini, Avrupa'yı, Birleşmiş Milletler'i ne kadar devreye sokmaya yanaşabilir Filistin konusunda Şaron'a teslim olmaktan vazgeçebilir mi Arap dünyasında, İslam coğrafyasında hassasiyetleri kollayacak, ılımlı ülkeleri işbirliğine çekecek yaratıcı bir diplomasi uygulayabilir mi 
Soruyorum, çünkü bu açılardan ilk dört yılın tablosu hiç parlak olmadı. Başkan Bush, önce Amerika saplantısı içinde kendi başına buyruk politikalarla neredeyse bütün dünyayı karşısına aldı. Onun için de şimdi çok büyük bir inandırıcılık sorunu var. 
Kimine göre, bu inandırıcılık sorunu yüzünden Bush bundan böyle ağzıyla kuş tutsa da, yapabileceklerinin sınırı vardır bu nedenle Bush'un yeniden seçilmesi Bin Ladinci takımını fazlasıyla sevindirmiştir. 
Bunda da gerçek payı var. 
Özellikle İslam coğrafyasında Bush nefretinin radikal İslamcılarla, şiddet ve terörü meslek edinmiş 'cihatistler'in değirmenine su taşıması yakın ihtimal gözüküyor. 
Durum böyle. 
Başkan Bush'un ikinci dört yılda başına buyrukluktan sıyrılarak daha makul bir çizgiye gelmesini dileyerek, çok sorulu ama az yanıtlı yazıların ilkini noktalıyoruz. 



</TEXT>
</DOC>
