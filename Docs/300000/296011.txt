<DOC>
<DOCNO> 296011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur40.html </URL>
<DATE> 2004/12/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tiyatro sanatçısı Eren'in kalbi işçi emeklisine naklediliyor 
</HEADLINE>
<TEXT>

     Sahnede geçirdiği kaza sonucu ''beyin ölümü'' gerçekleşen genç tiyatro sanatçısı Eren Uluergüven'in kalbi, Ege Üniversitesi EÜ Tıp Fakültesi Hastanesi'nde Mehmet Kireç 50 adlı SSK emeklisine nakledilmeye başlandı. 
     Organ, İstanbul'dan uçakla Adnan Menderes Havalimanı'na, oradan da İzmir İl Sağlık Müdürlüğü'ne ait Organ Nakil Aracı ile EÜ Tıp Fakültesi Hastanesi'ne getirildi. 
     Uçağın 45 dakikalık rötarı nedeniyle hasta yakınlarının sabırsızlandığı ameliyathaneye alınan organ, Kalp Damar Cerrahisi öğretim üyesi Prof. Dr. Mustafa Özbaran başkanlığındaki ekip tarafından nakledilmeye başlandı. 
     Kalp naklinin yaklaşık 3,5 saat sürmesinin beklendiğini kaydeden Mustafa Özbaran, ''hastanın moralinin yüksek, ancak heyecanlı olduğunu'' bildirdi. 
     Prof. Dr. Özbaran hastanın Selçuk'ta oturduğunu ve geçen yıl Eylül ayında geçirdiği kalp krizi sonucu tedavi altına alındığı Selçuk Devlet Hastanesi'nde kalbinin durması üzerine elektroşokla yaşama döndürüldüğünü anlattı. 
     Özbaran, Kireç'in 6 aydır kalp nakli için beklediğini ve kalp kaslarının işlevini tamamen yitirmiş durumda olduğunu bildirdi. 
     
     ULUERGÜVEN ÇİFTİNE VEFA 

     Mehmet Kireç'in eşi Gülsüm ve oğulları Ali ile Salih Kireç de Tiyatrocu Selçuk Uluergüven'in oğlu Eren Uluergüven'in ailesinin, beyin ölümüyle ilgili haberlerini TV'lerden izlediğini belirtti. 
     Gülsüm Kireç, eşinin organ nakli olacağını hissettiğini ifade ederek şöyle konuştu 
     ''Dün akşam saat 19.00 sıralarında yemek yerken TV seyrettiğimizde eşim, kalbin İstanbul'da uygun kişi bulunamadığı için İzmir'e gönderileceğini duydu. İnşallah bu kalp bana gelecek. Telefonu meşgul etmeyin sakın, ararlar dedi. Bu konuşmanın üzerinden yarım saat geçti, hastaneden aradılar. İnşallah eşim eski sağlığına kavuşur. Hepimiz çok heyecanlıyız. 
     Uluergüven çiftine de çok teşekkür ediyorum. Yaptıklarını ve teşekkürlerimi anlatacak kelime bulamıyorum. Büyük bir insanlık örneği verdiler. En acılı anlarında bu kadar insanın hayatını kurtaracak bağışı yapmak, en büyük insanlıktır.'' 
     
     "GENÇLERE HAYAT VERSİN" 

     İstanbul Üniversitesi İÜ İstanbul Tıp Fakültesi Transplantasyon Ünitesi Başkanı Prof. Dr. Uluğ Eldegez, sahnede geçirdiği kaza sonucu komaya giren ve dün ''beyin ölümü'' gerçekleşen tiyatrocu Eren Uluergüven'in böbreklerinin genç kişilere nakledilmesi konusunda annesinin isteği bulunduğunu belirterek, buna uymaya çalışacaklarını bildirdi. 
     Transplantasyon Ünitesi'nde düzenlenen basın toplantısında konuşan Prof. Dr. Eldegez, Eren Uluergüven'in iki böbrek, karaciğer ve kornealarının kendi fakültelerinde nakledileceğini söyledi. 
     Böbrek nakli için çağrılan 14 hastadan 6'sının uygun bulunduğunu anlatan Prof. Dr. Eldegez, bugün saat 17.00 sıralarında nakil yapılacak hastaların belli olacağını kaydetti. 
     Prof. Dr. Eldegez, ''Annenin, böbreklerinin özellikle genç kişilere takılması yönünde isteği var. Uymaya çalışacağız'' dedi. 
     Karaciğer için de belirlenen Ruşen Yerli adlı hastanın şu an birtakım sağlık problemleri bulunduğunu ifade eden Prof. Dr. Eldegez, gerekli değerlendirmelerin yapıldığını söyledi. 
     ''Onun veya yerine bir başkasının olup olmayacağı 1-2 saat içinde belli olur'' diyen Prof. Dr. Eldegez, iki böbrek ve karaciğerin bugün nakledileceğini sözlerine ekledi. 
     Eren Uluergüven'in babası Selçuk Uluergüven de, bazı basın organlarında ''oğlunun fişini kendisinin zorla çektirdiği'' yönünde haberler yer aldığını ifade ederek, bunları eleştirdi. 
     Usta sanatçı Uluergüven, ''bunun çok kötü bir tabir olduğunu, doktorların elinden geleni yaptığını, ancak beyin ölümünün gerçekleştiğini'' anlattı. 
     Organ bağışının önemini bir kez daha vurgulayan Uluergüven, tüm acısına rağmen kendini tutarak sadece bu kutsal görevi halka duyurabilmek amacıyla toplantıya katıldığını, basınla konuştuğunu kaydetti. 
     Cumartesi günü toprağa verilecek 
     ''Bizimkiler'' dizisinde oynadığı ''Davut'' rolüyle tanınan usta sanatçı Selçuk Uluergüven'in tiyatrocu oğlu Eren Uluergüven'in, 11 Aralık Cumartesi günü toprağa verileceği bildirildi. 
     Selçuk Uluergüven, oğlu Emre ve ''Bizimkiler'' dizisinde oğlu rolünü oynayan Ali Uyandır ile birlikte İstanbul Üniversitesi İstanbul Tıp Fakültesi'ne geldi. 
     Acılı baba Uluergüven, gazetecilere yaptığı açıklamada, oğlu Eren Uluergüven'in, 11 Aralık Cumartesi günü öğle namazından sonra Zincirlikuyu Mezarlığı'na defnedileceğini belirterek, defin işlemleri tamamlanmadığı için cenaze namazının kılınacağı caminin belirlenmediğini, ancak Şişli ya da Teşvikiye camilerinden biri olacağını söyledi. 
     Gazetecilerin ''organ bağışı'' konusundaki düşüncelerini sorması üzerine Selçuk Uluergüven, şöyle konuştu 
     ''Bu durumda yakınını kaybeden herkesin bunu yapması lazım. Ben burada yaşadım, gördüm. Dün gece bile hastane kapısı ellerime sarılıp öpenlerle doluydu. Bir sürü hasta yakını burada sıra bekliyordu. Yani en azından acımı bu şekilde hafifletmiş oluyorum. Siz de acınızı, organ bağışlayarak hafifletebilirsiniz. 
     İkincisi de, insan hayatı kurtarmak son derece önemli. Kendi oğlunuzu kaybediyorsunuz, ama organlarını çürümeye terk edeceğinize işe yarayacak şekilde kullanmak ve insan hayatı kurtarmak son derece önemli. Herkesin aynı yolu seçmesini öğütlerim. Kendileri de göreceklerdir ki, bu, onları mutlu, mesut edecek. Boynunuza sarılan, elinizi öpmek isteyen insanları görünce, ne kadar büyük bir iş yaptığınızı anlayacaksınız. Çok mutluyum. O bakımdan iyi bir iş yaptık. Eren de mutludur sanıyorum.'' 

     
</TEXT>
</DOC>
