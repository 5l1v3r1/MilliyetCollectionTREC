<DOC>
<DOCNO> 250171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun04.html </URL>
<DATE> 2004/06/23/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Saddam Hüseyin'den kızına mektup... 
</HEADLINE>
<TEXT>

     Newsweek dergisi, eski Irak devlet başkanı Saddam Hüseyin'in yakalandıktan sonra kızına gönderdiği mektubu yayımladı. 
     Saddam Hüseyin'in Aralık ayında Irak'ta Amerikalı askerler tarafından yakalandıktan sonra ailesine gönderdiği ilk mektupta, devrik lider ruhen ve moral olarak çok iyi olduğunu belirtiyor. 
     Eski Irak liderinin Ürdün'deki kızı için yazdığı mektubun 21 Şubat'ta kendisini ziyaret eden Uluslararası Kızılhaç Komitesi temsilcileri tarafından kızına iletildiği bildirildi. 
     Newsweek, Saddam Hüseyin'in 20 avukatından biri olan Muhammed El Ruşedan tarafından dergiye verilen 14 satırlık mektubun 9 satırının Amerikalı askeri yetkililer tarafından sansürlendiğini belirtti. 
     Saddam Hüseyin el yazısıyla yazdığı mektupta ''Bismillahirahmanirrahim. Küçük ve büyük aileme selamünaleykum. Ruh halimi ve moralimi soracak olursanız Allaha şükür. Herkese selam söyleyin'' ifadelerini kullanıyor. 
     Ruşedan, Saddam Hüseyin'in mektubunun üçte ikisinin sansürlendiğini belirterek, sadece 17 kelimenin okunduğunu, bunun da mektubu anlamak için yeterli olmadığını söyledi. 
     Ruşedan ayrıca, 21 Ocak 2004 tarihli ve Saddam Hüseyin'in imzasının olduğu ''yakalama kartı''nı da dergiye gösterdi. Kartta Saddam Hüseyin'in mesleği için ''Irak Cumhuriyeti Devlet Başkanı'', rütbesi için ''Mareşal'' ibareleri kullanılırken, sağlık durumunun iyi olduğu ve hafif yaralı olduğu notu da düşülmüş. 
     Newsweek, kartın Saddam Hüseyin tarafından doldurulup doldurulmadığının, ya da devrik liderin durumuyla ilgili bağımsız bir değerlendirme olup olmadığının belirsiz olduğunu yazdı. 
     Ruşedan, Irak'ın eski liderinin insan haklarının ihlal edildiğini ileri sürerken, Newsweek dergisine konuşan Amerikalı askeri yetkililerse, Saddam Hüseyin'e insanca davranıldığını belirtti. 

     
</TEXT>
</DOC>
