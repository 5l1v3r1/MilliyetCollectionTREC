<DOC>
<DOCNO> 295505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun51.html </URL>
<DATE> 2004/12/07/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
BM, Sudan Hükümet ve isyancılara baskı uygulamaya çağırdı... 
</HEADLINE>
<TEXT>

     BM Genel Sekreteri Kofi Annan'ın Siyasi İşler Müsteşarı Sir Kieran Prendergast, uluslararası toplumu BM tarafından dünyanın en kötü insani krizlerinden olarak tanımlanan Sudan-Darfur sorununu sona erdirme yönündeki sözlerini ve bu konuda imzaladıkları anlaşmayı yerine getirmeleri konusunda Sudan hükümetine ve isyancılara baskı yapmaya çağırdı. 
     BM Güvenlik Konseyi'ne Sudan konusunda bilgi veren Prendergast, Sudan'ın Batı Darfur bölgesinde çatışmaların yeniden artma eğilimine girdiğini ifade ederek, ''Başlangıçtaki bazı kazanımlara rağmen, kasım ayında bölgedeki şiddet ve güvenlik durumu kötüye gitmiştir'' dedi. 
     Her iki taraftan da ateşkes ihlalleri olduğunu söyleyen Prendergast, hükümetin silahsızlandırmakta başarısız olduğu Cancavid ve diğer hükümet yanlısı milislerin eylemlerini artırarak çetecilik ve yağmalamar gerçekleştirdiğini ifade etti. Geçen yıl, bölgenin doğal kaynaklarından daha fazla pay almak amacıyla isyancıların silaha sarılmasından bu yana 1,7 milyon insanın yerlerinden edildiğini belirten Prendergast, Cancavid milislerinin binlerce köylüyü öldürmek ve kadınlara tecavüz etmekle suçlandığını ifade etti. 
     Kasım ayı başında Nijerya'nın Abuja kentinde Sudan hükümeti ile vardıkları anlaşmaya rağmen son şiddet eylemlerinden Sudan Kurtuluş Ordusu'nun SLA sorumlu olduğunun düşünüldüğünü, ancak örgütün bu suçlamaları reddettiğini belirten Prendergast, ''Saldırılarıyla hükümeti missillemeye kışkırtmayı amaçlayan SLA'ya askeri eylemlerine son vermesi konusunda açık bir mesaj verilmelidir'' dedi. 
     Hükümet tarafından yalanlanan hava saldırılarına dair iddiaların ispatlanması durumunda bunların da Abuja anlaşmasının ihlali sayılacağını kaydeden Prendergast, Cancavid milislerinin silahsızlandırılması konusunda bir gelişme kaydetmediğini söylediği Sudan hükümetinin bu konuda gözlemde bulunmak üzere Afrika Birliği Ateşkes Komisyonu'ndan da herhangi bir talepte bulunmadığını kaydetti. 
     Prendergast, ayrıca doğrulamayan bazı iddialara göre Hartum yönetiminden bazı çevrelerin milislere silah vermeye devam ettiğini ifade ederek, artan güvensizlik ortamı ve aşırı yağışlar yüzünden bölgedeki on binlerce insana yardım ulaştırılamadığını da söyledi. 
     
</TEXT>
</DOC>
