<DOC>
<DOCNO> 292812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun26.html </URL>
<DATE> 2004/11/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İsviçre kök hücre araştırmasına başlıyor... 
</HEADLINE>
<TEXT>

     İsviçre'de, araştırılmak üzere insan cenininden kök hücrelerin alınmasına halkoylamasıyla onay verildi. 
     İnsan cenininden alınan kök hücrelerin kullanılmasıyla ilgili yasa hakkında yapılan referandumda halkın yüzde 66,4'ü ''Evet'' oyu kullandı. 
     Hükümet, geçen yıl Aralık ayında kabul edilen yasanın, İsviçre'nin Parkinson ve Alzheimer gibi tedavi edilemeyen hastalıklar için kök hücrelerin kullanılması yönünde yapılan araştırmalarda yer almasını sağlayacağı görüşünü savunuyor. 
     Ancak Katolikler, Protestanlar ve diğer gruplar, embriyolardan kök hücre alınmasının, ''insan öldürmek'' anlamına geleceği görüşünü ileri sürüyor. 
     Yasaya karşı çıkan solcular ve yeşillerin de içinde yer aldığı Gen Teknolojisine Karşı Basel Kampanyası da, yasanın ilaç sanayii tarafından insan embriyolarının kullanılmasını meşrulaştırdığını, bunun insan klonlanmasının yolunu açacağını savunuyor. 
     Hükümet ise yasanın insan klonlanmasını ve kök hücre için embriyo oluşturulmasını sıkı şekilde yasakladığını belirtiyor. 
     
</TEXT>
</DOC>
