<DOC>
<DOCNO> 272188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/siyaset/asiy.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zamanaşımı' freni hortumcuyu vuracak 
</HEADLINE>
<TEXT>


Yeni TCK tasarısıyla, batık bankacıların, yeni yasa yürürlüğe girmeden önceki davalarından zamanaşımı sayesinde kurtulmalarının önü kesildi 

ANKARA Milliyet 


TBMM Genel Kurulu, dün 8.5 saat süren mesaisinde yeni Türk Ceza Kanunu TCK tasarısının 143 maddesini daha kabul etti. Batık bankacıların zamanaşımından yararlanıp kurtulabilmelerinin önü TCK tasarısıyla kesildi. CHP ve AKP'nin ortak önergesiyle, düşünce özgürlüğü yolunda bir adım daha atılarak, mevcut 312. madde yerine getirilen 216. maddede, ortak önergeyle yapılan değişiklikle, düşünce özgürlüğünün sınırı, ABD ve Avrupa hukukunda olduğu gibi "açık ve yakın tehlike" oluşması koşuluna kadar çekildi. Buna göre, "halkın sosyal sınıf, ırk, din, mezhep veya bölge bakımından farklı özelliklere sahip bir kesimini, diğer bir kesimi aleyhine, kin ve düşmanlığa alenen tahrik eden kişiye, bu nedenle kamu güvenliği açısından açık ve yakın tehlike ortaya çıkarsa, 1 yıldan 3 yıla kadar hapis cezası" verilecek. 219. maddeye kadar kabul edilen tasarının dün geçen maddeleriyle getirilen bazı cezalar şöyle 

Gecekonducu yanacak 
Ruhsatsız yapı yapanlara 2 yıldan 5 yıla kadar hapis, buna hizmet götürenlere 6 aydan 2 yıla kadar hapis cezası verilecek. Kasten adam öldürene müebbet hapis, bu suçun "töre" "kan davası" gibi gerekçelerle işlenmesi halinde ağırlaştırılmış müebbet hapis cezası verilecek.İşkence suçlarında 3 yıldan 12 yıla kadar, bu suçun cinsel yönden işlenmesi halinde 10 yıldan 15 yıla kadar hapis ceza verilecek.Rızası olmaksızın bir kadının çocuğunu düşürten kişiye, 5 yıldan 10 yıla kadar, 10 haftanın üzerinde çocuk düşüren kadına 1 yıla kadar hapis cezası verilecek.Cinsel davranışlarla vücut dokunulmazlığını ihlal eden kişiye 2 yıldan 7 yıla kadar hapis verilecek. 

Trafikte kurallara dikkat 
Taksirle bir insanın ölümüne yol açanlar 3 yıldan 6 yıla kadar, birden fazla kişinin ölümüne yol açanlar 3 yıldan 15 yıla kadar hapisle cezalandırılacak.Alkol, uyuşturucu ya da başka bir nedenle emniyetli bir şekilde araç sevk ve idare edemeyecek halde olmasına rağmen araç kullanan kişiye de 2 yıla kadar hapis cezası verilecek.Kapkaça 3 yıldan 7 yıla kadar hapis verilecek, kapkaçın, ruhen ve bedenen kendini korumayacak durumda olan birine karşı yapılması halinde ceza üçte bir artırılacak.Malın değerinin az olması ya da ağır ve acil bir ihtiyacı karşılamak üzere hırsızlık yapılması halinde ceza azaltılabileceği gibi, ceza vermekten de vazgeçilebilecek. 

Batıkta saat durduruldu 
TCK'da önceki gece kabul edilen bir önerge ile batık bankacıların, zamanaşımından yararlanması engellendi. AKP ve CHP'nin uzlaşarak yaptığı değişiklikle, yeni yasanın bir yıl sonra yürürlüğe girmesinden önce işlenen suçlara ilişkin davaların zamanaşımına uğraması önlendi. Değişiklik önergesinin iki parti tarafından kabulüyle "ceza zamanaşımı" maddesinin başlığı "zamanaşımı süresinin durması veya kesilmesi" olarak değiştirildi. Maddeye önergeyle eklenen yeni hükümlere göre, şüpheli veya sanıklardan birinin savcı huzurunda ifadesinin alınması veya sorguya çekilmesi şüpheli veya sanıklardan biri hakkında tutuklama kararının verilmesi suçla ilgili olarak iddianame düzenlenmesi, sanıklardan bir kısmı hakkında da olsa mahk miyet kararı verilmesi halinde zamanaşımı kesilecek. 
Dava zamanaşımı kesildiğinde zamanaşımı yeniden işlemeye başlayacak. Dava zamanaşımını kesen birden fazla nedenin bulunması halinde, zamanaşımı süresi son kesme nedeninin gerçekleştiği tarihten itibaren yeniden işlemeye başlayacak. 

Cezalarda indirim 
Tasarının önceki gece kabul edilen maddelerinden bazıları şu düzenlemeleri içeriyor 
Magandaya olası kast cezası geliyor. Kişinin, suçun gerçekleşebileceğini öngörmesine rağmen fiili işlemesi halinde olası kast söz konusu olacak.Ağırlaşmış müebbet hapis cezasını gerektiren suçlarda müebbet hapis cezası, müebbet hapis cezasını gerektiren suçlarda 20 - 25 yıla kadar hapis cezası verilecek. Diğer suçlarda temel ceza üçte birden yarısına kadar indirilecek.Namus veya töre cinayeti işleyenler, artık haksız tahrik indiriminden yararlanamayacak.Azmettirene ağır ceza geliyor. Töre ve namus cinayetlerinde çocukları ve yakınlarını azmettirerek kullananlar daha ağır cezalandırılacak. 
Tasarı, bazı suçlardan mahk m olan hükümlülerin aldıkları cezaların alt ve üst ceza sınırlarında indirim getiriyor. Suçun işlendiği zaman yürürlükte bulunan kanun ile sonradan yürürlüğe giren kanunların hükümlerinin farklı olması halinde, fail lehine olan hüküm uygulanacak. Böylece yaklaşık 70 bin hükümlünün, bu indirimden yararlanmak için başvuruda bulunmasının önü açılıyor. 

Soykırım ilk kez TCK'da 

Soykırım ve insanlığa karşı suçlar da ilk kez TCK'da ayrıntılı olarak düzenlendi. Bir planın icrası suretiyle milli, etnik, ırki veya dini bir grubun yok edilmesi amacıyla girişilecek eylemler, "soykırım" suçu sayılacak. Bu suçu işleyenlere ağırlaştırılmış müebbet hapis cezası verilecek. Irki veya dini saiklerle toplumun bir kesimine karşı kasti eylemler "insanlığa karşı suç" sayılacak. İşleyenlere 5 ile 15 yıl hapis cezası verilecek. 


</TEXT>
</DOC>
