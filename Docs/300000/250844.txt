<DOC>
<DOCNO> 250844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko20.html </URL>
<DATE> 2004/06/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kiraz ihracatına bürokrasi engeli iddiası... 
</HEADLINE>
<TEXT>

     Avrupa'nın en büyük kiraz ihracatçısı Alara'nın, AB ülkelerinde kullanılan ambalajların uzun süre Tarım İl Müdürlüğü'nde incelemeye tabi tutulması nedeniyle Marks Spencer firmasına göndereceği 30 ton kirazı dökme yarı mamül olarak ihraç etmek durumunda kaldığı bildirildi. 
     Alara Tarım Ürünleri Sanayi ve Ticaret A.Ş. Genel Müdürü Kerim Taner, A.A muhabirine yaptığı açıklamada, Marks Spencer gibi dev market zincirlerinin, direkt olarak satılacak kirazın kendileri tarafından dizayn edilen ambalajlara konulmasını talep ettiklerini, hatta bazı müşterilerin üretim standardını bozmamak için bu işlemi gönderdikleri özel olarak imal edilmiş ambalajlama makinelerinde yaptırdıklarını kaydetti. 
     Taner, AB'deki standartların Türkiye'dekinden üstün olmasına rağmen, Tarım ve Köyişleri Bakanlığı'nın strec film halindeki küçük tüketici paketlerini teste tabi tuttuğunu belirterek, ''AB'nin üstün standardını burada test ediyoruz. Traji komik bir durum. Türkiye'nin bürokratik anlamda zor bir ülke olduğunu her sevkıyatta ispat ediyoruz. Bu, imajımızı zedeliyor. Sonra da Yabancı sermaye niye gelmiyor diyoruz. Adamları her fırsatta şaşırtıyoruz'' dedi. 
     Geçici ithalat rejimine tabi tutulan ambalaj malzemelerinin analiz işlemlerinin çok uzun sürmesinin, firmayı müşterileri karşısında zor durumda bıraktığına anlatan Taner, bu durumda teslimat süresinin uzadığını ve güvenilirliğin sarsıldığını belirtti. 
     Taner, teslimatta gecikme yaşandığı için, kaybedilen süreyi telafi etmek adına TIR yerine uçakla mal sevkıyatı yoluna gittiklerine işaret ederek, bunun da maliyetleri artırdığını, kar marjını sınırladığını ve Türkiye'nin rekabetçi yapısına darbe vurduğunu ifade etti. 
     
     KATMADEĞER TRANSFERİ 
     Sipariş veren firmadan gelen tüketici paketlerinin dolum işleminin, normalde Bursa'daki tesislerde yapıldığını anlatan Taner, şunları söyledi 
     ''Paketleri buradaki işçilerimiz dolduruyordu. Ama, şimdi paketler elimize ulaşmadığı için kirazı dökme gönderiyoruz, yani yarı mamül olarak ihraç ediyoruz. Tüketici paketleri orada duruyor, ama biz ulaşamıyoruz. Sonuçta, katmadeğer yurtdışına gidiyor. Böyle giderse pazarı da kaybedebiliriz. Müşterilerimiz yeni üretim noktaları arayışına girebilirler. Tek sebep, bu ambalaj malzemelerinin bürokrasisini aşamamamız. Oysa, bu ambalaj malzemelerinin iç pazar ile hiçbir alakası yok. Türk tüketicisi bunu hiç kullanmıyor.'' Zor elde edilen bu pazarların Yunanistan, İtalya ve Amerika gibi kiraz üreticisi ülkelere kaptırılabileceğine dikkati çeken Taner, son iki günde 30 tonun üzerinde kirazı yarı mamül halde ihraç etmek durumunda kaldıklarını bildirdi. 
     Kerim Taner, Çin örneğinde olduğu gibi devlet bürokrasisinin özel sektör ile paralel politikalar izlemesi gerektiğini belirterek, ''Rakiplerimiz, Türkiye'nin rekabet gücünü sınırlayalım deseler, bu kadar etkili olamazlardı'' görüşünü savundu. 
     
</TEXT>
</DOC>
