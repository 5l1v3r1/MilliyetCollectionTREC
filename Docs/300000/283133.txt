<DOC>
<DOCNO> 283133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko11.html </URL>
<DATE> 2004/10/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hazine yarın iki ihale yapacak... 
</HEADLINE>
<TEXT>

     Hazine yarın biri bono, diğeri tahvil olmak üzere, iki ihale birden düzenleyecek. 
     Buna göre yarın, Türk Lirası cinsinden 287 gün vadeli iskontolu Hazine Bonosu ile 2 gün vadeli iskontolu Devlet Tahvili ihaleleri yapılacak. 
     Her iki ihalede satılacak kağıtlar 27 Ekim Çarşamba günü ihraç edilirken, 287 gün vadeli Türk Lirası cinsinden iskontolu Hazine Bonosu'nun geri ödeme tarihi 10 Ağustos 2005, 2 gün vadeli Türk Lirası cinsinden iskontolu Devlet Tahvili'nin geri ödemesi 12 Nisan 2006 olarak belirlendi. 
     Tahvil ihalesinde satılacak kağıtlar TRT120406T14 tanımlı senedin yeniden ihracı şeklinde olacak. 
     
     SON DURUM 
     Hazine, en son 19 Ekim tarihinde 91 gün vadeli referans bono ve 3 yıl vadeli 6 ayda bir yüzde 10 sabit kupon ödemeli Türk Lirası cinsinden tahvil ihaleleri düzenlemişti. 
     91 gün vadeli bono ihalesinde bileşik faiz yüzde 21.07'ye gerilerken, 3 yıl vadeli 6 ayda bir yüzde 10 sabit kupon ödemeli Türk Lirası cinsinden tahvil ihalesinde ise bileşik faiz yüzde 21.10 olmuştu. 
     Toplam nominal 5 katrilyon 709.9 trilyon liralık teklifin geldiği söz konusu iki ihalede, ortalamadan satışlarla birlikte nominal 4 katrilyon 169.1 trilyon liralık satış yapılmıştı. 
     
     BU HAFTA 7.1 KATRİLYON LİRALIK ÖDEME VAR 
     Öte yandan Hazine bu hafta, Ekim ayının en yüksek iç borç ödemesi olan 6 katrilyon 456 trilyon lirası piyasaya olmak üzere, toplam 7 katrilyon 58 trilyon lira iç borç ödemesi yapacak. 
     
</TEXT>
</DOC>
