<DOC>
<DOCNO> 281723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/siyaset/axsiy01.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Topçu da Yüce Divan'a 
</HEADLINE>
<TEXT>


"Karadeniz Sahil Yolu'nun yapımında ihaleye fesat karıştırmakla" suçlanan eski Bayındırlık Bakanı Yaşar Topçu'nun 1'e karşı 10 oyla Yüce Divan'a gönderilmesine karar verildi 

ANKARA Milliyet 


TBMM Soruşturma Komisyonu, eski Bayındırlık Bakanı Yaşar Topçu'nun, "Karadeniz Sahil Yolu'nun yapımında ihaleye fesat karıştırdığı" iddiasıyla Yüce Divan'a sevkini kararlaştırdı. 
Topçu, eski Başbakan Mesut Yılmaz, eski devlet bakanları Güneş Taner, Hüsamettin Özkan ve Recep Önal eski Enerji Bakanları Cumhur Ersümer ve Zeki Çakan ile eski Bayındırlık Bakanı Koray Aydın'dan sonra Yüce Divan'a sevk edilen 8. isim oldu. Böylece TBMM'deki Yüce Divan dosyalarının görüşmeleri tamamlandı. Aydın'ın oylaması henüz Genel Kurul'da yapılmadı. Yılmaz ve Ersümer ile Özkan ve Önal'ın oylamaları, bu hafta Genel Kurul'da yapılacak. 
AKP'li Ünal Kacır başkanlığındaki komisyonun son toplantısında yapılan oylama sonucunda Topçu, AKP'li Orhan Yıldız'ın ret oyuna karşı 10 milletvekilinin oyuyla Yüce Divan'a sevk edildi. 


</TEXT>
</DOC>
