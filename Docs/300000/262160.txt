<DOC>
<DOCNO> 262160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur14.html </URL>
<DATE> 2004/08/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TRT Genel Müdürü Kurumumuza dışarıdan personel temini yapılmadı 
</HEADLINE>
<TEXT>

     TRT Genel Müdürü Şenol Demiröz, Kurum'a dışarıdan personel teminine gidilmediğini bildirdi. 
     CHP Yozgat Milletvekili Emin Koç'un Devlet Bakanı Beşir Atalay'a yönelik soru önergelerinin yanıtında, TRT Genel Müdürü Demiröz'ün verdiği bilgiler yer aldı. 
     Göreve geldiği tarihten bugüne kadar, gerek emekli olmak suretiyle gerekse kendi taleplerine istinaden görevinden ayrılmalar sonucu yönetici konumundaki personelin bulundukları kadroların boşaldığını, bunların yerine de atamalar yapıldığını ifade eden Demiröz, bunun dışında çok az sayıdaki yönetici personelin hizmet gereği olarak görev yerlerinin değiştirildiğini belirtti. Demiröz, göreve geldikten sonra Genel Müdür Müşaviri olarak 3 kişinin atamasının yapıldığını kaydetti. 
     Yönetici kadrolarında olup, görevden alınan ve atamaları yapılan kişilerin tamamının fakülte ve yüksekokul mezunu olduğunu da belirten Demiröz, atamaların başkan, başkan yardımcısı, müdür ve müdür yardımcısı düzeyinde yapıldığını, görevden alınanların ise kariyerleri ile ilgili kadrolara atandığını ifade etti. 
     Demiröz, görev değişiklikleri arasında kadın yöneticilerin de bulunduğunu, buna karşılık genel müdür yardımcılığı dahil bazı yönetici kadrolara kadın yönetici de atandığını, atamalarda ve görevden almalarda kimin sendika üyesi olduğunun dikkate alınmadığını bildirdi. 
     TRT Genel Müdürü Şenol Demiröz, 29 Temmuz 2004 tarihli cevabi yazısında, Kurum'da şimdiye kadar dışarıdan personel teminine gidilmediğini, Kurum dışından personel atanabilmesi için yasa ve yönetmelik değişikliği de yapılmadığını da kaydetti. 
     
</TEXT>
</DOC>
