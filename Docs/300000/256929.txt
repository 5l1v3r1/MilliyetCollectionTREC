<DOC>
<DOCNO> 256929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonyas07.html </URL>
<DATE> 2004/07/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sağlıklı yaşamda yeni trend "haz almak"... 
</HEADLINE>
<TEXT>

     Sağlıklı yaşam reçetelerine şimdi de ''haz alma'' eklendi. Yeni trend, en sağlıklı insanların ''hazzı arayan ve hazzı yaratan'' insanlar olduğu yönünde... 
     Robert Ornstein ve David Sobel'in sağlıklı yaşam konusuna yeni bir bakış açısı getirdikleri ''Sağlıklı Hazlar'' adlı kitap, Kuraldışı Yayıncılık'tan piyasaya çıktı. 
     Kitapta, yaşamdan haz almak için, kandaki beta-endorfin seviyesini artırdığı kanıtlanan sauna seansları düzenlenmesi, gün ışığından yeterince yararlanılması, doğa manzaraları veya akvaryum balıklarının izlenmesi, komedi filmleri izlenmesi ve müziğin iyileştirici etkilerinden yararlanılması gibi ilginç önerilerde bulunuluyor. 
     Sağlıklı yaşamın sağlıklı hazlar peşinde koşmaktan geçtiği vurgulanan kitapta, gereksiz sağlıklı yaşam diyetleri yerine hazzın iyileştirici etkilerine sığınılması öneriliyor. 
     Bazı zevklerin sağlığa zararlı olduğu ve bağımlılık yapabildiği de itiraf edilen kitapta, ''Ancak kendimizi iyi hissettiren ve hayattan tat almamızı sağlayan küçük zevklerin, sınırlı sayıdaki risk gruplarıyla yapılan çalışmalarla kötü olduğunu ortaya koyan araştırma sonuçlarının aşırı derecede genelleştirilip abartılması da sağlığa zarar vericidir'' görüşü savunuluyor. 
     Kitapta, günümüzde sağlıklı olmak adına zevk alınan pekçok şeyden vazgeçildiğine işaret edilerek, ''tıbbi terörizm, hayatın güzelliklerinden vazgeçmemize neden olmamalıdır'' görüşüne de yer veriliyor. 
     Her insanda içten gelen etkili bir sağlık koruma sistemi bulunduğu ve bu sistemin haz alma duygusuyla yönlendirildiği savunulan kitapta, çeşitli araştırmalarda, ''iyi şeyler yaşayacaklarını düşünen, geleceğe ümitle bakan, iyimser ve kendini zaman zaman duyusal zevklere kaptıran insanların'' genel olarak daha sağlıklı oldukları ve daha uzun yaşadıklarının belirlendiği anlatılıyor. Kitapta, basit pek çok hazzın insanı sağlıklı kılabileceğine işaret edilerek, ''Akvaryumdaki balığı seyretmek, komedi filmi izlemek, maça gitmek, hatta masada otururken derin bir nefes almak bile rahatlamak için yeterli olabilir'' deniliyor. 
     
     DOKUNMA VE KOKU ALMANIN ÖNEMİ... 
     Sağlıklı hazlardan birinin de ''dokunma'' olduğu belirtilen kitapta, yeterli dozda dokunmanın sağlık açısından hayati bir önem taşıdığı ifade edilirken, kuvözde yatan prematüre bebeklerden masaj yapılanların daha hızlı gelişme gösterdiğine ilişkin araştırma sonuçlarına yer veriliyor. 
     Koku alma duygusunun da en önemli hazlardan biri olduğu vurgulanan kitapta, güçlü kokuların farkındalığı artırdığı ve hoş olmayan düşüncelerden uzaklaştırdığına, hoş kokuların olumlu anı ve duyguları akla getirdiğine işaret ediliyor. 
     
     YEMEK VE HAZ 
     Kitapta, rejim yapanlara da ''yemek yemenin hazzına varmaları'' önerilirken şunlar kaydediliyor 
     ''İster zayıf, ister şişman olun yemek yerken yavaş yavaş ve tadını alarak yemeye gayret edin. Yemekte her lokmanın tadına varın. Dikkatinizi sadece yemekten sonra alacağınız hazza vermek yerine, yemeğe başlamadan önceki kokuyu ve lezzeti hissetmeye de özen gösterin. 
     Yemeği iyice çiğnemek, sadece lokmalarınızı iyice parçalayıp lezzetli moleküllerin sayısını artırmakla kalmaz, aynı zamanda yemeğin kokusunun hava akımıyla boğazınızdan yukarı doğru çıkarak burnunuzdaki koku alma alıcılarına ulaşmasını da sağlar. 
     Duyularınızı donduran ve böylece tokluk hissi verecek kokuları almanızı engelleyen soğuk gıdalardan kaçının.'' 
     
     ŞEKERLEME ZEVKİ... 
     Kitapta, sağlıklı yaşam peşinde koşanlara, gün ortasında yarım saat şekerleme yapmanın zevkine varmaları da önerilirken, uykunun bağışıklık sistemi üzerindeki olumlu etkilerine dikkat çekiliyor. 
     Kitapta sağlıklı yaşam için şu tavsiyelerde bulunuluyor 
     ''Temel adım, elbette haz döngüsüne başlayabilmektir. Bunun için önümüzde pek çok seçenek var egzersiz yapmak, gevşemek, eğitim almak, başkalarına yardım etmek, evcil hayvanlar beslemek, hobi edinmek, gülmek, alışveriş yapmak... 
     Ayrıca pek çok hazzı kendiniz de keşfedebilirsiniz. Kendinizi nasıl hissettiğinize bakarak bunların sağlıklı olup olmadığına karar verebilirsiniz. Sağlıklı olanlar ruh halinizi iyileştirir, bu tür aktivitelere kendinizi kolayca kaptırır, zamanı unutur ve düşüncelerinizi kendi dışınıza çevirirsiniz. 
     Hayatınızda yeterince haz noktası yaratabilirseniz, korkutucu durumlarla daha kolay başa çıkabilirsiniz. Dans etmeyi, bovling veya golf oynamayı, çocuklarınızla zaman geçirmeyi daha çok ciddiye alın. eğlenceli filmleri sıkça izlerseniz daha az hastalanırsınız. Günde bir şarkı söylemek, bütün sağlık sorunlarınızı gideremez ama kendinizi daha iyi hissetmenizi sağlar. Küçük haz anları yaşamanız, karşılaşacağınız zorluklara karşı daha dayanıklı olmanızı sağlar.'' 
     
</TEXT>
</DOC>
