<DOC>
<DOCNO> 291303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/siyaset/axsiy02.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker, seçimlerde hiç boş durmamış 
</HEADLINE>
<TEXT>


28 Mart yerel seçimlerinde, bazı isimler için kulis yaptığı belirlenen Peker, bir AKP'li yöneticiden Adalar ilçesinde bir adayın desteklenmesini istemiş 

TOLGA ŞARDAN Ankara 


Organize suç örgütü lideri olduğu iddiasıyla tutuklanan Sedat Peker'in, 28 Mart'taki yerel seçimlerde kulis yaptığı belirlendi. Bazı adayların seçilebilmek için yardım istediği Peker'in, bazı isimlerin desteklenmesi talimatı verdiği anlaşıldı. 

Siyasi faaliyetleri 
Kelebek operasyonunun soruşturma dosyasında Peker'in siyasi faaliyetlerine de yer verildi. Peker'in, yerel seçimlerden 3 hafta önce, dönemin AKP İstanbul İl Başkanlığı yöneticisi Zekeriya Oral'la görüşerek kulis yaptığı saptandı. Önceki gün operasyon kapsamında gözaltına alınan Oral'dan, "Adalar ilçesinde Demir Demirhan'ın desteklenmesini" isteyen Peker'in adamlarının da aynı konuda temaslar yaptığı anlaşıldı. 
Dosyada, Peker'in güvendiği isimlerden Yaşar Durmuşoğlu'nun 15 Mart'ta yaptığı bir telefon görüşmesi de yer aldı. Durmuşoğlu'nun, "Başkanım" diye hitap ettiği bir kişiyle Beykoz'daki seçimleri görüştüğü belirlendi. Durmuşoğlu'nun, "Reisin yanına gideceğim" dediği bu kişinin, üçüncü bir kişiyi kastederek, "Başkan seçildikten sonra bize başkan yardımcılığı sözü vardı. Kıvırırsa, hep baskı yapacağız. O zaman sizlere ihtiyacımız olacak" dediği saptandı. Durmuşoğlu da "İnşallah" karşılığını verdi. 

Şoförünü istedi 
Peker'in avukatı Muhittin Beyaz'ı arayan Recep Sarı'nın ise, AKP Darıca Belediye Başkan adayı olduğunu ve seçim gününü atlatana kadar Cengiz Cansız'a Peker'in şoförü ihtiyacı olduğunu belirttiği kaydedildi. Sarı'nın bu isteği üzerine, Beyaz'ın Cansız'la görüştüğü saptandı. 


</TEXT>
</DOC>
