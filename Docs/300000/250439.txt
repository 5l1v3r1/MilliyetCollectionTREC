<DOC>
<DOCNO> 250439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo02.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Forvet düğüm oldu 
</HEADLINE>
<TEXT>


Şampiyonlar Ligi için kaliteli bir santrfor isteyen Teknik Direktör Daum, yabancı kontenjanı yüzünden çıkmaza girdi. "Önce kaleci ve sol kanat işini çözelim" diyen Alman hoca, şimdilik beklemeye geçti 

YUSUF DURSUN 


Başkan ile görüşecek 
KADROSUNU flaş isimlerle güçlendiren Fenerbahçe, yeni bir santrfor konusunda kararsızlığa düştü. Teknik Direktör Daum'un raporu doğrultusunda bir sol kanat oyuncusu ve bir de kaleci alarak transferi kapatmayı hedefleyen Sarı - Lacivertli yönetimin, yabancı kontenjanında yaşanan sorunu çözmesi halinde kaliteli bir forveti de renklerine bağlamak istediği kaydedildi. Başkan Aziz Yıldırım ile Daum'un hafta sonu bir araya gelerek bu konuyu çözüme kavuşturacakları bildirildi. 

Dört aday belirlendi 
ŞAMPİYONLAR Ligi için bir santrfora ihtiyacı olduğunu belirten Alman hocanın, "Öncelikle diğer eksiklerimizi gidermeliyiz" dediği öğrenildi. Yönetim, Rüştü konusunda beklemeye geçerken, sol kanat için dört adayın belirlendiği ve bu oyuncuların genç olmasına önem gösterildiği bildirildi. Yönetim Önder Turacı'nın bonservisi için Standard Liege kulübüne iki yılda 1.7 milyon Euro ödeneceğini açıkladı. Gurbetçi oyuncu Mehmet Ali Şirin'in transferinden ise vazgeçildi. 

Ümit Bize tatil lüks 

Durmak yok 
SARI-Lacivertli ekibin Kaptanı Ümit Özat, yeni sezonda üç cephede savaş vereceklerini, tatilde bile bu zorlu maratonun zihinsel hazırlığı içinde olduğunu söyledi. Tecrübeli oyuncu, "Bu sezon en az 45 maç birden oynayacağız. Bu da takımda büyük rekabet ortamı doğuracak. Futbolcunun tatil lüksü yoktur. Bu yoğun maraton nedeniyle hep çalışmak zorundayız" dedi. 

Alex'e destek 
YENİ transfer Alex'i de değerlendiren Ümit Özat, "O bir dünya starı. Fenerbahçe'nin gücüne güç katacak. Ona her konuda yardımcı olacağız" dedi. Fenerbahçe Kaptanı, eski takım arkadaşı Rüştü ile ilgili de, "Onu her Fenerbahçeli takımda görmek ister. Ancak bu konuda son kararı teknik heyet ve yönetim kurulu verecek" diye konuştu. 

Servet işi sıkı tutuyor 

SAKATLIĞI nedeniyle İsviçre ile Almanya'da iki operasyon birden geçiren Servet, eski performansına kavuşmak için tam mesai yapıyor. Samandıra ve Dereağzı'nı mesken tutan genç futbolcu, doktorların ve teknik heyetin verdiği program doğrultusunda açağını gidermeye çalışıyor. Servet, "Ne olursa olsun yeni sezonda formayı kapacağım" diye konuştu. 

Stada mini takviye 
FENERBAHÇE yönetimi, halen bir bölümünün inşaasını tamamlamadığı Şükrü Saracoğlu Stadı'nda ufak bir operasyona girişecek. Futbolcuların sahaya çıktığı büyük tünelin üstünde kalan boş bölmeye 150 - 200 kişinin daha oturabileceği özel bir bölüm eklenecek. Yönetim sezona yetiştirilmesi beklenen bölümün kombine satışından da ekstra gelir sağlayacak. 

Potada kontrol 
YENİ sezon hazırlıklarına gelecek haftadan itibaren başlayacak Fenerbahçe Erkek Basketbol Takımı oyuncuları sağlık kontrolünden geçti. Zeki, Erdal ve Emre'ye dün Özel Acıbadem Hastanesi'nde bir dizi test uygulanırken, sağlık kontrollerinin gruplar halinde bugün ve daha sonraki günlerde de süreceği bildirildi. 



</TEXT>
</DOC>
