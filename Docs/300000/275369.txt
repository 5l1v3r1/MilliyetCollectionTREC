<DOC>
<DOCNO> 275369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo33.html </URL>
<DATE> 2004/09/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
FIBA Türkiye 2010 Dünya Şampiyonası'nın altından rahatlıkla kalkar 
</HEADLINE>
<TEXT>

     Uluslararası Basketbol Federasyonları Birliği'nin FIBA 2010 Adaylık Değerlendirme Komitesi, Türkiye'deki incelemelerini bugün tamamlarken, FIBA Başkan Yardımcısı Bob Elphinston, Türkiye'nin 2010 Dünya Şampiyonası gibi dev bir organizasyonun altından rahatlıkla kalkacağına inandığını söyledi. 
     Elphinston, Basketbol Federasyonu'nun resmi internet sitesine yaptığı açıklamada, Ankara, Antalya, İzmir ve İstanbul'da yaptıkları incelemelerden çok etkilendiklerini belirterek, şunları söyledi 
     ''Türkiye'de çok yorucu olmasına rağmen çok güzel 3 gün geçirdiğimizi söyleyebilirim. Federasyon yetkililerinin bizlere gösterdikleri misafirperverlik ve yaptıkları detaylı çalışmalar için teşekkür ediyorum. Bu süre içinde gördüklerimiz bizi son derece memnun etti. Ankara, Antalya ve İzmir'de henüz hazır salon olmamasına rağmen, gördüğümüz projeler bize umut verdi. Federasyonun kararlı ve planlı çalışmalarını çok yakından bildiğimiz için salon ile ilgili bir sorun yaşanabileceğini hiç düşünmüyorum.'' Bob Elphinston, organizasyon için devlet desteğinin önemine dikkat çekerek, ''Basketbol Federasyonu bu açıdan önemli bir şansa sahip. Ziyaretimiz sırasında en çok önem verdiğimiz konulardan bir tanesi ise aday federasyonların devlet desteğini alıp almamasıdır. Burada gördük ki Türkiye Cumhuriyeti hükümeti Dünya Şampiyonası'nın hakkıyla organize edilebilmesi için federasyona sınırsız destek veriyor. Bu gerçekten çok önemli bir kriterdir bizim için'' diye konuştu. 
     Türkiye'de yaptıkları incelemeler sonunda Türkiye'nin organizasyonu düzenleyebileceği izlenimi aldıklarını vurgulayan başkan yardımcısı Elphinston, ''Ancak nihai kararı 3-4 Aralık'ta toplanacak olan FIBA Yönetim Kurulu alacak'' dedi. 
     
     ''TÜRKİYE PEK ÇOK FEDERASYONA ÖRNEKTİR'' 
     Basketbol Federasyonu'nun çalışmalarını da öven Elphinston, federasyonun uluslararası alanda pek çok federasyona örnek olduğunu söyledi. 
     Elphinston, incelemeleri sonunda federasyonun güzel projelerine şahit olduklarını vurgulayarak, ''Türk basketbolunun geleceği için yapılan yatırımlar, dünyada basketbolu yaymak ve geliştirmek için uğraş veren FIBA için de gurur kaynağı olmuştur'' diye konuştu. 
     
     SON OLARAK SİNAN ERDEM SPOR SALONU'NU GEZDİLER 
     Komite üyeleri, Türkiye'deki incelemelerinde son olarak Sinan Erdem Spor Salonu'nu gezdi. 
     Ataköy'de yapımı devam eden 20 bin kişilik çok amaçlı spor salonunu gezen ve yetkililerden bilgi alan FIBA Başkan Yardımcısı Bob Elphinston, FIBA Müsabakalar Direktörü Lubomir Kotleba ve FIBA Tv-Medya Direktörü Paul Stimpson, yaptıkları incelemelerin ardından Türkiye Milli Olimpiyat Komitesi TMOK üyeleri ile bir toplantı yaptı. 
     
     TMOK'TAN SINIRSIZ DESTEK SÖZÜ 
     Türkiye'nin 2010 Dünya Şampiyonası'na evsahipliği yapması konusunda bir destek sözü de Türkiye Milli Olimpiyat Komitesi'nden geldi. 
     2010 Adaylık Değerlendirme Komitesi üyeleri, Basketbol Federasyonu yetkilileriyle bugün bir toplantı daha yaptı. Toplantıda komite üyeleri, incelemeler sırasında tuttukları notlar hakkında yetkililere sorular yöneltirken, toplantıda federasyonun FIBA'ya sunduğu adaylık başvuru kitabı ile ilgili detaylı görüşmeler gerçekleştirildi. 
     
     KOMİTE, BUGÜN TÜRKİYE'DEN AYRILACAK 
     Komite üyeleri, incelemelerini tamamladıktan sonra bugün Türkiye'den ayrılacak. 
     Üyeler, İstanbul'un yanı sıra Ankara, Antalya ve İzmir'de incelemelerde bulunmuştu. 
     
</TEXT>
</DOC>
