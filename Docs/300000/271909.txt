<DOC>
<DOCNO> 271909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/spo15.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Halterde kapama yok 

GENÇLİK ve Spor Genel Müdürü Mehmet Atalay, halterde gündeme gelen taciz iddiaları sonrası bayan branşını kapatmayı kesinlikle düşünmediklerini söyledi. Atalay, "Bir okulda taciz var diye okul kapatılır mı Bu hatalılar yerine suçsuzları da cezalandırmak olur. Bayan haltercilerimiz önümüzdeki yıllarda da Türkiye'ye birçok madalya kazandıracak" dedi. Federasyon Başkanı Kenan Nuhut da Teftiş Kurulu'nun raporunu beklediklerini vurgulayarak, bayan branşının kapatılmasına karşı olduğunu söyledi. 

Tekelioğlu A. Sebat'ta 

AKÇAABAT Sebat, Mehmet Birinci'nin istifasının ardından teknik direktörlük görevine Sadi Tekelioğlu'nu getirdi. Başkan Veli Sezgin, Tekelioğlu'nun görevine bugün kulüpte düzenlenecek imza töreninin ardından başlayacağını kaydetti. 

Antep, UEFA yolunda 

GAZİANTEP, iki yabancısı Jaziri ile Lazarov'un milli takımlarından sakat dönmesi üzerine konuyu UEFA'ya taşıma kararı aldı. Başkan Celal Doğan, "Bir futbolcunun sakatlanması doğal ama, parasını biz ödüyoruz. Gerekirse Tunus ve Bulgaristan aleyhine dava açıp, hakkımızı arayacağız" dedi. 

Kartal'da imza 

BEŞİKTAŞ erkek ve bayan voleybol takımları, daha önce anlaşmaya vardığı yabancı oyuncularla resmi sözleşme imzaladı. Siyah - Beyazlılar, erkeklerde Kanadalı Peter Turpin ve Tim Cooper ile bayanlarda Sarah Noirega'yı renklerine bağladı. 

Yıldırım operasyon 

SAKARYA'DA Teknik Direktör Necmettin Sert görevinden istifa etti, yerine geçen sezon Yeşil-Siyahlılar'ı şampiyonluğa taşıyan Şaban Yıldırım getirildi. Sert, görev yaptığı 5 maçlık süreçte teknik hata yapmadığını savundu. 

Körfez'in başı belada 

KOCAELİSPOR, Ayev'e olan 34 bin, Lazarov'a olan 100 bin dolarlık borcunu bugün ödemediği taktirde 6 puanı silinecek. Durumu açıklayan Başkan vekili Zeki Özüer, "Buna karşılık kulüpte bir lira bile yok" ifadesini kullandı. 

Ayari şoku 

SAMSUNSPOR'DA antrenmanda sakatlanan sol kanat oyuncusu Anis Ayari'nin iki hafta yeşil sahalardan uzak kalacağı açıklandı. Tunuslu oyuncunun omuz bağlarında yırtık tespit edildi. 

7 ve 8. hafta açıklandı 

FUTBOL Federasyonu, Süper Lig'de 7 ve 8. hafta programlarını açıkladı 7. Hafta 24 Eylül Cuma Gençlerbirliği-Fenerbahçe. 25 Eylül Cumartesi 16.00 A.Sebat-Ç. Rize, 19.00 Sakarya-Trabzon, Kayseri-Samsun, Beşiktaş-Ankara. 26 Eylül Pazar 17.00 Gaziantep-Diyarbakır, 19.00 Denizli-Ankaragücü, Malatya-Konya, Galatasaray-İstanbulspor. 8. haftadaki Trabzon-Beşiktaş maçı ise 3 Ekim'de yapılacak. 

Seçimler Kasım'da 

2008 Pekin Olimpiyatı'na kadar federasyonların "patron koltuğunda" oturacak isimler Kasım ayında belirlenecek. Kasım ayı sonunda gerçekleştirilmesi kararlaştırılan seçimlerde oy kullanacak delege listelerinin hazırlanmasına başlanıldığı bildirildi. 



</TEXT>
</DOC>
