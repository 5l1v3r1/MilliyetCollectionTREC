<DOC>
<DOCNO> 273341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko02.html </URL>
<DATE> 2004/09/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
IMF Heyeti, Ankara'daki resmi temaslarına başladı... 
</HEADLINE>
<TEXT>

     Devlet bakanı Ali Babacan, imzalanacak 3 yıllık Yeni Program'a dönük görüşmelerde bulunmak üzere Türkiye'ye gelen IMF Türkiye Masası Şefi Rıza Moghadam ile dün gece ilk toplantısını yaptı. 
     Alınan bilgiye göre, görüşmede, çalışma programı ve Babacan tarafından oluşturulan Makro Çerçeve Ekibi'nin çalışmaları ele alındı. 
     Dün akşam yemeğinde Moghadam ile yaklaşık iki saat süren görüşmede, ay sonuna dek yapılacak müzakerelerin konu başlıkları da konuşuldu. 
     
     MAKRO ÇERÇEVE EKİBİ 

     Babacan tarafından oluşturulan Makro Çerçeve Ekibi ise ''Ödemeler Dengesi Ekibi, Bütçe Ekibi, Finansman Ekibi, Vergi Reformu Ekibi, Sosyal Güvenlik Ekibi, Bankacılık Reformu Ekibi ve Para Politikaları Ekibi olmak üzere, toplam 7 ekipten oluşuyor. Her ekipte konusunda uzman yetkililer bulunuyor. 
     Düzenli olarak kendi arasında toplanarak makro ekonomideki gelişmeleri değerlendiren ekipler, belirli aralıklarla da Bakan Babacan başkanlığında bir araya gelerek Babacan'a bilgi veriyorlar. 
     Bu arada Devlet Bakanı Babacan'ın, Ekim başındaki IMF ve Dünya Bankası toplantılarına kadar, Ankara'da IMF ile görüşmelerin başında bulunacağı ve bu süre içinde yurt dışına çıkmayarak tamamiyle görüşmelere odaklanacağı öğrenildi. 
     IMF heyetinin Ankara'daki temasları çerçevesinde, ekonomideki son gelişmeler konusunda bilgi alarak, düzenli toplantılar yapacağı da kaydedildi. 
     
</TEXT>
</DOC>
