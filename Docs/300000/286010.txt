<DOC>
<DOCNO> 286010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun30.html </URL>
<DATE> 2004/11/04/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ABD'nin Makedonya'yı tanıması ülkeye bayram yaptırdı 
</HEADLINE>
<TEXT>

     Makedonya Cumhurbaşkanı Branko Çırvenkovski, ABD'nin Makedonya'yı anayasal adıyla Makedonya Cumhuriyeti tanıma kararını değerlendirirken, ''bugünün Makedonya için büyük bir gün olduğunu'' söyledi. 
     Çırvenkovski, Makedonya televizyonundan halka hitaben yaptığı yaptığı konuşmada, ''Bugün Makedonya ve bütün Makedonyalılar için büyük bir gün, ABD'nin anayasal adıyla Makedonya'yı tanıması sizin zaferiniz, sizin başarınızdır'' ifadesini kullandı. 
     Cumhurbaşkanı, kısa konuşmasında, ''Yunan hükümeti ve halkına, iyi komşuluk ve dostluk ilişkileri kurmaya devam etmeye kesin kararlı olduğumuz mesajını iletiyorum'' dedi. 
     Konuşma sırasında, Makedonya Başbakanı Hari Kostov, Dışişleri Bakanı Ilinka Mitreva ve Parlamento Başkanı Ljupce Jordanovski de Cumhurbaşkanı'nın yanında yer aldı. 
     Atina, ABD'nin Makedonya'yı anayasal adıyla tanıma kararını protesto etmişti. 
     
</TEXT>
</DOC>
