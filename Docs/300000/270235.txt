<DOC>
<DOCNO> 270235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/guncel/axgun01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir mi, o da ne 
</HEADLINE>
<TEXT>


Toksik madde yüklü geminin battığı İskenderun Körfezi'nde halk, denize girmeye devam ediyor. Geminin körfezden çıkması için rüşvet istendiği öne sürüldü... 

BEKİR KARAKOCA, UFUK AKTUĞ Hatay DHA 

İskenderun Körfezi'nde 4.5 yıldır bekleyen 2200 ton toksik madde yüklü "Ulla" gemisinin batması, tatilcilerin büyük bölümünü endişelendirdi. Ancak iki mil açıktaki gemiden yayılması muhtemel zehirden etkilenmeyen yüzlerce kişi, 'Türk'e bir şey olmaz' mantığıyla sahilleri doldurdu. Yetkililer, geminin 200 metre yakınına kadar yaklaşmayı yasakladı. 
Geminin üçüncü kaptanı Celal Mavi ise Gümrük Müdürü S. K.'nın çıkış için kendilerinden iki bin dolar rüşvet istediğini öne sürerek, "Yasadışı iş yapmadığımız için bu parayı vermedik. Bunun için bu kadar olay Türkiye'nin başına geldi. Çok yazık" diye konuştu. 

'Psikolojik baskı yaptılar' 
İspanya'dan aldıkları yükü Cezayir'de boşaltmak için açtıkları davayı kazandıklarını söyleyen Mavi, "Ancak Cezayir hükümeti bize psikolojik bastı yaptı. İhtiyaçlarımızı karşılamamızı engelleyerek bizi karasularından atmaya çalıştı" dedi. 
15'i Türk 21 mürettebatın ihtiyaçlarını karşılamak üzere İsdemir Limanı'na giriş yaptıklarını belirten Celal Mavi, şöyle konuştu 
"Yükün konşimentoda yazılı nitelikte olmadığı ve kaçak olduğu iddiasıyla hakkımızda Dörtyol Asliye Hukuk Mahkemesi'ne dava açılıp, gemiye el konuldu. Mahkeme 126 milyon lira ceza vererek, geminin çıkışına izin verdi. Ancak, Çevre Müdürlüğü, Gümrük Müdürlüğü ve Liman Başkanlığı izin vermedi. İngiliz kaptanın, noter aracılığıyla gemiyi İspanya'ya götürmek garantisi vermesi de sonucu değiştirmedi." 

'Mahkeme de kandırıldı' 
Dönemin Gümrük Müdürü S.K'yı suçlayan Mavi, sözlerini şöyle sürdürdü 
"Kaçak yük taşıdığımız ihbarını yapan S. K., böylece prim almak istiyordu. Mahkeme kararının ardından, S. K. bizden 2 bin dolar rüşvet istedi. Bize 'Bu parayı verirseniz geminin çıkışına izin veririz' dedi. Mahkeme bile kandırıldı. Basel Sözleşmesi'ndeki, 'Yükün 30 gün içinde geldiği ülkeye iade edilmesi' şartının üzeri çizilerek mahkemeye verildi. Yükü Cezayir almak zorundaydı. Ama Türkiye'nin yapması gerekeni, Cezayir hükümeti yaptı." 
Gemi geldikten altı ay sonra, liman hizmetleri ve yanaşma bedellerini tahsil etmek isteyen Liman Başkanlığı'nın haciz koydurduğunu anlatan Mavi, "Yanlış işler, yanlış bürokrasi yüzünden gemi Türkiye'nin başına kaldı" dedi. 

Belediye 60 milyon dolar isteyecek... 

İskenderun Belediye Başkanı Mete Aslan, 17 milyon dolara arıtma tesisi kurup temizledikleri körfezin kirlendiğini belirtti. Olayın sorumlusu belli olduğu anda 60 milyon dolar tazminat isteyeceklerini kaydeden Aslan, "Arıtma tesisi, zehir atığıyla işe yaramaz duruma geldi" dedi. Belediye Başkan Yardımcısı Muhammet Sever de su yüzeyinde sarı tabaka oluştuğunu, denizden aldıkları numunelerin Mustafa Kemal Üniversitesi Su Ürünleri Fakültesi'ne gönderileceğini söyledi. 


</TEXT>
</DOC>
