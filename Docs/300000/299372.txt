<DOC>
<DOCNO> 299372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/spor/ydemirkol.html </URL>
<DATE> 2004/12/21/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Del Bosque, Milne'dir 
</HEADLINE>
<TEXT>


Real Madrid, 29'uncu şampiyonluğunu kazanmasının ve Beckham'la sözleşme imzalamasının hemen ardından Vicente Del Bosque ile yollarını ayırmıştı. Açıklama da şuydu "Del Bosque'nin gelecek için doğru bir hoca olduğuna inanmıyoruz. Kurduğumuz kadronun altından kalkabileceğini düşünmüyoruz. O bir gelenekçi. Taktik, strateji ve fiziksel hazırlama yönünden takıma damgasını vurabilecek bir isimi görevlendireceğiz." 
Bunun yanı sıra bir başka sebep daha vardı kuşkusuz. Real Madrid markası yakışıklı ve genelde beyaz adamların üzerine geçirebileceği kıyafetler hazırlar. Ayrımcıdır. Onlar Eto'nun ne kadar değerli bir oyuncu olduğunu bilmiyorlar mıydı da, adamı yıllarca süründürüp, sonra Barça'ya gitmesine göz yumdular Ya da Didi'nin, Madrid'de nasıl dışlandığını bilmiyor muyuz 
Del Bosque'ye, Madritista'ların en başarılı dönemlerinden birine imza atmasına rağmen işte bu sebeplerle yeni sözleşme önerilmedi. Bugün bekledikleri noktaya gelememiş olmalarının sebeplerini araştırırken buldukları neden ise, Del Bosque'nin gönderilmesi değil, sonraki adımların yanlış atıldığı. 
Evet Del Bosque bir gelenekçidir. Ve evet kesinlikle bir taktik ve strateji virtüözü değildir. Sezon başından bu yana uyguladığı diziliş ve taktikte hiçbir değişiklik yapmayışında bunu görebilirsiniz. Daha defansif, ya da ofansif stratejilerle hep aynı oyunu oynattı. Hamlelerini hep oyuncu seçimlerinde ortaya koydu. Katı bir 4-4-2 varyasyonunu hep aynı şekilde, ama değişik oyuncularla sahaya sürdü. Lucescu, onun 30 maça yakındır peşinde koştuğu oyundan daha hazırlık döneminde vazgeçmişti. Del Bosque inat ediyor. Bütün dezavantajlarına rağmen. 

Bozuk kadro 
O bir alt yapı hocası. Tam donanımlı oyuncular yetiştirmek kariyerinin büyük bölümünde temel işi oldu. Ve sanıyor ki, elindeki oyuncular da böyle yetiştirilmiş. Maalesef öyle değil. Türkiye'de başarılı olan her yabancı hoca önce oyuncularına temel teknik eğitim vermek zorunda kalıyor. Milne'den, Derwall'e, Lucescu'ya, Daum'a kadar hep böyle oldu. Del Bosque bu eğitime sezonun ortasında başladı. 
Bir başka önemli nokta ise, Beşiktaş kadrosunun modern takım oluşturma kriterlerinden çok uzak bir yöntemle kurulması. Takım mühendisliği belli kriterleri ortaya koyar. Bu kriterler hem takım içi dengeleri sağlar hem de seyircinin ilgisini ayakta tutar. Misal, takımda iki altyapı yıldızı bulunmalıdır. Genç seyircinin özdeşleşeceği, diğerlerinin gururunu ayakta tutacak oyuncular. Mutlaka takımla özdeşleşmiş bir tecrübe gerekir. Tercihen bu da kaptandır. Yaş ortalaması 25-26'yı geçmemelidir. Yedek kalecilerden birinin, birinci kaleciden yaşlı olması tercih sebebidir. Türkiye için buna tecrübeli, isimli bir yabancı oyuncuyu da koyabilirsiniz. Kadronun en az üçte biri kariyerinin yükselme trendinde olmalıdır vs tabii Bolton gibi aykırı örnekler hep olacaktır . Beşiktaş'ta 27 kişilik kadroda sezon başında yükselme trendinde olan sadece 4 oyuncu İbrahim Toraman, İbrahim Akın, Fatih Sonkaya ve Veysel bulunuyordu. Bu sayı Fenerbahçe'de 15. Ayrıca serbest bırakılmış, ya da takımlarında kadroya giremeyen 11 oyuncu transfer edildi. Şu bir gerçek ki Beşiktaş kimyası bozuk bir kadroya sahip. Ve bu kadroyla hızlı bir ilerleme kaydedecek devrimci bir hocaları yok. 

Baraj aşıldı 
Del Bosque bu kadroyla ilerleme kaydetti. Yavaş bir ilerleme. Son 9 maçlık tablo bunun açık göstergesidir. Parma karşısında alınan yenilgi ise bu ilerlemenin ne kadar olduğunu gösterir. Ve aslında Serie A'nın dibindeki Parma'yla Süper Lig'in dibindeki Sebat'ın arasındaki farkı. Başka bir şeyi değil. 
Yani Del Bosque aslında en başında beklenmesi gerekenden farklı bir tablo çizmedi. Biz ondan fazla şey bekledik. Bu yanılgı onun 6. haftada görevden alınmasını haklı çıkarabilirdi. Ama devre arası, önümüzdeki sene için geç bir zamandır. Şimdi Del Bosque'nin ilerlemeyi sürdürmesini ve gelecek yılın takımını oluşturmasını bekleme zamanı. Baraj aşıldı. Del Bosque hikayesi şimdi başlıyor. Beşiktaş Türkiye için fazla sayılabilecek bir olgunluk gösterdi. Ve sabretti. Şimdi bunu devam ettirme yeni bir Milne dönemini bekleme vakti. Bu iş Del Bosque'yle olacak. Bu yönetim olsa da olmasa da. 

AB giriş, Türkiye'ye dönüş 

Denizli'den dönmüşüz, gece yarısını geçmiş. Havalimanında araba bekliyoruz, ama gelen haberler arabaların içeri bırakılmadığı. Sebep, Brüksel'den dönen Başbakan ve heyetin karşılanması ve alınan güvenlik tedbirleri. Türkiye'nin bir numaralı dış bağlantısı, AB'den vize alınması nedeniyle felç edilmiş. Yorum yapmıyorum. Susuyorum. Avusturya ve Fransa'daki referandumlar sonrası yorumu yapacağım. 

Konfeti şov 

Fenerbahçe - Konyaspor maçı öncesi yapılan konfeti şovdan arta kalanların sahayı nasıl jan janlı yaptığı TV'den hiç anlaşılmamış. Penaltıların atıldığı kale önü disco küresi gibi parlıyordu. İnsanın gözünü alacak kadar ışık oyunluydu. Ve evet orada maç oynanmazdı. Zafer Biryol penaltıyı bu yüzden kaçırdığını iddia ediyor, bu olmayacak bir şey değil. Benim asıl takıldığım Fenerbahçe'nin yaptığı savunma. "Bu UEFA finallerinde de yapılıyor. Ne cezası ". Yapılıyor da maçtan sonra yapılıyor. Fenerbahçe'de bir önce sonra analizi sorunu var. Geçen yılın son maçında şampiyonluk kupa törenini de maçtan önce yapmışlar, seyircinin de oyuncuların da konsantrasyonunu dağıtıp Malatya'ya yenilmişlerdi. 



</TEXT>
</DOC>
