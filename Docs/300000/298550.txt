<DOC>
<DOCNO> 298550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur10.html </URL>
<DATE> 2004/12/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
80 yıldır kimliksiz yaşıyor... 
</HEADLINE>
<TEXT>

     Şanlıurfa'nın Siverek İlçesi'nde adının Züheyla Yaman olduğu belirtilen kadın, 80 yıldan bu yana nüfus kaydı olmadan yaşıyor. 
     Şair İbrahim Rafet Mahallesi'ndeki evinde tek başına yaşayan Yaman, hayırseverlerin desteğiyle hayatta kalmaya çalışıyor. 
     AA muhabirinin görüştüğü Yaman, ailesi tarafından kardeşlerinin de nüfus kaydının yapılmadığını ve üstelik okula gönderilmediklerini belirterek, 20 yaşında daha önce tanımadığı Mehmet Mordemir ile imam nikahıyla yaşadığını, ancak çocuğu olmadığı için, 5 yıl sonra terk edildiğini kaydetti. 
     Daha sonra ilçeye bağlı bir köyde oturan ailesinin yanına yerleştiğini ve yaklaşık 20 yıl boyunca anne ve babasına hizmet ettiğini anlatan Yaman, önce annesini ardından da babasını kaybetmesi üzerine ortada kaldığını ve kardeşlerinin kendisine sahip çıkmadığını söyledi. 
     Birkaç yıl önce Şair İbrahim Rafet Mahalle Muhtarı Mehmet Geyik'in yardımıyla bir eve yerleştirildiğini ve komşuların desteğiyle hayatta kalmaya çalıştığını ifade eden Yaman, şunları kaydetti 
     ''Hayatta kalan kimsem yok. Hayırseverlerin desteğiyle yaşamaya çalışıyorum. Hiçbir sosyal güvencem olmadığından yardımlardan yararlanamıyorum, tedavi olamıyorum. Artık ölmeden önce bir kimlik sahibi olmak istiyorum.'' Mahalle muhtarı Mehmet Geyik ise Yaman'ın, yardımlardan yararlanabilmesi için sosyal yardımlaşma ve dayanışma vakfına başvuruda bulunduğunu, ancak kimliği olmadığı için işlem yapılamadığını söyledi. 
     Yaşlı kadının tedaviye ihtiyacı olduğunu belirten Geyik, yetkililerin bu konuda hassasiyet göstermesi gerektiğini ifade etti. 
     
</TEXT>
</DOC>
