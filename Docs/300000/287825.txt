<DOC>
<DOCNO> 287825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur11.html </URL>
<DATE> 2004/11/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Irak, işsizlerin umut kapısı oldu... 
</HEADLINE>
<TEXT>

     Çatışmaların devam ettiği Irak, işsizlerin umut kapısı oldu. Yüzlerce işçi, ekmek parası kazanma uğruna, ölümü bile göze alarak ''ver elini Irak'' diyor. 
     Adana'nın merkez Yüreğir İlçesi'ne bağlı İncirlik Beldesi'nde faaliyet gösteren bir şirket, işçileri kaçırılma korkusu nedeniyle otobüsler yerine özel uçakla Irak'a götürmeye başladı. 
     Sabaha karşı saat 04.30'da, Adana Şakirpaşa Havaalanı, adeta ana- baba gününü andırdı. Yakınlarını Irak'a yolcu etmek için Dış Hatlar Terminali'nde toplananlar, ekmek parası kazanacak olmanın sevinci ve ölüm korkusunun verdiği üzüntüyü bir arada yaşadılar. 
     Aralarında baba ve oğulları, kardeşler ve çoğunluğu çiftçi, yaşı 60'ı geçmiş olanların da bulunduğu Irak yolcuları, havaalanının dış hatlar terminalinde yakınları ile vedalaşırken dramatik görüntüler yaşandı. 
     
     ''KÖYÜN TÜM KADINLARI DUL KALDI'' 
     Sınırlarındaki hava üssü nedeniyle her zaman ilgi odağı olan İncirlik Beldesi'ne komşu Kürkçüler Beldesi'nde bir mahalleden 50 kişi sabah Irak'a gitti. Sadece bugün Adana'dan Irak'a giden işçi sayısı 105 oldu. 
     Belde sakinleri, ''Köyün tüm kadınları dul kaldı'' diyerek, gönderdikleri işçi sayısının fazlalığını espri konusu haline getirirken, kocalarını yolcu eden kadınlar, ''Başka çaremiz mi kaldı '' diyerek dert yandılar. 
     Adana Şakirpaşa Havaalanı'nın Dış Hatlar Terminali'nde, Irak yolcuları pasaport işlemlerini yaptırırken, bir yandan da yakınlarıyla sohbet ettiler. 
     
     İKİ OĞLUNU BİRDEN GÖNDERDİ 
     Uçak havalanıncaya kadar gözyaşları dinmeyen anne Emine Uzun, biri 25, diğeri 22 yaşındaki iki oğlunu birden Irak'a göndermenin üzüntüsünü yaşadı. Bir yandan çocuklarına ''üzerinizi kalın giyinin, güçlü beslenin, zayıf düşmeyin'' diye nasihatlerde bulunan anne Emine Uzun, diğer yandan da gelini Hülya ve 5 aylık torunu Hüseyin Kağan'a sarılarak teselli bulmaya çalıştı. 
     Irak'a şoför olarak gittiklerini belirten Uzun kardeşler, ''Şehiriçi toplu taşımacılık yapan firmalarda çalışırken işten çıkarıldık. Aylarca iş bulamadık. Irak'a gitmekten başka çaremiz kalmadı'' dediler. 
     
     DÜĞÜN PARASI BİRİKTİRECEKLER 
     Kürkçüler beldesinde yaşayan Irak yolcularından Aytaç Sevim 28 ise birkaç yıldır nişanlı olmasına rağmen işsizlik ve parasızlıktan evlenemediğini söyledi. 
     Irak'a kaynakçı ustası olarak giden Aytaç Sevim, düğün yapacak parayı biriktirmeden Irak'tan dönmeyeceğini belirtti. 
     Ekibin yaşlı yolcularından Ertuğrul Güngör 56 ise ''Benim de iki oğlum var, ikisi de bekar. Evlendirmek istiyorum ancak, param yok. Onları Irak'a göndermeye kıyamadım, ben gidiyorum. Onların düğün parasını biriktirip döneceğim. Bu benim babalık görevim'' dedi. 
     
     IRAK'TA ADANA KEBABI YAPACAK 
     Kebapçılık yaparak geçimini sağladığını ancak, işler eskisi gibi yolunda gitmeyince önce oğlunu Irak'a gönderdiğini anlatan Osman Keskin 61 ise ''Ben de Irak'ta Adana kebabı yapacağım. Pasaport işlemlerimi tamamlamıştım ancak, burada adım okunmadı. Şirket yetkilileri, beni bayramdan sonra göndereceklerini söylediler. Orada oğlumu da bulup sırt sırta vererek çalışacağız'' diye konuştu. 
     
     ÇİFTÇİLİK PARA ETMİYOR 
     Irak'ın çiftçi yolcularından Ali Güngör ise çiftçiliğin artık para etmediğini, hazine arazisine ne ektiyse zarar ettiğini belirterek, şunları söyledi 
     ''Köyümüzde herkes hazine arazisini eker-biçer. Ancak, son zamanlarda devletin malına sahip çıkacağı aklına geldi. Üstelik evimiz bile hazine arazisinde, bir de onu yıkarlarsa ne yaparız. Hiç olmazsa başımızı sokacak bir ev parası biriktirmek için oğlumu Irak'a gönderiyorum. Ben de gitmek için ismimi yazdırdım. Bayramdan sonra beni de götürecekler.'' Ali Güngör'ün yanındaki eşi Zeliha Güngör ise yolcu ettiği oğlu Ferhat Güngör'e sarılarak gözyaşı döktü. ''Yoksulluğun gözü kör olsun'' diyen gözü yaşlı anne, ''imkanım olsa yavrumun yerine ben giderim. Oralarda hasta olur ya da esir alırlar diye korkuyorum'' diyerek kaygısını dile getirdi. 
     
     İZİNLİ GELDİ MORAL VERİYOR 
     Irak'a kuzenini yolcu etmek için terminale gelen Mesut Çaykara 28 ise kendisinin halen Irak'ta işçi olduğunu, 3 ayını doldurunca izinli olarak Türkiye'ye geldiğini belirterek, yeni işçilere moral verdi. 
     Prefabrik ev yapımında işçi olarak çalıştığını anlatan bir çocuk babası Mesut Çaykara, şunları kaydetti 
     ''ABD'lilere ait etrafı tel örgülerle çevrili binlerce dönümlük alan var. Yemekhane ve yatakhaneler prefabrikeden yapılmış. İşçilerin, 3'er ve 6'şar kişilik odaları var. Tel örgü dışına çıkmayanlar rahat, çünkü o zaman ölüm korkusu olmuyor. 3 ayda borçlarımı ödeyecek kadar para biriktirdim. Biz işçiler Irak'ta hiç para harcamıyoruz, çünkü yatak ve yiyecek masraflarımızı şirket karşılıyor. 
     İşçilerin ücretleri kendi hesaplarına değil, Irak'a gitmeden önce vekaletle yetki verdikleri eşi ya da başka bir yakınının hesabına yatırılıyor. Her işçi 3 ayını doldurduktan sonra 12 günlük izin hak ediyor.'' Ailelerine, kucaktaki, kundaktaki çocuklarına sarılarak vedalaşan Irak yolcularının tamamı hayatlarını kurtaracak parayı kazanır kazanmaz dönmeyi planlıyorlar. 
     
</TEXT>
</DOC>
