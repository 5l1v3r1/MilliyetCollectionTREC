<DOC>
<DOCNO> 286940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur25.html </URL>
<DATE> 2004/11/07/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Din görevlilerininde bulunduğu koro, konser verdi 
</HEADLINE>
<TEXT>

     Yozgat Musiki Cemiyeti bünyesinde oluşturulan ve din görevlilerinin de yer aldığı ''Türk Sanat Müziği ve Tasavvuf Musikisi Korosu'' ilk konserini verdi. 
     Koro'da, Yozgat Musiki Cemiyeti tarafından açılan musiki kursuna, ilahi ve ezanları makamlarına göre okumaları için dahil edilen 18 din görevlisi bulunuyor. 
     Yozgat Valiliği'nin, Musiki Cemiyeti'nin koro elemanı ihtiyacını karşılamak üzere açtığı kursa, Yozgat'taki camilerde görevli din görevlilerinin de katılarak, makam öğrenmelerini istemesi üzerine Müftülük, camilerde ezan ve ilahi okuyan din görevlilerine konuya ilişkin duyuruda bulundu. Buna karşılık, 70 din görevlisi kursa katılmak üzere başvuruda bulundu. 
     Kurs öğretmeni Mehmet Dolgunyürek, kursa katılanlar arasından 18'i imam 20 erkek ile 15 kadından oluşan bir koro kurdu. Erkeklerin büyük çoğunluğunu din görevlilerinin oluşturduğu Yozgat Musiki Cemiyeti ''Türk Sanat ve Türk Tasavvuf Musikisi Korosu'' ilk konserini bu akşam, verdi. 
     Yozgat Valisi Gökhan Sözer ve diğer yöneticiler ve sivil toplum örgütlerinin temsilcilerinin eşleriyle birlikte izlediği konserde, Şef Mehmet Dolgunyürek yönetimindeki koro, birbirinden güzel 18 eseri seslendirdi. Konser sonunda koro elemanları, izleyiciler tarafından ayakta alkışlandı. 
     
</TEXT>
</DOC>
