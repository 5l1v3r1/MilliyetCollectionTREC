<DOC>
<DOCNO> 268843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur37.html </URL>
<DATE> 2004/09/03/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gözlerini kör eden doktor hakkında dava açacak 
</HEADLINE>
<TEXT>

     Gözlük kullanmaktan kurtulmak isterken Adana'da ameliyat sonrası bir gözü kör olan, diğeri ise büyük ölçüde görme yetisini kaybeden hasta, operasyonu gerçekleştiren doktor hakkında dava açıp hukuki yollardan mağduriyetinin karşılanması talebinde bulunacağını bildirdi. 
     Adıyaman'ın Tut İlçesi'nde bakkal dükkanı işleten Cuma Yılmaz 55 , AA muhabirine yaptığı açıklamada, gözlerinde miyop rahatsızlığı olduğunu, uzun yıllar gözlük kullanarak işlerini yürüttüğünü belirtti. 
     Almanya'da yaşayan bir yakının tavsiyesi üzerine gözlük bırakmaya karar verdiğini ifade eden Yılmaz, şöyle devam etti 
     ''Kısa süreli bir tedavi sonucunda gözlüklerimden kurtulabileceğimi söylediler. Ailem de gözlüklerden kurtulmamı istedi. Kızım Ayşegül, biriktirdiği 1 milyar lirayı tedavi için bana verdi. Ayrıca, motosikletimi 850 milyon liraya sattım. Bakkal dükkanından da aldığım para ile Adana'daki gurbetçi yakınımın tavsiye ettiği doktorun yanına gittim.'' Göz Hastalıkları Uzmanı Dr. Mehmet A'nın ''fako'' tekniğiyle lazer ameliyatı olması durumunda gözlerinin yüzde 25 daha iyi göreceği yönündeki açıklamaları üzerine operasyonu kabul ettiğini vurgulayan Yılmaz, şunları söyledi 
     ''Doktorun çalıştığı merkezdeki yaklaşık iki saat süren operasyon sonrası eve gönderildim. Adıyaman'a döndüğümde gözlerimde batma hissi duydum. Doktora durumu ilettiğimde Adana'ya gelmemi söyledi. Bir gün sonra Adana'ya geldiğimde gözümde enfeksiyon geliştiğini, tedavi etmeleri gerektiğini söyledi.'' Önce Numune Hastanesi'nde yaklaşık 3 hafta tedavi gördüğünü, daha sonra da Çukurova Üniversitesi Tıp Fakültesi Balcalı Hastanesi'ne sevk edildiğini ve burada da 1,5 aydır yattığını belirten Yılmaz, Dr. Mehmet A'nun ameliyat için aldığı 1.5 milyar lirayı da geri verdiğini söyledi. 
     Kendisinin parayı değil, tekrar görmek istediğini ifade eden Yılmaz, şunları kaydetti 
     ''Bu şekilde evimin geçimini sağlayamam. Kış ayları yaklaşıyor, Adıyaman gelecek aylarda çok soğuk oluyor. 5 kız çocuğum var. Mağdur oldum. Operasyonu gerçekleştiren doktor hakkında dava açıp hakkımı hukuki yollardan arayacağım.'' 
     
     ''GEREKİRSE SORUŞTURMA AÇABİLİRİZ'' 
     Adana Tabip Odası Başkanı Osman Küçükosmanoğlu da hastanın şikayette bulunması üzerine konuyu inceleyebileceklerini söyledi. 
     Soruşturma için yasal haklarının bulunduğunu kaydeden Küçükosmanoğlu, şöyle konuştu 
     ''Gerekirse doktor hakkında soruşturma açabiliriz. Soruşturma sonunda bir ihmal olduğunu tespit edersek, uyarı, para veya meslekten belirli bir süre uzaklaştırma cezası verebiliriz. Ancak, her doktor ve hastanın başına enfeksiyon sorunu gelebilir. Hiç bir doktor, hastasına bilerek mikrop kaptırmak istemez.'' 
     
</TEXT>
</DOC>
