<DOC>
<DOCNO> 268946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/ysenay.html </URL>
<DATE> 2004/09/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Geçmiş zaman olur ki... 
</HEADLINE>
<TEXT>



Yeni federasyondan 50 trilyonluk prim vaadini duyduktan sonra, vay anasını sayın seyirciler diye haykırası geliyor insanın... 
Şundan daha 10 - 15 yıl önce Derwall, Coşkun Özarı, Metin Türel, rahmetli Candan Tarhan gibi Türk Futbolu'na hayat vermiş insanlar, 10 - 15 bin lira aylıkla geçinmeye çalışıyorlardı o günlerde... 
Benim de içlerinde yaşadığım bu teknik adamların ne günahları vardı da Milli Takımlar'ın bu beş parasız yıllarında kulaç atıp durdular, Milli formayı doğru yollara yüzdürmek adına... 
Futbolumuz özerk olsun diye hepimiz çırpınıp durduk... İmkansızlıkları anlatmaya kalsak böyle bir sütun ne ifade eder ki yaşadığımız dramalar ve komiklikler yanında... Derwall için bırakın aylığı, masraflarını karşılamak bile zordu Milli Takım'ın çalışmalarında. Neyse ki, Derwall usta Galatasaray'da büyük çığırlar açtı ve Cim - Bom'da Mustafa Denizli ile büyük işler başardılar... Milli Takım'daki ilk yenilenme fişekleri de o yıllarda atılmıştır zaten... Ancak işin ağır yıllarına omuz uzatan ve bu günlerin hovardalıkları karşılığında tartışmasız bedavaya çalışan kahraman isimler işte yukarıdaki kişilerdir, yenilenmenin soyunma odası yönetmenleri adına... Yoksa eğitimin başında Sahir Gürkan ağabeyimiz, Tamer Güney gibi, futbolda bir bilim adamının gece gündüz çırpınışları, Turgay Renklikurt hocamızın çok yönlü bilgelik katkıları öyle kolayca unutulur mu, futbolumuzun yakın tarihleri adına... Ama Coşkun Özarı'nın özveri kelimesini çok aşmış geceli gündüzlü uğraşılarını asla unutamıyorum o çetrefilli yılları kendisiyle yaşamış bir kardeşi olarak... 
Şimdilerde ceplerinde milyonlarca dolar taşıyarak "Milli Takım'ı ben yarattım" havasını basanlar iyi bilmelidirler ki, bölge antrenörlükleri, eğitimde yenilenme, Milli Takım tek düzeliğinin, MİLLİ TAKIMLAR kavramına taşınması hep yukarıdaki saygın insanlar ve isimleri sayılmakla bitmez yüce kişilerin birlikteliği ile doğmuş ve ayaklanmıştır... 
Şimdi geçmiş özerklik devresinde ve şu günlerde etraflarına para saçanların hangi sağlam temeller üstünde oturduklarını fark edebildiniz mi .. Milli Takımlar'ın başına bazı atamalar yapılmış yeni federasyondan... Ersun Yanal hocamız, Milli Takım bilgilerini bilgisayarların içinde toplayıp, sonra bunları yeşil çimenlere dökmek istiyor. Doğrudur... Devir böyle bir devir şimdilerde... Ama unutmayın federasyonun yeni efendileri Coşkun Özarı ustamız ekmek kavgası için Fanatik Gazetesi'nde kalem oynatıyor. Ancak yazmaya da çok meraklı olduğu için değil. Bu açıdan yeni dönemde Milli Takımlar kavramına bakarken öyle Mercedes dağıtarak, 50 trilyonluk prim vaadederek bugün Trabzon'da başlayacak 2006 elemelerini dopinglediğini düşünerek bu işler ateşlenmez... Bu işin anayasası iyi hoca, disiplin, doğru tertip ve ille de Milli forma sevgisidir... Öteki ise futbolu bilmeyenlerin bildiğini zannettikleridir ki, işte onları da bizler bilemeyiz. 


</TEXT>
</DOC>
