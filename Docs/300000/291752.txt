<DOC>
<DOCNO> 291752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy03.html </URL>
<DATE> 2004/11/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ağar, ANAP'a, DYP'yi işaret etti İsim değiştirmeye gücümüz yetmez 
</HEADLINE>
<TEXT>

     DYP Genel Başkanı Mehmet Ağar, ANAP'taki kritik Merkez Karar Yönetim Kurulu MKYK toplantısı öncesi bütünleşme konusunda önemli mesajlar gönderdi. 
     Ağar, katıldığı bir televizyon programında kendisinin "Birleşme" sözü yerine "Bütünleşme" dediğini anımsattı. 
     ANAP'la gerçekleştirilen sürpriz diyalogda talebin karşıdan geldiğini ifade eden Ağar, "Ben bunu reddetme durumunda olamazdım. Çünkü iki parti bir kavga sürecini çok ağır bir şekilde yaşayarak 10 sene geçirdiler. 2002 seçimlerinde malum sonuç geldi. Diyalogdan uzak, meselelerden, görüşmeden uzak bir tablo bizim işimiz değildi" diye konuştu. 
     Türkiye'nin bir çok sorununda farklı değişkenler bulunduğunu belirten Ağar, "Bunları görerek bir siyaset yapılanması geliştirmek mecburiyetimiz var" dedi. 
     Ağar, bütünleşmenin adresi olarak DYP'yi işaret ederek şöyle konuştu 
     "DYP önemli bir partidir. Yani birtakım yerlerde isim değişmeler gibi laflar geçiyor. DYP kendiliğinden oluşmuş bir parti değil. 80 müdahalesinden sonra bir siyasi davanın inançlı savunucularının ortaya çıkardıkları bir isim. Bu ismi değiştirmeye benim veya Büyük Kongre'nin de gücü yetmez bugün 83'ün şartlarında buraya emeğini, gözyaşını akıtmış insanların ben evetini almaksızın böyle bir şeye evet deme hakkına sahip değilim" ANAP'taki tartışmaların nasıl bir sağlıklı sonuç çıkaracağını göremediğini belirten Ağar, partiden arkadaşlarının meseleye sıcak baktığını belirtti. Ağar konunun DYP yönetimindeki yansımasını anlatırken, "Bizde arkadaşlarımız meseleye sıcak baktılar. Biz yerimizdeyiz duruyoruz DYP olarak biz gelen her arkadaşımızı kendi arkadaşımız gibi kucaklamaya hazırız, biz bütün halinde geldiklerinde daha da memnuniyet duyabiliriz biçiminde bir merkezi planda görüşmemiz oldu parti genel merkez yönetiminde" dedi. 
     
</TEXT>
</DOC>
