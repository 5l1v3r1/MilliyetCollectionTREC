<DOC>
<DOCNO> 252782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/aspo.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözü yolda 
</HEADLINE>
<TEXT>


Beşiktaş Teknik Direktörü Del Bosque, iki yabancı, bir de yerli futbolcuyla transferi bitireceklerini söyledi, "Yabancı transferinin zorluklarını biliyorum. Carew ve Cambiaso listemizde" dedi 

ORHAN YILDIRIM 


Yeniler geliyor 
BEŞİKTAŞ Teknik Direktörü Del Bosque, ikisi yabancı olmak üzere üç futbolcu daha transfer edeceklerini açıkladı. Ümraniye'de basın toplantısı düzenleyen ünlü İspanyol çalıştırıcı, Okan Buruk, İbrahim Üzülmez, İbrahim Toraman ve Ali Güneş'in takıma hareketlilik getirdiğini belirtti, "En büyük hedefim Real Madrid'de gerçekleştirdiğim başarıyı Beşiktaş'a da yaşatmaktır" dedi. 

Çabuk kaynaştı 
İSPANYOL teknik adam, iki haftalık süreçte hem takımı tanıdığını, hem de İstanbul'a uyum sağladığını vurguladı. Del Bosque, şöyle devam etti "Orta saha ve forvet aradığımız doğru. Carew ve Cambiaso listemizde var. Ayrıca önemli bir Türk oyuncusunu da getirebiliriz. Yönetim bu konuda sıkı bir çalışma yapıyor. Yabancı transferinin zorluklarını biliyorum. Kısa sürede noktayı koyacağız." 

Sergen'e övgü 
SERGEN Yalçın'ın yetenekli bir oyuncu olduğunu da hatırlatan Bosque, "Real Madrid'te oynayabilecek doğal yeteneklere sahip bir futbolcu" diye konuştu. Eski takımının kendisini istemesinin doğal olduğunu vurgulayan Vicente del Bosque, "Hem fiziksel hem de zihinsen olarak tamamen Beşiktaş'a odaklandım. Burada büyük başarıları hedefledim. Türkiye ve Türk futbolunun reklamını yapacağım" diye konuştu. 


Basına yasak yönetimden 

Hoca istememiş 
TEKNİK Direktör Del Bosque, antrenmanlarda basına sadece yarım saat görüntü verilmesinin kendi tasarrufu olmadığını söyledi. İspanyol çalıştırıcı, "Bana geçen yılki sistemin böyle olduğunu söyleyip devamını istediler. Basının rahatsız olmasından büyük üzüntü duydum. Bunu başkan ve sizlerle konuşup ortak çözüm bulacağım. Yasakçı biri değilim, bu konuda her türlü yardımı yapacağım" dedi. 

'İlhan Mansız oynayamaz' 
BEŞİKTAŞ, İlhan Mansız'dan sakatlığı nedeniyle vazgeçti. Del Bosque'nin, "Daha önce düşündüğümüz futbolculardan biriydi" dediği golcüden sakatlığı nedeniyle vazgeçtiği ifade edildi. Siyah - Beyazlılar'ın sağlık ekibinin, İlhan'ın ayağındaki sakatlığın, futbol oynamasına engel olduğunu ve bu durumun artık önlenemez boyutlara geldiğini rapor ettiği belirtildi. Öte yandan Kobe'nin hem İlhan'ı hem de Beşiktaş'ı FIFA'ya şikayet ettiği öğrenildi. 



</TEXT>
</DOC>
