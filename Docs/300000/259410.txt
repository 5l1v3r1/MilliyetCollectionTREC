<DOC>
<DOCNO> 259410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur39.html </URL>
<DATE> 2004/07/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kadir Has'tan rekor bağış... 
</HEADLINE>
<TEXT>

     Kayserili hayırsever işadamı Kadir Has, bugüne dek yaptığı bağışların toplamının 300 trilyon liraya ulaştığını bildirdi. 
     Has, Hilton Kayseri Oteli'nde düzenlediği basın toplantısında, Kayseri'yi hiçbir zaman unutmadığını ve unutmayacağını söyledi. 
     Doğduğu topraklarla ödeşmesinin mümkün olmadığını ifade eden Has, ''Toprağa canınızı bile verseniz borcunuzu ödeyemezsiniz'' dedi. 
     Has, gazetecilerin soruları üzerine de Kayseri'ye kurulması planlanan ikinci bir üniversiteye Kayserililer Vakfı'nın öncülük etmesi durumda en büyük bağışı yapacağını kaydetti. 
     Kadir Has Vakfı'na bağışladığı 150 trilyon değerindeki Akbank hisselerine ilişkin bir soru üzerine Has, şunları söyledi 
     ''Bu kolay bir bağış değil. Ancak, ben seve seve yaptım. İsmimi ve ailemin ismini yaşatmak, zenginleri teşvik etmek için yaptım. Artık o para vakfa geçti. 10 kuruş çekeyim desem çekemem. Bana telefon ediyorlar O parayı verirken elin, ayağın titremedi mi diye. Akbank hisse senetleri altından bile daha değerlidir. Bu para ağırlıklı olarak Kayseri'deki hayır işlerinde harcanacak. Vasiyetim var. Kayseri her zaman ön planda olacak. Eğer ben yoksam oğlumun, kızımın, hukuk müşavirimin yakasına yapışın. Çünkü Kayseri kadirşinastır. Kayseri'ye yaptığım bağışlar için Büyükşehir Belediyesi bir park yaptı ve içine de heykelimi dikti.'' Has, bugüne dek yaptığı bağışların toplamının 300 trilyona ulaştığını bildirdi. 
     
     NASIL KADİR HAS OLUNUR 
     Bir gazetecinin ''Nasıl Kadir Has olunur '' diye sorması üzerine de Has, ''Öncelikle Kayseri'de doğmak gerekir. Kayserililer çocuklarını iyi yetiştirmek, iş sahibi yapmak isterler. Geçmişte okumazsa okumasın, işe güce baksın derlerdi. Şimdi okusun da işine gücünü daha iyi sahip çıksın diyorlar. Çünkü parayla her şey olmuyor. Eğitim ve kültür şart'' dedi. 
     
     ECEVİT HÜKÜMETİ'NE ELEŞTİRİ 
     Kadir Has Üniversitesi Selimpaşa Yerleşkesi'nin kapısına kilit vurulduğunu ifade eden Has, şöyle devam etti 
     ''Dönemin Cumhurbaşkanı Süleyman Demirel ve Başbakanı Mesut Yılmaz bana Selimpaşa'da 120 bin metrekare büyüklüğünde güzel bir arsa verdiler. Biz de burada üniversite kuralım dedik. Sonra belediye başkanı değişti. Biz de arsanın tapusunu tam olarak üzerimize almamışız. Biz tapuyu vermiyoruz dediler. Arsayı üçe bölmüşler, bize de üçte birini ayırmışlar. Hiç aklıma gelir mi Cumhurbaşkanının, başbakanın, belediye başkanının katıldığı törenle biz orayı yapmışız. Bir gün bahçeye dozerler girdi, binaları yıkacağız diye, inşaatlara mühür vurdular. O zaman derdimi anlatacak kimseyi bulamadım. Süleyman Demirel de Cumhurbaşkanlığını bırakmıştı. Bugünün Cumhurbaşkanına da gittim. Kimse yardımcı olmadı. Sonra mahkeme, arazinin hepsini bana verdi ama, benim de şevkim kırıldı. Belediye Başkanı halkına yapabileceği en büyük kötülüğü yaptı. Ancak, Selimpaşa'daki yerleşkeye kilit vurulmasının günahı Ecevit Hükümeti'ne aittir.'' Kadir Has, Süper Lig'in yeni takımı Kayserispor'a da yardım yapıp yapmayacağının sorulması üzerine de ''Onu Büyükşehir Belediye Başkanı Mehmet Özhaseki ile görüşürüm. Ben ezbere söz vermem. Bu nedenle bugüne dek kimseye mahcup olmadım. Kayseri'nin maçlarını da yakından takip ettim. Kayserispor çıkacak derken Erciyesspor sürpriz yaptı. Fenerbahçe'de 3 yıl asbaşkanlık yaptık. Kulübün kasasıydım. Şimdi Futbol Federasyonu başkanımızla da beraberiz. Zaten o da beni boş bırakmaz'' diye konuştu. 
     
     ''PİŞMAN OLDUĞUM TEK BAĞIŞ'' 
     Marmara Üniversitesi Hastanesi'nin yapımı için de 10 milyon dolar harcadığını ifade eden Has, ''Yaptığım bağışlar içinde pişman olduğum tek bağış Marmara Üniversitesi'ne olanıdır. Ben muhteşem bir bina yaptım ama üniversite tefrişini yapamadı. Başbakana başvurdum. O da haklı olarak üniversiteye ait olduğu için bir şey yapamayacaklarını söyledi'' dedi. 
     
     ''AK PARTİLİ DEĞİLİM'' 
     Kadir Has, ''Türkiye'nin geleceğini nasıl gördüğünün'' sorulması üzerine de şöyle konuştu 
     ''Bugünkü hükümetin tek hedefi var, o da AB'ye girmek. Ben AK Parti'li değilim ama, sempatim olan partiyi desteklerim. Adnan Menderes ile kardeş gibiydik. Sonra Demirel'i, Mesut Yılmaz'ı destekledim. Başbakan Recep Tayyip Erdoğan da çok güzel çalışıyor. Türkiye'nin AB'ye girmesini herkes istiyor ancak, onlar daha çok istiyor. Çünkü, tek başına iktidara gelen bir hükümet Türkiye'yi AB'ye soktuk derse olumlu puan toplar.'' 
     
</TEXT>
</DOC>
