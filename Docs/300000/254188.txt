<DOC>
<DOCNO> 254188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur10.html </URL>
<DATE> 2004/07/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Güney Marmara sahilleri kirli çıktı... 
</HEADLINE>
<TEXT>

     Bursa'nın Mudanya, Gemlik ve Karacabey kıyı şeridinde yapılan ölçümlerde, kirliliğin hat safhaya ulaştığı ortaya çıktı. 
     AA muhabirinin aldığı bilgiye göre, Bursa İl Sağlık Müdürlüğü Gıda ve Çevre Kontrol Şubesi ekiplerince sahil şeridinde yer alan Karacabey, Mudanya ve Gemlik ilçeleri arasında, halkın en çok denize girdiği toplam 18 noktada yapılan periyodik ölçümler, sezonun başlaması nedeniyle haziran ayından itibaren 15 günde bir yapılmaya başlandı. 
     Ekipler, geçen ayın ikinci tur deniz suyu ölçümlerinde, koli basili oranının 15 noktada eşik değerin 5,5 ile 12 kat üstünde olduğunu, bir noktada eşik değeri geçtiğini, iki noktada ise değerin altında çıktığını belirledi. 
     Ölçümlerde, vatandaşların özellikle hafta sonları gittiği Narlı, Büyükkumla, Küçükkumla, Kumsaz, Burgaz, Eşkel ve Eğerce halk plajları ile Küçükkumla Orman Kampı ve Hasanağa İzcilik Kampı'nda, normalde 100 mililitrede 200 olması gereken koli basili miktarının, 2 bin 400 olduğu saptandı. 
     Karacaali İzcilik Kampı, Gemsaz Halk Plajı, Mudanya Kızılay Kampı, Burgaz Altınkum Halk Plajı, Zeytinbağı Halk Plajı ve Karacabey Bayramdere Halk Plajı'nda 1100 olan koli basili miktarı, Kumyaka Özel İdare Kampı'nda 240 çıkarken, Kurşunlu Köyaltı Halk Plajı 23'lük, Yeniköy Halk Plajı da 120'lik değerle Bursa'nın en temiz sahili oldu. 
     Gıda ve Çevre Kontrol Şube Müdürü Dr. Yusuf Ziya Leventoğlu, daha önce 23 olan ölçüm noktası sayısını bazı bölgelerin birbirine yakın olması nedeniyle 18'e düşürdüklerini kaydetti. 
     Yaz aylarında 15 günde bir deniz suyu numunesi aldıklarını, yaptıkları ölçümlerde sürekli değişik sonuçlarla karşılaştıklarını, çok temiz çıkan noktanın bir sonraki ölçümde hat safhada kirli olduğunu tespit edebildiklerini kaydeden Leventoğlu, şöyle konuştu 
     ''10 yıldır sürekli ölçümler yapıyoruz, ama bölgeler bazen temiz bazen kirli çıkıyor. Bunun nedeni Marmara Denizi'nde varolan kirliliğin dalga ve rüzgara bağlı olarak yüzmesi, dolayısıyla çöp ve kalıntıların kıyıda birikmesi. Rüzgar, eğer kıyıdan denize doğru esiyorsa, kirliliği açığa götürüyor, aksi olursa kıyı kirleniyor. O yüzden de, bir gün kirli olan kıyı ertesi gün temiz hatta çok temiz olabiliyor. Biz, her gün ölçüm yapamıyoruz, yapsak bile sonucunu ancak 72 saat sonra alabiliyoruz. Onun için öncelikle vatandaşlarımız iyi gözlemci olmalı, gittiği sahilde su berrak görünüyorsa, kıyıda çöp kalıntıları yoksa, rüzgar denize doğru esiyorsa o bölgede yüzmeli.'' Leventoğlu, deniz suyundaki kirliliğin göz, kulak burun, boğaz enfeksiyonları, ciltte mantar gibi rahatsızlıklar ve genital organ iltihaplanmalarına neden olduğunu vurgulayarak, denize giren kişinin su temiz bile olsa çıktığı zaman hemen duş almasının çok önemli olduğunu dile getirdi. 
     
</TEXT>
</DOC>
