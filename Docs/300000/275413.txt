<DOC>
<DOCNO> 275413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur41.html </URL>
<DATE> 2004/09/27/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Çaldığı resmi araçla kaza yaptı... 
</HEADLINE>
<TEXT>

     TCDD'ye ait servis minibüsünü çalan bir kişi, kaza yaptıktan sonra kaçtı. 
     Emniyet yetkililerinden alınan bilgiye göre, GMK Bulvarı üzerinde park halinde bulunan 06 ELZ 31 plakalı TCDD'ye ait resmi servis minibüsü çalındı. 
     Sürücüsü Mustafa Şen'in anahtarı üzerinde bıraktığı minibüse binen ve kimliği henüz belirlenemeyen bir kişi, GMK Bulvarı'ndan Çatal Sokak'a döndü. Burada önce yol kenarında bulunan 06 RCN 94 plakalı otomobile çarpan minibüs, daha sonra elektrik direğine çarparak durdu. 
     Görgü tanıklarının ifadesine göre, alkollü olduğu belirtilen sürücü minibüsten indikten sonra kaçtı. 
     Olay yerine gelen TEDAŞ yetkilileri elektrik direğindeki kabloları keserken, emniyet yetkilileri de kaçan şüpheliyi yakalamak için çalışma başlattı. 
     Kazada minibüsün ön tarafında ve çarptığı diğer otomobilde maddi hasar meydana geldi. 
     
</TEXT>
</DOC>
