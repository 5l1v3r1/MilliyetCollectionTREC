<DOC>
<DOCNO> 290982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/spor/axspo01.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Evladın mı var derdin var 2-2 
</HEADLINE>
<TEXT>


Kartal, Okan'ın şok, ama enfes golüyle geriye düştü. Ahmed Hassan'ın penaltı golüne yine Okan harika bir voleyle yanıt verdi. İbrahim Akın süper plaseyle geceyi renklendirdi 


90 dakika 

BİLAL MEŞE 

Sezon başından bu yana inanılmaz puanlar kaybeden Beşiktaş, dün de Rizespor karşısında bonkörlüğünü sürdürdü Ne var ki, yiğidi öldürüp, hakkını vereceksiniz. Beşiktaş, dünkü mücadeleden bir puan kopardıysa, yatsın kalksın dua etsin. Futbolun tüm ögelerini yerine getiren Rizespor'du. Kolektif oyundan örnekler sunan Karadeniz ekibi, galibiyeti kaçıran taraftı. 
Carew ve Sergen'i kilitleyen Rizespor, 8. dakikada 1 - 0 öne geçti. İlk yarıda Juanfran ve İbrahim'in bulunduğu kanadı yol geçen hanına çeviren Cem Baki sağdan indi, Okan'a kesti. Tecrübeli futbolcu yükseldi, aşırtma kafa şutuyla topu savunmanın ve kalecinin bakışları arasında filelere gönderdi. İşte bu gol, zaten özgüven duygusunu kaybetmiş, fizik kondisyon eksikliği üst düzeyde olan Kartal'ı moralman çökertti. 
23. dakikada Okan, yay üzerinden Rize kalesini yokladı. Zdravkov'dan döndü. 
27. dakikada yine Cem Baki sağdan indi, yine arka direğe kesti. Okan'ın yarım volesinde top yan direkte patladı. 

Bosque risk aldı 
Rizespor'un etkili futbolu karşısında Del Bosque arayışa girdi. Önce Emre Aşık'ı oyundan çıkardı, yerine Ahmed Hassan'ı sürdü, ardından da Sergen'in yerine İbrahim Akın'ı aldı. İspanyol hoca, Juanfran'ı da forvete yerleştirdi. 
Tüm hatlarıyla rakip kaleye yüklenen Beşiktaş, 65. dakikada rahat nefes aldı. Okan, sağdan ceza alanına giren Ahmed Hassan'ı gördü. Mısırlı futbolcu, Serkan tarafından yere indirildi. Karar penaltı... Atışı kendisi kullandı, topu kalecinin kapadığı köşeden filelerle buluşturdu. 
Beşiktaş'ın beraberlik sevinci iki dakika sürdü. Fahri sağdan indi. Penaltı noktası üzerine kesti. Okan'ın yarım volesinde top ağlarla buluştu 1 - 2. 
Bu dakikadan sonra tüm hatlarıyla risk alan Beşiktaş, 79. dakikada durumu eşitledi. Tümer, Okan'dan söktüğü topla ceza alanına girdi. Seken topa İbrahim Akın, soluyla yerden sert vurdu ve kapalı savunmanın arasından topu filelere gönderdi 2-2 
Maçın geri kalan bölümünde yine etkili olan Rizespor'du. Beşiktaş savunmasını sık sık az adamla yakalayan Rize forveti, son vuruşlarda biraz dikkatli olabilselerdi, Beşiktaş'a ağır bir darbe vurmaları işten bile değildi. 
Evet, Beşiktaş saman alevi gibi... Bir var, bir yok. Bilinen bir gerçek var ki, Kartal'ın zirve yarışından uzaklaştığıdır. Bilinmeyen ise UEFA Kupası... Beşiktaş'ın tek tutunacağı dal, UEFA Kupası... Ama bu futbolla nereye kadar 

İhale Tatlı'ya 

CEMAL ERSEN 

Saygı duruşu yaptırmadı 
BEŞİKTAŞ'IN efsane isimlerinden Şeref Görkey'in ölümünün ardından Siyah - Beyazlı yönetim ile Futbol Federasyonu arasında yaşanan gerilimde dün yeni bir perde açıldı. Görkey'in anısına tüm stadlarda yapılan saygı duruşu, İnönü'de devre arasında gerçekleştirildi. Maçın başında özellikle Şeref Tribünü'nde saygı duruşu beklenirken, hakem Serdar Tatlı, İstiklal Marşı'nın ardından maçı başlattı. 

Bıçakçı devrede 
İLK 45 dakikanın ardından saygı duruşu tartışmaları başlarken, Serdar Tatlı, "Bana federasyondan tebligat gelmedi" dedi. Bunun üzerine devre arasında Futbol Federasyonu Başkanı Levent Bıçakçı'dan gelen talimat üzerine ikinci yarı başında saygı duruşu yapıldı. Ancak aynı Tatlı maç sonunda, "Bana bu konu tebliğ edilmişti. 4. hakeme söylemeyi unuttum ve maçı başlattım" diyerek ağız değiştirdi 

Kızağa çekilecek 
FUTBOL Federasyonu Genel Sekreteri Aydın Torunoğlu, 2. Lig maçları dahil tüm kulüp ve hakemlere saygı duruşu tebligatını geçtiklerini açıkladı. Torunoğlu "UEFA'dan da izin alıp, Ukrayna maçında bile saygı duruşu yaptırdık. Sorumluluk, Serdar Tatlı'nındır" dedi. Federasyonun, faturayı Serdar Tatlı'ya keseceği ve talimatlara uymadığı gerekçesiyle kendisini uzun süre dinlendireceği öğrenildi. 

Del Bosque'nin yüzü asıldı 

DEL Bosque, oyuna konsantre olmayı bir türlü beceremediklerini açıkladı. İspanyol hoca, "Evimizde puan kaybedince mutlu olamıyoruz. Fenerbahçe ve A.Bilbao maçlarındaki futbolu tekrarlayamadık. Artık Steaua Bükreş maçını düşüneceğiz. Oradan galibiyetle dönmek istiyoruz" dedi. İnönü'de büyük ilgi gören Rıza Çalımbay ise "Berabere kaldığımız için mutluyum. Beşiktaş'a bundan sonraki maçlarda başarılar dilerim" yorumunu yaptı. 


Maçın hakemi 
K bus gecesi 
SERDAR Tatlı, saygı duruşu polemiği ile geceye başlarken, kuşkusuz şanssızdı. Federasyonun sert tepki vereceği Tatlı, belki de bu moral bozukluğu ile ikinci yarıda inisiyatifi elinden kaçırdı. Örneğin Ahmed Hassan, ikili mücadelede Serkan'ın ayağına takılıp düştüğünde, yanlış kararla penaltı düdüğü çaldı. Yine aynı ruh hali ile birçok faulde ters kararlar verdi ve kartlarını yerinde kullanamadı. 


</TEXT>
</DOC>
