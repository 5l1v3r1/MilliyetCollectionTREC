<DOC>
<DOCNO> 297809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun13.html </URL>
<DATE> 2004/12/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
AB Komisyonu Başkanı Barroso Türkiye'ye kesin tarih verilsin 
</HEADLINE>
<TEXT>

     AB Komisyonu Başkanı Jose Manuel Barroso, yarın başlayacak AB zirvesinde Türkiye'ye, müzakerelere başlanması konusunda kesin tarih verilmesi gerektiğini söyledi. 
     Barroso, Avrupa Parlamentosu'nda yaptığı konuşmada, AB Konseyi'nin, Türkiye'ye verilen taahhütleri yerine getirmesinin ve müzakerelerin başladığını açıklamasının zamanının geldiğini belirtti. 
     ''Kesin tarih belirtilmeli'' diyen Barroso, sonucun önceden garanti edilmemesi gerektiğini savundu. 
     Barroso, ''Üyelik sürecinin sonuca bağlanmamış olduğunu ve sonucun önceden garanti edilemeyeceğini kabul ediyoruz'' diye konuştu. 
     
     'Evet' demenin zamanı geldi 

     Avrupa Birliği Komisyonu Başkanı Jose Manuel Durao Barroso, Türkiye ile üyelik görüşmelerinin başlatılmasına evet deme zamanının geldiğini belirterek, ayrıcalıklı ortaklık seçeneğine karşı olduğunu söyledi. 
     Barroso, Fransız France 2 televizyon kanalına yaptığı açıklamada, ''Büyük çaba gösteren Türkiye ile görüşmelerin başlatılmasına evet deme zamanı'' diye konuştu. 
     Üyelik sürecinin başarısızlığa uğraması durumunda ayrıcalıklı ortaklık seçeneğine de karşı olduğunu belirten Barroso, ''Eğer başta üyelik için bir başka kategori olduğu söylenirse, Türklere karşı adil davranılmamış olur. Bu gerçekten Türkiye'nin üye olmak isteyen diğer ülkelere göre kendisine ayrımcılık uygulandığı hissine neden olur'' diye konuştu. 
     Barroso, Fransızların Avrupalı bir Türkiye konusundaki endişeleriyle ilgili olarak, Türkiye'nin ''özel sorunları bulunduğunu'' ve ''Avrupalıların kalbini ve ruhunu kazanması'' gerektiğini söyledi. AB Komisyonu Başkanı, Türkleri Avrupa kamuoyunun güvenini sağlamak için ''çaba göstermeye'' çağırdı. 
     Barroso, Fransa'nın üyelikten önce Türkiye'den tanımasını istediği sözde Ermeni soykırımla ilgili olarak da, Türkiye'yi demokratik sözleri konusunda işaret vermeye davet etti. Barroso, bu arada bu konunun ''popülist sömürüsüyle'' ilgili uyarıda bulunarak, bunların çok derin yaralar ve çok zor sorunlar olduğunu belirtti. 
     
</TEXT>
</DOC>
