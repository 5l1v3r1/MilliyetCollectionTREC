<DOC>
<DOCNO> 280305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun30.html </URL>
<DATE> 2004/10/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Merkel'e Stoiber'den cevap İmza kampanyası güncel bir konu değil 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, Türkiye'nin AB üyeliğine karşı imza kampanyasının kendileri için güncel bir konu olmadığını söyledi. 
     Stoiber, başkent Berlin'de yaptığı açıklamada, buna rağmen halkın Türkiye'nin AB üyeliği konusunda söz sahibi olması gerektiğini, kendileri için önemli olan sorunun bunun nasıl sağlanabileceği olduğunu belirtti. 
     Stoiber, ''Türkiye'nin AB üyeliğine karşı imza kampanyası güncel bir konu değil. Ancak halkın isteklerini dikkate almayan Başbakan Gerhard Schröder'in aksine Birlik partileri CDU CSU halkın bu konudaki tartışmalara iştirak edilebilmesi için yollar arayacaktır'' dedi. 
     Fransa'da da Türkiye'nin AB üyeliği konusunda referandum yapılmasının düşünüldüğüne işaret eden Stoiber, ''Her halükarda bu konu Almanya'da 2 yıl sonra yapılacak genel seçimlerde en önemli konulardan biri olacaktır'' şeklinde konuştu. 
     Bu arada, Almanya Dışişleri Bakanlığı'nın sözcüsü Walter Lindner, Hıristiyan Demokrat Birlik Partisi CDU Genel Başkanı Angela Merkel'in imza kampanyası fikrinden vazgeçmesinden büyük mutluluk duyduklarını ifade etti. 
     
</TEXT>
</DOC>
