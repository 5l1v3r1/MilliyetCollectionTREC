<DOC>
<DOCNO> 295241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo06.html </URL>
<DATE> 2004/12/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Golü attı öldü 
</HEADLINE>
<TEXT>

     Dempo takımında forma giyen Brezilyalı golcü, Hindistan Federasyon Kupası finali sırasında attığı 2. golünün ardından kaleci ile çarpışıp yerde kaldı. 
     Hastaneye kaldırılan 24 yaşındaki futbolcunun öldüğü açıklandı. 
     Futbol sahalarında son dönemde sıkça görülmeye başlayan maç sırasında ölüm olaylarına bir yenisi de Hindistan’da eklendi. Dempo Kulübü’nün Brezilyalı genç futbolcusu Cristiano de Lima Junior gol atıp takımına şampiyonluk kazandırdıktan sonra sahada öldü. Acı olay, Hindistan’ın güneyindeki Bangalore kentindeki Hindistan Federasyon Kupası finalinde gerçekleşti. 
     Kupanın şampiyonluk maçında Mohun Bagan karşısında Dempo’yu ilk yarıda attığı golle öne geçiren 24 yaşındaki De Lima, 78. dakikada farkı ikiye çıkaran golü filelere yolladı. Bu golün hemen sonrasında rakip kaleci ile çarpışan Brezilyalı futbolcu bir anda olduğu yere yığıldı. Saha kenarındaki görevliler hemen De Lima’ya müdahale etti. 
     Ancak çabalar sonuç vermedi. Bangalores Hosmat Hastanesi’ne kaldırılan De Lima’nın öldüğü açıklandı. Hastane yetkilileri, Brezilyalı futbolcunun hastaneye geldiğinde ölmüş olduğunu belirtti. Hindistan Futbol Federasyonu’ndan Alberto Colaso, Ekim ayında Dempo’ya transfer olan De Lima, kaleciyle çarpıştıktan sonra olduğu yere yığıldı kaldı’ diye konuştu. 
     Olayın bir görgü tanığı da Sahada ilk yardım yapılırken, bu futbolcunun ölmüş olduğunu hissettim’ ifadesi kullandı. Hindistan’daki 2. sezonunu geçiren ve geçen sezon Doğu Bengal takımında oynayan De Lima’nın ölüm nedeninin bugün yapılacak otopsi sonucunda belirleneceği açıklandı. Maçı 2-0 kazanan Dempo ise Federasyon Kupası’nı ilk kez kazandı. 
     Hindistan Federasyon Kupası Finali’nde, Mohun Bagan karşısında attığı iki golle takımı Dempo’ya şampiyonluğu kazandıran Brezilyalı De Lima, ikinci golünü attığı pozisyonda kaleciyle çarpıştı. Aldığı darbe sonrası yere yığılan genç oyuncuya, sağlık görevlerinin yaptığı tüm müdahaleler hayatını kurtarmaya yetmedi. 

     
</TEXT>
</DOC>
