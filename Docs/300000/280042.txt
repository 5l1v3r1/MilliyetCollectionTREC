<DOC>
<DOCNO> 280042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko24.html </URL>
<DATE> 2004/10/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Uzan grubu'nun araçları satıldı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Uzan Grubu'na ait 23 araç, toplam 172 milyar 200 milyon liraya satıldı. 
     TMSF'nin Esentepe'deki satış merkezinde açık artırma yöntemiyle yapılan ihaleye, 2 milyar lira teminat yatıran 26 kişi katıldı. Açık alanda sergilenen araçların alıcılar tarafından incelenmesinin ardından, satışa geçildi. 
     2 adet 1999 model Renault Europa 13.6 ve 13.4 milyar liraya satılırken, 13 adet 1999 model Renault 12 TX otomobil 6 milyar 600 bin lira ile 9 milyar 300 bin lira arasında değişen fiyatlardan alıcı buldu. Arızalı olan Renault marka 1997 model otomobil ise 7 milyar liraya satıldı. 
     1999 model Hyundai Elantra 12 milyar liraya en yüksek fiyatla satılan araç olurken, 1992 model Seat Ibiza 3 milyar 750 milyon liraya, 1994 model Seat Toledo 2 milyar 900 milyon liraya, 4 adet 1993 model SEAT Toledo otomobil de 4 milyar ile 5 milyar 50 milyon lira arasındaki fiyatlarla satıldı. 
     Satış Komitesi Başkanı Fethi Çalık, ihaleye katılımın iyi olduğunu belirterek, Uzan Grubu'na ait 40-50 aracın daha satılacağını söyledi. 
     
     VERGİ DAİRESİ TMSF TECRÜBESİNDEN YARARLANACAK 

     Çalık, Uzan Grubu'na ait Halkalı Vergi Dairesi'nde 8 aydır bekleyen ve aralarında 2 tane Porsche'nin de bulunduğu 8 aracın da önümüzdeki günlerde ihaleye çıkarılacağını belirterek, ''Bunlar, milli servet. Bir an önce satmaya çalışıyoruz. Vergi Dairesi, daha iyi satıyoruz diye 8 aracı bize gönderdi'' dedi. 
     Bu arada, bir vatandaşın da çok sayıda aracın satışının yapıldığı merkezin dışına ''sahibinden satılık'' yazılı aracını bırakarak, müşteri araması dikkat çekti. 

     
</TEXT>
</DOC>
