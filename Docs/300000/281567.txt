<DOC>
<DOCNO> 281567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy25.html </URL>
<DATE> 2004/10/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yaşar Topçu, Yüce Divan'a sevkedildi 
</HEADLINE>
<TEXT>

     TBMM Soruşturma Komisyonu, eski Bayındırlık ve İskan Bakanı Yaşar Topçu'nun,''Karadeniz Sahil Yolu'nun yapımında ihaleye fesat karıştırdığı'' iddiasıyla Yüce Divan'a sevkini kararlaştırdı. 
     Komisyon, AK Parti İstanbul Milletvekili Ünal Kacır başkanlığında son toplantısını yaptı. 
     Edinilen bilgiye göre, toplantıda yapılan oylama sonucunda eski Bakan Topçu'nun Yüce Divan'a sevkine karar verildi. AK Parti Artvin Milletvekili Orhan Yıldız'ın ret oyuna karşı Topçu, 10 milletvekilinin oyuyla Yüce Divan'a sevk edildi. 
     TBMM İçtüzüğü'ne göre, soruşturma komisyonunun raporu bastırılarak Topçu ve milletvekillerine dağıtılacak. Rapor, dağıtıldıktan 7 gün sonraki birleşimin gündemine alınacak ve öncelikle görüşülecek. 
     Bu görüşmede, komisyona, şahısları adına 6 milletvekiline ve eski Bakan Topçu'ya söz verilecek. Son söz eski Bakan Topçu'nun olacak ve süresi sınırlandırılamayacak. 
     Görüşmeler tamamlandıktan sonra komisyon raporu, Genel Kurul'da karara bağlanacak. Yüce Divan'a sevk kararı, ancak üye tamsayısının salt çoğunluğu olan 276 milletvekilinin oyu ile alınabilecek. 
     
</TEXT>
</DOC>
