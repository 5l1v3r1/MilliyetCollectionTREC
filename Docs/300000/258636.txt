<DOC>
<DOCNO> 258636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun07.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tıngır mıngır gider' 
</HEADLINE>
<TEXT>


'Demiryolu profesörü' Evren, hızlandırılmış tren hattının birçok kısmında aşırı eğim olduğunu, raylar ve traverslerin ise teknik ömrünü tamamladığını söyledi 

Önay Yılmaz İstanbul - Fotoğraflar GARBİS ÖZATAY 

Türkiye'de demiryolu üzerine ilk doktora yapan öğretim üyesi olan, "Demiryolu" kitabının yazarı Prof. Dr. Güngör Evren, 'hızlandırılmış facia'nın meydana geldiği Ankara - İstanbul hattının Eskişehir İnönü - İzmit Köseköy kısmının 250 km'lik hıza uygun yapıldığını, Köseköy-Haydarpaşa'dan sonrasının hız için uygun olmadığını söyledi. 
Evren, hızlandırılmış tren hattının bazı kesimlerinde aşırı eğim olduğunu, raylar ve taraverslerin de teknik ömrünü tamamladığını belirtti. "Köseköy - Haydarpaşa'dan itibaren tren tıngır mıngır yavaşlayacak" diyen Evren, dönemeçler ve yapılaşmanın hıza izin vermediğini, aksi halde kazanın kaçınılmaz olduğunu söyledi. Evren, hattaki hata ve aksaklıklarla ilgili şunları kaydetti 
"Avrupa'da dönemeçlerin yarıçapları azami 5 bin metre. Bizde ise 300 - 350 metre civarında. Kaza da 345 metre yarıçaplı dönemeçte oldu. Kaza olan kesimde en düşüğü 295 metre yarıçaplı birkaç dönemeç bulunuyor. Dünyada bu tür hatlar için yatar gövdeli vagonlar geliştirildi. Bunlar hız sınırlamasının aşılmasına imk n veriyor. 80 km'lik hız 110'a çıkarılabiliyor. 

Aşırı eğimler mevcut 
Yatay geometrik özellik dönemeç, düşey geometrik özellik de eğimle ilgili. Özel koşullar dışında binde 12'nin üstünde eğimlerin olmaması gerekir. Örneğin bizde çok sorunlu olmamakla birlikte böyle eğimler mevcut. Karaköy rampasının eğimi yüksek, binde 25'ler seviyesinde. 

Üstyapı da sorunlu 
Bazı yerlerde traversler ve rayların büyük kısmı teknik ömrünü tamamlamış. Traverslerin arasındaki kırma taşların balast esnek olması lazım. Esnekliğini kaybedince yolun yüksekliğini bozarak çökmeye neden oluyor. Niteliksiz balastlar toz haline geliyor." 


Raylar bakımsız 

Prof. Evren, Türkiye'deki rayların çoğunun yeterli alet edevat olmadığı için bakımsız olduğunu ve deformasyonun gözle görüldüğünü kaydetti. Evren küçük yarıçaplı dönemeçleri de trenlerin hız yapmasını engelleyen en önemli faktörlerden biri olarak gösterdi. 

</TEXT>
</DOC>
