<DOC>
<DOCNO> 279690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun24.html </URL>
<DATE> 2004/10/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kendi partisinden Merkel'e Türkiye'ye uyarısı .. 
</HEADLINE>
<TEXT>

     Almanya'da Hıristiyan Demokrat'ların lideri Merkel'in Türkiye'ye karşı imza kampanyası başlatma görüşü üzerine tartışmalar tüm hızıyla sürüyor. Kendi partisinden de bugün uyarı alan Merkel'e Berliner Kurier gazetesi fotomontajla türban taktı ve altına da "Başörtüsü Hayır teşekkürler. CDU Genel Başkanı Angale Merkel, Türkiye'yi AB'de istemiyor" yazdı. 
     
     Kendi partisi uyardı 

     Alman Hıristiyan Demokrat Birlik Partisi'nin CDU , Genel Başkan Angela Merkel'i, Türkiye'nin AB üyeliğine karşı imza kampanyası başlatmaması konusunda uyardığı bildirildi. 
     Berliner Kurier gazetesinin haberinde, Merkel'in başına fotomontajla türban takılan halini gösteren bir fotoğrafa da yer verilerek, Türkiye'nin AB üyeliğine karşı olan milletvekillerinin çoğunun imza kampanyası başlatılmasına karşı olduğu belirtildi. 
     CDU'nun Hamburg eyaleti parti teşkilatından Christoph Ahlhaus, ''Sadece kendimiz uygun bulduğumuz için her zaman halka danışamayız'' şeklinde konuşurken, CDU üyesi olan Berlin eyaletinin eski yabancılar sorumlusu Barbara John da, ''Olası bir imza kampanyası tek yanlı olarak çok fazla düşmanlık çekecektir'' şeklinde görüş belirtti. 
     CDU'lu eski Ulaştırma Bakanı Matthias Wissmann da, partisinin imza kampanyasıyla kendi önerdiği ''imtiyazlı ortaklık'' önerisini zayıflatacağı görüşünü dile getirirken, Sosyal Demokrat Partili SPD Friedrich Schorlemmer, imza kampanyasıyla ilgili olarak, ''Bu Almanya'da yaşayan Türklere yönelik bir kundakçılıktır'' şeklinde konuştu. 
     
     Hıristiyan Sosyal Birlik'çiler de karşı çıktı 

     Alman Hıristiyan Demokrat Birlik Partisi'nden CDU sonra Hıristiyan Sosyal Birlik Partisi CSU içinde de Türkiye'nin AB üyeliğine karşı imza kampanyası başlatılmasına karşı çıkılmaya başlandı. 
     Bavyera eyalet meclisinden bazı milletvekilleri Münih kentinde yaptıkları açıklamalarda, imza kampanyasını gerekli görmediklerini ifade ettiler. 
     Bavyera eyaletinin eski Başbakanlık Müsteşarı Erika Görlitz, imza kampanyasıyla gereksiz tartışmalara yol açıldığını söyledi. 
     CSU Genel Başkanı ve Bavyera Eyaleti Başbakanı Edmund Stoiber de bu kadar önemli bir konuda tartışılmasının doğal olduğunu, ancak imza kampanyasının kendileri için şu an gündemde olmadığını belirtti. 

     
</TEXT>
</DOC>
