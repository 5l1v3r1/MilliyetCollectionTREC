<DOC>
<DOCNO> 282795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur28.html </URL>
<DATE> 2004/10/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Tren, bu kez de feribottan, denize düştü... 
</HEADLINE>
<TEXT>

     Yurtdışından gelen ve TCDD'ye ait özel feribotla Sirkeci'den Haydarpaşa'ya götürülmek istenen vagonlardan biri, Sarayburnu açıklarında denize kaydı. Ancak katarla olan bağlantısı kopmayan vagon, vinçle yeniden feribota çekildi. 
     A.A muhabirinin aldığı bilgiye göre, yurtdışından gelen ve Manisa'ya yük götürdüğü belirtilen gümrüklü vagonlar, Sirkeci'den Haydarpaşa'ya nakledilmek üzere TCDD'ye ait ''Demiryolu 3'' adlı feribota yüklendi. 
     Sahilden ayrılan ve bir süre denizde yol alan feribotta bulunan ve dalgaların da etkisiyle sallanan vagonlardan biri, Sarayburnu açıklarında önündeki engeli aşarak denize kaydı. Ancak katardaki diğer vagonla olan bağlantısı kopmayan vagon, bir bölümü suya temas ederek uzun süre havada asılı kaldı. VAGON, Haydarpaşa'dan olay yerine getirilen bir vinçle yeniden feribotun üzerine çekildi. 
     Daha sonra feribot, Haydarpaşa İskelesi'ne gitti. Burada tren garına indirilen ve Manisa'ya götürüleceği belirtilen vagonlardaki yükün ne olduğu konusunda bilgi verilmedi. 

     
</TEXT>
</DOC>
