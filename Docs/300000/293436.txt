<DOC>
<DOCNO> 293436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy09.html </URL>
<DATE> 2004/11/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ağar Demirel'in rızasını almadan isim değişmez 
</HEADLINE>
<TEXT>

     DYP Genel Başkanı Mehmet Ağar, sağda yeni bir parti çatısı altında bütünleşmede son sözünü söyledi. Ağar, "Demirel'in rızasını almadan DYP'nin ismi değiştirilemez" dedi. 
     "Yeni bir çatı, yeni bir isim" gibi bazı sözler bulunduğuna işaret eden Ağar, DYP'nin "yerden bitme bir parti" olmadığını söyledi. Ağar, katıldığı bir televizyon programında sağda bütünleşmeye ilişkin sorular üzerine şöyle dedi 
     "DYP yerden bitme bir parti değil. 1980 müdahalesinin yasakları, zorlukları, baskıları altında AP'de sayın Demirel'in liderliğinde var olan insanlar, o günün yasaklı şartları içinde bir inanç bütünlüğü içinde biraraya geldiler ve bu partiyi oluşturdular." 
     
     BÜYÜK KONGRE BİLE DEĞİŞTİREMEZ 
     "Şimdi bu partinin ismini ben değiştiremem, bizim büyük kongre falan da değiştiremez" diyen Ağar, sözlerini şöyle sürdürdü 
     "O partiye 1983'de emek vermiş, dağın başındaki belde başkanının emeği var. Ben onların fikrini almadan, o kuruluşta büyük emeği olan bugün belki isim sayarsam herkesi sayamam alınmasınlar diye. Değerli siyaset büyüklerimiz var. 
     Sayın Demirel başta olmak üzere ve onların rızasını da almadan ben böyle bir değişikliği yapamam. Bunun manevi bir ağırlığı var." Programda "Onlar da 'evet' demezler zaten" denilmesi üzerine Ağar, "Böyle bir şeye gerek de yok" karşılığını verdi. 
     Ağar, sağda birlikteliğin "bütünleşme" şeklinde olacağını yinelerken, "Geçmişteki farklı şekillerde ortaya çıkan birleşmeler arzu edilen sonucu doğurmamıştır" diye konuştu. 
     
</TEXT>
</DOC>
