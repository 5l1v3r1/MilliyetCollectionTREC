<DOC>
<DOCNO> 280613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun24.html </URL>
<DATE> 2005/03/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Rusya Suriye'ye satılacak füzeler İsrail için tehdit oluşturmayacak 
</HEADLINE>
<TEXT>

     Rusya Güvenlik Konseyi Sekreteri İgor İvanov, Rusya'nın Suriye'ye satmayı planladığı füzelerin İsrail'e yönelik tehdit oluşturmayacağını söyledi. 
     İvanov, İsrail 1. kanalına verdiği demeçte, Suriye'ye satışı gündemde olan Strelets hava savunma sisteminin İsrail'e tehdit oluşturmayacağını ispat etmeye hazır olduklarını belirterek, Strelets'lerin kısa menzilli füzeler olduğunu ve tamamen savunma amaçlı kullanılabileceğini kaydetti. 
     İgor İvanov, İsrail'in 2002'de Igla hava savunma sistemlerinin satışıyla ilgili kaygısını dile getirmesinden sonra, Rusya Devlet Başkanı Vladimir Putin'in, İgla hava savunma sistemlerinin anlaşmazlığa neden olabilecek hiçbir bölgeye satılmayacağı sözü verdiğini hatırlattı. 
     Putin, geçen ay Rusya'nın Strelets füzelerini Suriye'ye satacağını açıklamasından sonra, İsrail Başbakanı Ariel Şaron'u da arayarak bilgi vermişti. 
     Rusya Savunma Bakanı Sergey İvanov da yaptığı açıklamada, Strelets füzelerinin kısa menzilli savunmaya yönelik silah olduğunu ve İsrail'in güvenliğine yönelik en ufak bir tehdit oluşturmayacağını belirterek, bu silahların bir araca, helikoptere veya gemiye yerleştirilerek çalışabildiği için teröristler tarafından kullanılamayacağını kaydetmişti. 
     Uzmanlar, Rusya'nın daha önce Suriye'ye satmayı düşündüğü, ancak İsrail'in uyarısı üzerine satıştan vazgeçtiği İgla-R füzelerinin omuzdan ateşlenebilme özelliğine sahip bulunduğunu belirterek, ''İgla-R ve Strelets füzeleri, teknik ve karakteristik olarak aynı özelliğe sahip. Ancak İgla-R füzeleri omuzdan ateşlenebilirken, Strelets füzeleri bir araç, helikopter veya gemiden ateşlenebiliyor'' dedi. 
     
</TEXT>
</DOC>
