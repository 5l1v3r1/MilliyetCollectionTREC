<DOC>
<DOCNO> 290129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko03.html </URL>
<DATE> 2004/11/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İstanbul, fiyatlarda da fark attı... 
</HEADLINE>
<TEXT>

     Türkiye'nin tüketici fiyatları bazında en pahalı ilinin İstanbul olduğu belirlendi. Türkiye ortalaması 100 olan fiyatlar İstanbul'da 130'a kadar yükselirken, 
     İstanbul'da 100 liraya alınacak bir sepet mal ve hizmet için seçilmiş iller içerisinde Türkiye'nin en ucuz ili olan Diyarbakır'da 49, Kayseri'de 52.8 lira ödemek yetiyor. 
     İstanbul'u sırasıyla Türkiye ortalamasının üzerindeki fiyat düzeyiyle Antalya, Ankara, İzmir ve Bursa izliyor. 
     İstanbul'un diğer illere bu ölçüde fiyat farkı atmasında eğitim, sağlık ve giyim fiyatları belirleyici konumda bulunuyor. 
     ANKA, Devlet İstatistik Enstitüsü'nün DİE tüketici fiyatları endeksini hesaplamak için Türkiye genelinden ve seçilmiş 19 ilden topladığı fiyatlardan, iller arasındaki fiyat farkı düzeyini hesapladı. Araştırma, gıda ve içki, konut barınma , sağlık, eğitim ve ulaştırma harcama grupları kapsamında, söz konusu illerin tümünden fiyatı toplanabilen 355 mal ve hizmetin Ekim 2004 fiyatları esas alınarak yapıldı. 
     Söz konusu karşılaştırma, İstanbul, Antalya, Ankara, İzmir, Bursa, Samsun, Zonguldak, Trabzon, İçel, Kocaeli, Adana, Eskişehir, Konya, Gaziantep, Erzurum, Malatya, Denizli, Kayseri ve Diyarbakır'ı kapsıyor. Türkiye ortalaması ise DİE'nin bu illerle birlikte TÜFE için fiyat topladığı diğer yerleşim birimlerindeki fiyatların ortalamasını ifade ediyor. Araştırma Türkiye'de fiyat düzeyi açısından iller arasında oldukça yüksek bir uçurum bulunduğunu ortaya koyarken, bu uçurumun sırasıyla eğitim, sağlık, giyim ve ulaşım gibi harcama gruplarındaki fiyat farklılıklarından kaynaklandığı gözleniyor. 
     
     GENEL FİYAT DÜZEYİ 
     Araştırma kapsamındaki 355 mal ve hizmetin Ekim 2004'teki ortalama fiyatları üzerinden yapılan hesaplama, 
     söz konusu ürün ve hizmetlerin 100 olan Türkiye ortalamasına göre fiyat düzeyinin İstanbul'da 130.7 Antalya'ya 110.5, Ankara'da 105.6, İzmir'de 104.7, Bursa'da 100.7 olduğunu otaya çıkardı. Fiyat seviyesinde bu illeri, Samsun 88.5'le, Zonguldak85.2'yle, Trabzon 85.1'le, İçel 83.5'le, Kocaeli 82.6'yla, Adana 81.7'yle, Eskişehir 77.5'le, Konya 76.8'le, Gaziantep 76.2'yle, Erzurum 74'le, Malatya 73.2'yle, Denizli 72.1'le, Kayseri 69'la ve Diyarbakır 64.1'le izliyor. Söz konusu sepetteki 355 mal ve hizmet için İstanbul'da 25.6 milyar, Antalya'da 21.7 milyar, Ankara'da 20.8 milyar, İzmir'de 20.6 milyar, Bursa'da ise 19.8 milyar lira ödemek gerektiği belirlendi. Türkiye'deki ortalama fiyatlarla 19.6 milyar liraya alınabilecek söz konusu sepet için, en ucuz il konumundaki Diyarbakır'da 12.6 milyar lira ödemenin yeterli olduğu hesaplandı. 
     
     İSTANBUL'DA 100 OLAN FİYAT DİĞER İLLERDE KAÇ 
     İstanbul'daki fiyat seviyesi esas alınarak yapılan değerlendirmede ise İstanbul'da 100 lira ödenerek satın alınabilecek söz konusu 355 mal ve hizmetten oluşan sepet için Türkiye'nin en ucuz ili olan Diyarbakır'da 49 lira ödemek yeterli olurken, bu rakam Ankara'da 80.8'e, İstanbul'dan sonra Türkiye'nin en pahalı ili olan Antalya'da 84.5'e iniyor. İzmir'de ise aynı sepeti 80.1 liraya almak mümkün bulunuyor. Söz konusu sepete Kayseri'de 52.8 lira, Denizli'de 55.2 lira, Malatya'da 56 lira Erzurum'da 56.6 lira ödemek gerekiyor. İstanbul'da 100 olan fiyat seviyesi Gaziantep'te 58.3, Konya'da 
     58.7, Eskişehir'de 59.3, Adana'da 62.5, Kocaeli'de 63.2, 
     İçel'de 63.9, Trabzon ve Zonguldak'ta 65.1, Samsun'da 67.7, Bursa'da ise 77 düzeyinde seyrediyor. 
     İstanbul giyim dışındaki tüm harcama gruplarında seçilmiş illerin tümüne fark atarken, giyim fiyatlarının en pahalı olduğu ilin ise Antalya olduğu belirlendi. 
     
     GIDA VE İÇECEK 
     İllerden ve Türkiye genelinden Ekim 2004'te toplanan toplam 157 gıda maddesi ve içeceğin fiyatı esas alınarak yapılan hesaplamaya göre, Türkiye ortalaması 100 olan gıda ve içecek fiyatları İstanbul'da 107.8'e ulaşıyor. Gıda ve içecekte İstanbul'u 102.9 ile Ankara, 101.9'la Antalya, 100.8'le İzmir, 100.7'yle Bursa, 100.3'le Trabzon ve 
     100.1'le de Zonguldak izliyor. Gıda fiyatları düzeyi Türkiye 
     ortalamasının üzerinde olan bu iller İstanbul'un oldukça gerisinde kalıyor. İstanbul'da 100 liralık bir ödemeyle alınabilecek gıda ve içecek sepeti için Ankara'da 95.4, Antalya'da 94.5, İzmir'de 93.5, Bursa'da 93.5, Zonguldak'ta 92.98, Trabzon'da 93 lira ödemek gerekiyor. Gıda fiyatlarında en ucuz il ise 90'la Kayseri. İstanbul'da 100 liraya alınabilecek gıda ve içeceklerden oluşan bir sepet için Kayseri'de 84.5 lira ödemek yeterli olabiliyor. Gıda fiyatlarının en düşük olduğu ikinci il ise 91 endeks değeriyle Konya oldu. Yine İstanbul'da 100 liraya alınabilecek bir mal ve hizmet sepeti için Konya'da 84.5 lira ödemek gerekiyor. Ucuzlukta Kayseri ve Konya'yı Malatya, Diyarbakır, Denizli, Adana ve İçel izliyor. 
     
</TEXT>
</DOC>
