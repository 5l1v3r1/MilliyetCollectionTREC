<DOC>
<DOCNO> 296249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko37.html </URL>
<DATE> 2004/12/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Nemaların yarısı ödendi... 
</HEADLINE>
<TEXT>

     Zorunlu Tasarruf nema ödemelerinin ilk gününde 461 trilyon lira hak sahiplerine dağıtılırken, bugün yapılacak ödemelerle, nemada 4. taksit kapsamında ödenecek tutarın yarısının tamamlanması öngörülüyor. 
     Edinilen bilgiye göre, nemanın dördüncü taksiti kapsamında yaklaşık 4.7 milyon kişiye, 1.1 katrilyon liralık ödeme hedefleniyor. 
     
     KURUMSAL BAŞVURULAR 

     Ziraat Bankası yetkilileri, ödemelerde herhangi bir sorun yaşanmadığını belirtirken, müracaat eden kurumların ödemelerinin tümünün dün itibariyle tamamlandığı ifade etti. 
     Dün Banka'ya müracaat etmedikleri için parasını alamayan kurumların ödemelerinin ise yarın itibariyle tamamlanması öngörüldüğü kaydediliyor. 
     
     KİŞİLERE ÖDEMELER 

     Kişisel başvurularda ise önceden belirlenen takvim uyarınca ödemeler devam ediyor. 
     Buna göre, tasarrufu teşvik hesap numarasının son hanesi 9 olanlar dün itibariyle nema taksitini alırken, 8 olan hak sahiplerine bugün, 7 olan hak sahiplerine de yarın ödeme yapılacak. 
     Tasarrufu Teşvik hesap numarasının sonu 6 olan hak sahiplerine 13 Aralık 2004, 5 olan hak sahiplerine 14 Aralık 2004, 4 olan hak sahiplerine 15 Aralık 2004, 3 olan hak sahiplerine 16 Aralık 2004, 2 olan hak sahiplerine 17 Aralık 2004, 1 olan hak sahiplerine 20 Aralık 2004 tarihlerinde ödeme gerçekleştirilecek. 
     Bu arada, sırası gelip de nema taksitini almayanlar da Banka'ya başvurarak nemasını alabilecek. Bu durumda olanların takvimin sonunu beklemesi gerekmeyecek. 

     
</TEXT>
</DOC>
