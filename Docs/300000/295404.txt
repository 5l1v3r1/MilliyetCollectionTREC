<DOC>
<DOCNO> 295404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/siyaset/siy05.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüzde 10 baraj yüksek' 
</HEADLINE>
<TEXT>


AP Karma Parlamentosu Eşbaşkanı Lagendijk, "Geçen ve bu yılki raporda Seçim Yasası'nın değiştirilmesini istedik" dedi 

SİNAN TOROS İstanbul 


AP Karma Parlamento Eşbaşkanı Joost Lagendijk, Türkiye'deki Seçim Yasası'nın değiştirilmesi gerektiğini, yüzde 10'luk barajın hakikaten yüksek olduğunu söyledi. Lagendijk, bir soru üzerine şunları söyledi "Geçen yıl hazırlanan raporda ve bu sene hazırlanan raporda vurguladık. Seçim Yasası'nın değiştirilmesini istedik. Seçmenlerin ve partilerin önemli bir kısmını dışarıda bırakıyor. Ama masaya gelmedi. Gelmemiş olan başka konular da var." 
"Aleviler" konusundaki bir soruya karşılık Lagendijk, "Bizim beklentimiz, Türk hükümetinin aralarında gayrimüslimlerin de bulunduğu bütün grupları tanıması ve iletişime geçmesini istiyoruz" yanıtını verdi. 
AP Başkanı Joseph Borrell da "Kıbrıs Rum Kesimi'nin tanınması yönünde bir şart ortaya çıkarılmasıyla" ilgili soruya karşılık, şunları söyledi "Kıbrıs'ın tanınması, yeni, son anda ortaya çıkarılmış bir koşul ya da bir önkoşul olarak yer almıyor. Bunun için lütfen, sorun olmayan yerde sorun yaratmaya çalışmayalım." 

'İstanbul üye olur' 
İstanbul'un tek başına düşünüldüğünde rahatlıkla AB üyesi olabileceğini vurgulayan Borrell, "Türkiye açısından öngörülen tek hedef tam üyeliktir. İmtiyazlı ortaklığa atıfta bulunulmamaktadır" diye konuştu. 



</TEXT>
</DOC>
