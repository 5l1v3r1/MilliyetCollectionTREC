<DOC>
<DOCNO> 272983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur33.html </URL>
<DATE> 2004/09/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
5 nesil bir arada... 100. yaşını kutladı 
</HEADLINE>
<TEXT>

     Trabzon'un Maçka İlçesi'nde yaşayan Abdülkadir Bahçekapılı, 100. yaş gününü, 161 aile üyesinin katıldığı doğum günü partisiyle kutladı. 
     Kendisi için hazırlanan ve üzerinde tek mum bulunan pastayı kesen Bahçekapılı, AA muhabirine, 1904'de Maçka'da doğduğunu ve askerlik dışında yaşamının tamamını ilçede geçirdiğini anlattı. 
     Üç evlilik yaptığını, ilk iki eşinin ölümü üzerine şimdiki eşi Muzaffer Bahçekapılı ile 1944'de hayatını birleştirdiğini belirten Bahçekapılı, ''Önceki eşlerimden 7, şimdiki eşimden 8 olmak üzere 15 çocuğum var. Çocuklarımın 12'si yaşıyor. 50 torunum, 7'de torunumun torunu var. Damatlarım ve gelinlerimle, 219 kişilik bir aileye sahibim. Beş nesil bir arada yaşıyoruz'' dedi. 
     İnşaat ustası olduğunu ve çalışmayı çok sevdiğini dile getiren Bahçekapılı, ''90 yaşıma kadar mesleğimi yaptım. Gücüm elvermediği için 10 yıldır çalışmıyorum'' diye konuştu. 
     Sağlığının iyi olduğunu, hayatı boyunca doktora çok az gittiğini belirten Bahçekapılı, ''Bu yaşıma kadar yalnızca gözümden ameliyat oldum. Kayda değer başka sağlık sorunu yaşamadım. Sağlığımı, stressiz ve huzurlu bir yaşama borçluyum. Ömrüm boyunca meyve-sebze ve yoğurdu oldukça fazla tükettim. Yağlı yiyeceklerden ise özellikle kaçındım'' şeklinde konuştu. 
     Bahçekapılı, dedesi ve babasının da uzun yaşadıklarını kaydetti. 
     
</TEXT>
</DOC>
