<DOC>
<DOCNO> 251025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/axspo02.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Horoz nakavt 0-1 
</HEADLINE>
<TEXT>


2006 Dünya Kupası elemelerindeki rakibimiz Yunanistan, Euro 2004'teki sürprizlerine bir yenisini ekledi, son şampiyon Fransa'yı da tek golle geçerek yarı finale yükseldi 


Bir ilke imza attı 
AVRUPA Futbol Şampiyonası'nda büyük bir sürprize imza atarak çeyrek finale yükselen Yunanistan, son şampiyon Fransa'ya da şans tanımadı, rakibini tek golle geçerek ev sahibi Portekiz'in ardından yarı finale adını yazdıran ikinci takım oldu. Karşılaşmanın ilk yarısı golsüz kapanırken, ikinci 45 dakikada tempo yükseldi, heyecan arttı. Yunanistan 65. dakikada Charisteas'ın attığı golle üstünlüğü yakaladı. Ardından Fransa yüklendi, Mavi - Beyazlılar direndi. Horozlar'ın gol silahlarına geçit vermeyen Yunanistan tarihinde ilk kez rakibini devirdi ve 24 yıl aradan sonra yarı finale çıktı. 

İngiliz trajedisi 

2004 Avrupa Şampiyonası'na penaltılarla veda eden İngiltere, aynı hüsranı son 14 senede 4. kez yaşadı. Portekiz'e çeyrek finalde penaltılarla boyun eğen Adalılar, yıldızlarla dolu kadrosuna ve tecrübeli çalıştırıcısı Sven Goran Eriksson'a rağmen penaltı vuruşlarındaki şanssızlığını yine yenemedi. Dünya futbolunda önemli yer sahibi olan ve 'futbolun beşiği' diye adlandırılan İngiltere, Portekiz'de yapılan Avrupa Şampiyonası'nda da final oynayamadı, Euro 2004'e de çeyrek finalde havlu attı. 
İTALYA'DAKİ 1990 Dünya Kupası'nda ve Euro 96'da Almanya'ya, Fransa 98 Dünya Kupası'nda da Arjantin'e penaltılarla elenen İngiltere, böylece altı yıl aradan sonra Euro 2004 Portekiz'de de bu kez ev sahibi Portekiz'e karşı aynı kaderi yaşadı. Bu arada, Fransa ile oynanan maçta penaltı kaçırarak takımının yenilgisinde önemli rol oynayan kaptan David Beckham'ın, Portekiz karşısında da penaltıyı "göğe yollaması" da turnuvada İngiltere hanesine "trajedi" olarak yazıldı. 

Yaprak dökümü 
İTALYA'NIN Avrupa Futbol Şampiyonası Finalleri'nden ilk turda elenmesiyle ülkesinde ağır bir biçimde eleştirilen teknik direktör Giovanni Trapattoni, görevinden alınarak, yerine Marcello Lippi getirildi. Bu arada İspanya Teknik Direktörü Inaki Saez de görevini bıraktı. 




</TEXT>
</DOC>
