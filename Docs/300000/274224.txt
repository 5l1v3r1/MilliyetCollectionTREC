<DOC>
<DOCNO> 274224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun29.html </URL>
<DATE> 2004/09/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Prodi Türkiye raporu tarafsız ve adil olacak 
</HEADLINE>
<TEXT>

     Başbakan Recep Tayyip Erdoğan, TBMM'nin Pazar günü olağanüstü toplantıya çağrılacağını belirtti. 
     Erdoğan, Avrupa Birliği ziyareti çerçevesinde görüştüğü AB Komisyonu Başkanı Romano Prodi ile düzenlediği basın toplantısında, ''Arkadaşlarımız Ankara'da 1-2 saat içinde başvuru yapacak'' dedi. 
     TCK için geri kalan 1-2 maddenin Pazar günü yapılacak olağanüstü toplantıda ele alınacağını belirten Erdoğan, son iki yıl içinde hükümetin Prodi başkanlığındaki Komisyon ile çok verimli ve olumlu bir çalışma yaptığını belirtti ve Komisyon'un Türkiye'ye verdiği destekten dolayı Prodi'ye teşekkür etti. 
     Türkiye'de devrim niteliğinde reformlar yapıldığını belirten Erdoğan, bu reformların kararlılıkla devam edeceğini ifade etti. Erdoğan, ''Birkaç gün önce Genel Başkan Yardımcımın ifade ettiği gibi, bizler atacağımız adımın planlamasını Meclis'i toplama konusunda belirlemiştik'' diye konuştu. 
     Prodi ise yaptığı açıklamada, Erdoğan ile çok önemli son siyasi gelişmeleri değerlendirme imkanı bulduklarını söyledi. 
     Türkiye ile AB arasındaki ikili ve bölgesel konuları ele aldıklarını belirten Prodi, 6 Ekim'de yayınlanacak Türkiye raporunun ''tarafsız ve adil'' olacağını söyledi ve bunu daha önce Türkiye'ye yaptığı ziyaretinde dile getirdiğini vurguladı. 
     Prodi, raporu, 6 Ekim'de yayımlanmasından sonra, parlamentoya sunacağını söyledi. 
     
</TEXT>
</DOC>
