<DOC>
<DOCNO> 250030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur12.html </URL>
<DATE> 2004/06/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Minibüs eve girdi 1 yaralı 
</HEADLINE>
<TEXT>

     Bolu'da alkollü sürücünün kullandığı minibüsün yoldan çıkarak eve girmesi sonucu meydana gelen kazada, sürücü yaralandı. 
     AA muhabirinin aldığı bilgiye göre, Bolu-Karacasu yolundaki kazada, Murat Akman'ın kullandığı 14 AU 120 plakalı minibüs, sürücünün direksiyon hakimiyetini kaybetmesi sonucu, önce yüksek gerilim hattı geçen elektrik direğine çarptı, daha sonra da yol kenarındaki duvarı yıkarak eve girdi. 
     Kazadan sonra yanmaya başlayan minibüste sıkışan sürücüyü, vatandaşlar güçlükle çıkardı. Yangını itfaiye ekipleri söndürdü. Kaza sırasında evde şans eseri kimsenin bulunmadığı bildirildi. 
     Olay yerine gelen jandarma ekipleri, vatandaşların, kazada yıkılan elektrik direğinden düşen tellere yaklaşmasını engellemek isterken zor anlar yaşadı. Elektrik tellerine basmak üzere olan 2 çocuk, son anda kurtarıldı. 
     Kazada yaralanan ve konuşamayacak derecede alkollü olduğu bildirilen sürücü Akman'ın tedavisinin, İzzet Baysal Devlet Hastanesi'nde sürdüğü belirtildi. 
     
</TEXT>
</DOC>
