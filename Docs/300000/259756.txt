<DOC>
<DOCNO> 259756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko14.html </URL>
<DATE> 2004/08/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Geçtiğimiz ay ihracat geçen yılın aynı dönemine göre yüzde 33.9 arttı 
</HEADLINE>
<TEXT>

     Türkiye'nin geçtiğimiz Temmuz ayı ihracatı, geçen yılın aynı dönemine göre yüzde 33.9 arttı. 
     Türkiye İhracatçılar Meclisi'nin TİM kayıtlarına göre, geçen ay 5 milyar 674 milyon 362 bin dolarlık ihracat kayıt altına alındı. Böylece ihracatta Temmuz ayı itibariyle rekor da kırıldı. 
     2003 yılı Temmuz ayında, 4 milyar 236 milyon 321 bin dolarlık ihracat gerçekleşmişti. 
     Bu yılın Ocak-Temmuz dönemindeki ihracat toplamı, geçen yılın aynı dönemine göre yüzde 35.3 artışla 35 milyar 64 milyon 367 bin dolar olarak hesaplandı. 2003 yılı ilk 7 aylık ihracatı 25 milyar 913 milyon 156 bin dolar olmuştu. 
     
     TİM BAŞKANI SATICI'NIN DEĞERLENDİRMESİ... 
     TİM Başkanı Oğuz Satıcı, yaptığı değerlendirmede, ''ihracat Temmuz ayı itibariyle Cumhuriyet tarihinin rekorunu kırarken, en kötü koşullarda bile önemli başarılar yakalamaktayken, ekonomi yönetiminin koordinasyon eksikliğinden kaynaklanan çelişkili açıklamalarının söz konusu başarıların sermayenin maliyetine yansımasını engellediğini'' bildirdi. 
     ''Para otoritesinin, kendi cephesinden, kendi bakış açısıyla sorunları değerlendirdiğini ve çözüm için tek merci olmamasına rağmen tek başına bir program yürütmeye çalıştığını'' savunan Satıcı, şunları kaydetti 
     ''Merkez Bankası'nın gecelik faiz oranlarını devlet borçlanma senetleriyle rekabet etmeyecek bir şekilde ayarladığını uzun süredir takip ediyor ve bunu iç borcun çevrilmesi için olumlu bir hareket olarak değerlendiriyoruz. Her ne kadar Merkez Bankası'nın gecelik faizlerinde yapılacak bir indirimin bono ve tahvillerin faizine birebir yansımadığını bilsek de, Sayın Serdengeçti'nin 'kriz' kelimesini bugünlerde sıkça telaffuz etmesi bazı olumsuz sonuçlar doğurmaktadır. Para otoritesinin açıklamalarında kriz ve darboğaz tehlikesi adeta bir rutine dönüşürken, devlet borçlanma senetleri üzerindeki reel faiz de hızla artmıştır. Merkez Bankası'nın sorumluluğu, gerekli mesajı, gerekli yerde ve gerekli üslupla vermektir. Endişelerinin birçoğuna iştirak ettiğimiz Sayın Serdengeçti, maalesef piyasaların faiz indirimi beklentisini, yaptığı kriz açıklamaları sonucunda yükselen reel faizlerle başka bir döneme erteletmiştir. Yüzde 29'lara kadar yükselen bono ve tahvil faizleri, Merkez Bankası'na gecelik faiz indirimi için uzunca bir süre kazandırmış gözükmektedir. Fakat bunun faturası hem vatandaş hem de özel sektör tarafından ödenmektedir.'' Satıcı, ''cari açığın Ocak-Mayıs ayları arasında oldukça dikkat çekici şekilde artışını sürdürdüğünü'' belirterek, hedeflerin revize edilmesi gereğinin ortaya çıktığına işaret etti. 
     Oğuz Satıcı, şöyle devam etti 
     ''Aylar itibariyle bakıldığında, geçen yılın Temmuz, Ağustos, Eylül, Ekim aylarında fazla vermeyi başaran cari denge, bu yıl geçen senenin aynı dönemine göre kötü bir performans göstermiştir. Bu rakam, geçen yılın aynı dönemine göre yüzde 100'den fazla bir artışı ifade etmektedir. Buradan hareketle, yıl sonu cari açık hedefinin revize edilmesi gerekliliği tartışmaya açılmalıdır.'' TİM Başkanı Satıcı, ''ekonomiyi yönetenlerin yapması gerekenin cari harcamaları kısmak ve üretim maliyetlerini yükselten gelişmelerin önüne set çekmek olduğunu, IMF ile yapılacak anlaşma yolunda faiz dışı fazla ile ilgili tartışmaları da fayda getirmeyen bir süreç olarak değerlendirdiklerini'' sözlerine ekledi. 
     
</TEXT>
</DOC>
