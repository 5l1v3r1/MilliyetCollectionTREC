<DOC>
<DOCNO> 280133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur42.html </URL>
<DATE> 2004/10/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Taksim-Kabataş tünelinin kazısı tamamlandı... 
</HEADLINE>
<TEXT>

     Taksim-Kabataş arasında yapılan füniküler sistemin tünel kazı çalışmaları, İstanbul Büyükşehir Belediye Başkanı Kadir Topbaş'ın katıldığı törenle tamamlandı. 
     Topbaş, törende, çift yönde yapılan kazı çalışmaları kapsamındaki tünelin iki ucunu 230'uncu metrede yaptığı sembolik kazı ile birleştirdi ve tünele ilk betonu attı. 
     Tünelcilik geleneğine göre ''Bayrak Değişimi'' olarak adlandırılan törende konuşan Topbaş, 640 metre uzunluğundaki füniküler sistem ile yolcuların Taksim'de metroya, Kabataş'ta da önümüzdeki günlerde açılacak olan tramvay hattı ile deniz ulaşımına entegre olacağını anlatarak, bugün bu buluşmaya tanıklık ettiklerini söyledi. 
     İstanbul'un 133 yıl aradan sonra ikinci tüneline kavuştuğunu ifade eden Topbaş, sistemin haziran ayında hizmete gireceğini ve 3 dakika aralıklarla saatte tek yönde 7 bin 500 yolcu taşınacağını bildirdi. 
     Topbaş, kazı çalışmalarının yerin 30 metre altında yapıldığını ve bölgenin üstünde de tarihi yapılar olması nedeniyle deprem riskine karşı süratle bu çalışmaların tamamlanması için iki yönden çalışmaların başlatıldığını belirterek, ''laser'' ölçme tekniği kullanılarak tünelin iki ucunun hatasız bir şekilde birleştirildiğini kaydetti. 
     Raylı sistemlerde çok ciddi mesafeler kat etmek durumunda olduklarına dikkat çeken Topbaş, şunları söyledi 
     ''Kararlı adımlarla İstanbul'un trafik problemini çözmemiz lazım. Her gün kentte 400 araç trafiğe çıkıyor. İpin ucu kaçmış. Bunu yakalayıp sağlam kazığa bağlamak istiyoruz. Her yönden İstanbul'u, AB'ye yakışır bir kent haline getirmeliyiz. Bu dönem, hepimizin kol kola girerek, hatalarımızı gözden geçirerek bu sorunların üstesinden gelme dönemi. Türkiye, 3 Kasım seçimleri sonrasında gerçek bir şans yakaladı. Bunu değerlendirmemiz lazım.'' 
     
     640 METRELİK TÜNEL... 
     Büyükşehir Belediye Başkanı Topbaş, daha sonra belediye bürokratları ve inşaat firması yöneticileriyle birlikte 640 metrelik tünelde yürüyerek, 230'uncu metresinde kepçeyle tünelin iki ucunu birleştirdi. 
     Ardından tünelin temeline ilk betonu atan Topbaş, harcın içine de üzerinde Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Beyoğlu Belediye Başkanı Ahmet Misbah Demircan ve kendisi ile projede görev alan bürokratların isimlerinin yer aldığı bir kağıt, işçiler tarafından verilen bozuk para ve cebinden çıkardığı 20 milyon lirayı metal tüpün içine yerleştirerek, harca koydu. 
     Yapı Merkezi İnşaat ve Sanayi A.Ş ile Doppelmayr Tramways Limited Şirketi konsorsiyumu tarafından yapılan füniküler sistemde, Taksim ve Kabataş'ta 2 durak olacak ve çekme-germe halatı ile birbirine bağlanan 2 araçla çalışacak. 
     Toplam 46 trilyon liraya malolan sistemle yolculuk, 110 saniye sürecek. 
     
</TEXT>
</DOC>
