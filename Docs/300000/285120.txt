<DOC>
<DOCNO> 285120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy14.html </URL>
<DATE> 2004/11/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kaboğlu ''Kaba güç saldırısı''nı kınıyorum... 
</HEADLINE>
<TEXT>

     İnsan Hakları Danışma Kurulu Başkanı Prof. Dr. İbrahim Kaboğlu, basın toplantısı yaptığı sırada yaşananları ''kaba güç saldırısı'' olarak nitelendirerek, ''Danışma Kurulu üyeleri adına bu çirkin saldırıyı, kaba güç saldırısını kınıyorum'' dedi. 
     Kaboğlu, Azınlık Hakları ve Kültürel Haklar Çalışma Grubu'nca hazırlanan raporun son şeklini açıklamak üzere düzenlediği basın toplantısının tartışmalarla kesilmesinin ardından, ikinci bir toplantı düzenleyerek açıklamalarda bulundu. 
     Basın toplantısında yaşanan olayları ''çok çirkin'' olarak değerlendiren Kaboğlu, ''Bu olayların insan hakları basın toplantısında meydana gelmesi ülkemizin gelmiş olduğu aşama üzerine gözönüne alındığında, son derece çirkin ve herhangi bir biçimde kabul edilemez bir tavırdır. Bu, ülkemizde işkence için kullanılan sıfır toleransın düşünce ve ifade özgürlüğü açısından söz konusu olduğunu göstermesi bakımından sona derece vahimdir'' diye konuştu. 
     İnsan Hakları Danışma Kurulu olarak bütün toplantılarını kamuoyuna açık yaptıklarını ifade eden Kaboğlu, toplantılara bütün üyelerin çağrıldığını, bu üyelerin görüşlerini herhangi bir müdahale olmaksızın beyan edebildiklerini anlattı. Kaboğlu, bu görüşlerin değerlendirildiğini ve toplantı tutanaklarında yer aldığını söyledi. 
     Kaboğlu, şunları kaydetti 
     ''İnsan Hakları Danışma Kurulu toplantılarına katılmayıp buralarda gelip düşünce özgürlüğünü baltalamaya çalışanların tavrını sizlerin ve sizlerin aracılığıyla ülkemizin kamuoyunun takdirine bırakıyorum. 
     İnsan Hakları Danışma Kurulu Divanı olarak burada bulunan Danışma Kurulu üyeleri adına bu çirkin saldırıyı, kaba güç saldırısını kınıyor ve bir daha Türkiye'de bu tür olayların yaşanmaması için insan hakları mücadelesi veren bütün kişileri, kuruluşları, devlet organlarını ve özel örgütleri duyarlı olmaya çağırıyorum.'' Kuruluşlarının yasal ve resmi olduğunu ifade eden Kaboğlu, bütün yapılan faaliyetlerin yasa ve yönetmeliğe uygun olduğunu belirterek, ''Bunun aykırı olduğunu savunanlar, üst makamlara başvurabilirler ve yargı mercilerine gidebilirler'' dedi. 
     Toplantıda bir ''kaba güç'' sergilendiğini kaydeden Kaboğlu, kaba gücün insan haklarıyla hiçbir ilgisi olmadığını vurguladı. 
     
</TEXT>
</DOC>
