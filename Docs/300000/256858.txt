<DOC>
<DOCNO> 256858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonspo16.html </URL>
<DATE> 2004/07/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe hazırlıklarına Almanya'da devam ediyor... 
</HEADLINE>
<TEXT>

     Fenerbahçe sezon öncesi hazırlık çalışmalarını Almanya'nın Köln kentinde sürdürüyor. 
     Sarı-lacivertliler bu sabah FC Köln'ün sahasında taktik ağırlıklı bir çalışma yaptı. Yağmur altında yapılan idmanı Köln spor okulundaki öğretmenler de izledi. 
     Fenerbahçe Teknik Direktörü Christoph Daum, birara öğretmenlerle tribünde sohbet etti. 
     Daum, öğretmenlere gençlerin yetiştirilmesindeki öneme değinerek, Fenerbahçe'nin geçen sezon lig şampiyonu olduğunu, bu sezon Şampiyonlar Ligi'nde mücadele ederek, hedeflerine ulaşmak istediklerini söyledi. 
     Daum ayrıca, 2005 Şampiyonlar Ligi finalinin İstanbul'da yapılacak olmasının sevindirici olduğunu ve bu finali Fenerbahçe'nin oynamak istediğini söyledi. 
     Çalışmalarını öğleden sonra da sürdürecek olan sarı-lacivertli ekip, yarın da Solingen kentinde Yurdumspor ile bir hazırlık maçı yapacak. 
     
</TEXT>
</DOC>
