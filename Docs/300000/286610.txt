<DOC>
<DOCNO> 286610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun02.html </URL>
<DATE> 2004/11/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
BM, 2005 yılını spor ve beden eğitimi yılı ilan etti... 
</HEADLINE>
<TEXT>

     Birleşmiş Milletler, 2005'i ''Uluslararası Spor ve Beden Eğitimi Yılı'' ilan etti. 
     BM Genel Sekreteri Kofi Annan, örgütün New York'taki Genel Merkezi'nde düzenlediği basın toplantısında, sporun barışa ulaşmadaki önemine dikkat çekerek, ''Spor evrensel bir dil, kökenleri, geçmişleri, dini inanışları ve ekonomik durumları ne olursa olsun insanları birbirine yaklaştırabilir'' dedi. 
     Annan, sporun yaygınlaştırılması, barışa ve gelişmeye ulaşma çabalarına katkısı için Adolf Ogi'yi özel danışmanı olarak atadı. 
     Annan'la birlikte basın toplantısında konuşan Ogi, BM'nin bu nedenle barış yolundaki çalışmaları ve ''Milenyum Gelişme Hedefleri'ne ulaşmada çabaları için spor dünyasının daha fazla yardımını istemeye başladığını belirtti. 
     Ogi, ''Spor kültürleri yakınlaştırabilir ve sorunların çözümüne yardım edebilir. Sporun genç kuşaklara sunduğu değerlerin anlatılabilmesi için bu yılı uluslararası spor yılı ilan etme gereksinimi duyduk'' diye konuştu. 
     2005'in uluslararası spor yılı ilan edilmesi nedeniyle düzenlenen basın toplantısına, İsviçreli şampiyon tenisçi Roger Federer ve New York Maratonu'nun geçen yılki bayanlar galibi Kenyalı atlet Margaret Okayo da katıldı. 
     BM'de 2000 yılında kabul edilen Milenyum Hedefleri, 2015'e kadar dünyada yoksulluk ve açlığı yarıya indirmek, asgari evrensel eğitim düzeyini yakalamak, kadın-erkek eşitliğini sağlamak, çocuk ve bebek ölüm seviyesini düşürmek, AIDS ve diğer salgın hastalıklarla mücadele etmek, çevre korumasını sağlamak ve gelişim için küresel ortaklık kurmak olarak belirlenmişti. 
     
</TEXT>
</DOC>
