<DOC>
<DOCNO> 255767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/ekonomi/eko10.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan siyanürlü altına durdurma kararı 
</HEADLINE>
<TEXT>



TURAN GÜLTEKİN İzmir DHA 

Danıştay, Bakanlar Kurulu'nun, Bergama Ovacık Çamköy'de, Eurogold Madencilik tarafından siyanür liçi yöntemiyle altın çıkarılmasına olanak sağlayan kararının yürütmesini durdurdu. Bergamalı köylülerin avukatı Senih Özay, Danıştay'ın verdiği kararın Bakanlar Kurulu kararını 'Yok' saydığını, madenin işletilmesine olanak kalmadığını savundu. Normandy Madencilik Görevli Yönetim Kurulu üyesi Orhan Güçkan, henüz kendilerine bilgi gelmediğini Başbakanlık'ın yeni karar tesis etmesini bekleyeceklerini söyledi. 

25 işçinin çıkışı verildi 
Başbakanlık'ın karara itiraz edebileceği, itiraz halinde konunun Danıştay İdari Dava Daireleri Genel Kurulu'nda karara bağlanacağı belirtildi. Köylülerin avukatı Senih Özay, "Şimdi karar Başbakanlık'a gönderilecek. Başbakanlık'ın 30 gün içerisinde bu kararı uygulaması gerekecek. 'Danıştay İdari Dava Daireleri Genel Kurulu'na itiraz edeceğiz' deyip madenin işletilmesine izin verebilirler ya da 29'uncu gün yeni bir gizli karar çıkartabilirler. Ancak yine de yargının kararının önüne geçemezler" diye konuştu. Normandy Madencilik Görevli Yönetim Kurulu Üyesi Orhan Güçkan, "Biz de Başbakanlık'ın yeni bir idari karar vermesini bekleyeceğiz. O güne kadar da çalışmalarımız sürecek" dedi. Bu arada dün sabah itibariyle Ovacık'ta bulunan maden sahasında çalışan 25 işçinin çıkışları verildi. 


</TEXT>
</DOC>
