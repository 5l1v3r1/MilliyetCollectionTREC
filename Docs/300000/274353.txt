<DOC>
<DOCNO> 274353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur22.html </URL>
<DATE> 2004/09/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tamer Karadağlı'ya şantaj davasında ağır suçlamalar... 
</HEADLINE>
<TEXT>

     Oyuncu Tamer Karadağlı ile bir akrabasına kasetle şantaj yaptıkları öne sürülen 2 kadından tutuklu olan Burcu Mercan tahliye edildi. 
     İstanbul 8. Asliye Ceza Mahkemesi'ndeki duruşmaya, tutuklu sanık Burcu Mercan ile tutuksuz sanık Deniz Karaca katıldı. Müşteki Tamer Karadağlı'nın da hazır bulunduğu duruşmaya, diğer müşteki Abbas Hilmi Karadağlı ise gelmedi. 
     Duruşmada şikayeti sorulan Karadağlı, poliste verdiği ifadesinin geçerli olduğunu belirterek, sanıklardan şikayetçi olduğunu söyledi. 
     Karadağlı, Burcu Mercan'ın gizli kamerayla çektiği görüntüler karşılığında istediği 150 bin doları sürekli artırdığını ifade etti. 
     Bunun üzerine konuşan Mercan, ''Peki bu olayı hangi amaçla yaptınız Tamer Bey '' diye sordu. 
     Hakimin, Mercan'ın daha önceki celse ''Tamer Karadağlı'nın her şeyden haberi vardır. Beraber planladık. Reklam amaçlı yapıldı'' şeklinde ifade verdiğini hatırlattığı Karadağlı, ''Buna sadece gülüp geçiyorum. Böyle bir şeyi reddediyorum. İnsanların vicdanına sesleniyorum. Ben her gece 3 kanalda ortalama 5-10 milyon insanın izlediği bir dizinin oyuncusuyum. Böyle bir şeye ihtiyacım yok'' diye konuştu. 
     Şantaj olayının ardından polise başvurduklarını ifade eden Karadağlı, şunları söyledi 
     ''Organize şubede ifade verirken bile kuzenim Abbas'ı telefonla aradı. Telefonlar dinleniliyordu. Burcu Mercan, kuzenimi arayarak sürekli para miktarını artırıyordu. Biz de polisle anlaşıp istenilen paranın bir miktarını vermeye hazırlanıyorduk. Paraların seri numaralarını tespit edecektik. Ancak, sanıkların yurtdışına kaçacakları anlaşılınca parayı hazırlayamadan polisler operasyon yaptı. Parayı verme fırsatımız olmadı.'' Hakimin ''Sizden doğrudan para istediler mi '' diye sorduğu Karadağlı, ''Burcu Mercan benim telefonumu bilmiyor. İsteklerini bana değil, kuzenime iletiyordu. Şahsımdan bir şey istemedi'' dedi. 
     
</TEXT>
</DOC>
