<DOC>
<DOCNO> 273469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonyas15.html </URL>
<DATE> 2004/09/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
"Hababam Sınıfı" askere gidecek... 
</HEADLINE>
<TEXT>

     Yönetmenliğini eski ''Hababam Sınıfı'' serisinin yönetmeni Ertem Eğilmez'in oğlu Ferdi Eğilmez'in yapacağı ''Hababam Sınıfı Askerde'' adlı filmin çekimlerine önümüzdeki günlerde başlanacak. 
     ''Hababam Sınıfı Güle Güle'' filmindeki kadronun yanı sıra Hülya Avşar, Helin Avşar, Kerem Alışık gibi yeni isimlerin de rol alacağı filme ilişkin, Towerside Movie Theaters sinema salonunda bir basın toplantısı düzenlendi. 
     Toplantıda soruları yanıtlayan Ferdi Eğilmez, son filmin yönetmeni Kartal Tibet'in tarzıyla, kendi çekeceği filmin tarzı arasında bir değişiklik olup olmayacağına ilişkin bir soruya, ''kafasında bazı şeyler bulunduğu'' yanıtını verdi. 
     Eğilmez, önümüzdeki günlerde Kartal'daki 2. Zırhlı Tugay'da başlayacakları filmin çekimlerinin 6 hafta süreceğini belirterek, bu çekimler için Genelkurmay nezdinde izin alındığını ve filmin 1. Ordu Komutanlığı'nın yardımlarıyla gerçekleştirileceğini ifade etti. 
     Ferdi Eğilmez, çekimler sırasında bir denetim yapılıp yapılmayacağı yönündeki soru üzerine de denetim olmayacağını, ancak çekimlerde bilmedikleri şeyler ya da eksikleri konusunda yardımcı olması için bir danışman bulunacağını söyledi. 
     ''Filmin eski Hababam Sınıfı filmleri kadar ilgi görmemesinden endişe duyup duymadıkları''na yönelik bir soru üzerine de Eğilmez, devam filmlerinde böyle sorunların yaşandığını dile getirerek, ''Çok eski birşeyin üzerine yeni birşey inşa edeceğiniz zaman, buna seyircinin alışması güç'' diye konuştu. 
     -HÜLYA AVŞAR- Hülya Avşar da filmde bir kadın askeri oynayacağını belirterek, yabancı filmlerde bu rollerin çok ilgisini çektiğini, ancak bir gün kendisinin de böyle bir filmde rol alacağını düşünmediğini söyledi. 
     Hababam Sınıfı filmlerinin bir klasik olduğunu ve rolü de öncelikle böyle klasik bir filmde yer almak amacıyla kabul ettiğini dile getiren Avşar, filmde kızkardeşiyle oynayacağını hatırlatan bir gazeteciye de, kardeşi Helin Avşar'ın bu filmde yer almasını kendisinin istediğini söyledi. Avşar, ''Kardeşimle, böyle bir hatıra olsun istiyorum'' dedi. 
     Hababam Sınıfı kitabının yazarı Rıfat Ilgaz'ın oğlu Aydın Ilgaz da babasının ''Hababam Sınıfı Taburu'' adlı bir kitabı bulunduğunu, bu filmi çekme fikrinin de bu kitaptan geldiğini belirtti. 
     Ilgaz, Hababam Sınıfı serisinin başka filmlerinin çekilip çekilmeyeceğine ilişkin soruya da, ''İzleyicinin bu filme tepkisine bağlı. Hababam Sınıfı kitabının daha filme çekilmemiş çok bölümleri var'' yanıtını verdi. 
     Basın toplantısına, filmin oyuncuları Mehmet Ali Erbil, Halit Akçatepe, Mehmet Ali Alabora, Şafak Sezer, Peker Açıkalın ve Ceyhun Yılmaz da katıldı. 
     
     AVŞAR VE ERBİL'E ''KART FİNANS'' SORUSU 
     Öte yandan, toplantının ardından basın mensupları Hülya Avşar ve Mehmet Ali Erbil'e aralarındaki ''kart finans tartışması''nın nasıl sona erdiğini sordular. 
     Hülya Avşar'ın dergisinde yazdığı yazı üzerine başlayan aralarındaki anlaşmazlığı kimin bitirdiğine yönelik sorulara Avşar, önce cevap vermek istemezken, yoğun sorular üzerine bu tartışmayı sona erdirdiklerini belirtti. Avşar, ''Birbirimize karşı bile olsak yine de bu filmde birlikte oynarım. Çünkü biz profesyoneliz'' dedi. 
     Erbil de Avşar'la iki medeni insan gibi polemiğe yer vermeden tartışmayı sona erdirdiklerini vurguladı. 
     Bir soru üzerine, konuya ilişkin yorum yapan Helin Avşar'ın da kendisinden özür dilediğini belirten Erbil, ''O da benden özür diledi. 'Hata bizdeymiş' dedi. Onun için tatsızlık yok'' dedi. 
     Arkadaşı Tuğba Coşkun'un Hülya Avşar'a açmayı planladığı davaya ilişkin soruya da Erbil, ''Özür dilendiği için o da tatlıya bağlandı'' yanıtını verdi. 
     
</TEXT>
</DOC>
