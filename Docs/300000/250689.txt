<DOC>
<DOCNO> 250689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas06.html </URL>
<DATE> 2004/06/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sofrada fazla çeşit moral yükseltiyor... 
</HEADLINE>
<TEXT>

     Uzmanlara göre, bir veya iki renkten oluşan bir sofra yerine, farklı renkli besinlerin uyum içinde yer aldığı bir sofra, hem sağlıklı beslenme sağlıyor hem de morali yükseltiyor. 
     Sağlık Bakanlığı ile Hacettepe Üniversitesi Beslenme ve Diyetetik Bölümü'nün işbirliğinde kamuoyunu sağlık konusunda bilimsel ve doğru bilgilendirmek amacıyla hazırlanan, ''Türkiye'ye Özgü Beslenme Rehberi''ne göre, besinler, içerdikleri besin öğeleri ve besin öğesi olmayan kimyasallar açısından farklılık gösteriyor. 
     Bilimsel araştırmalar, insanın yaşamı için 50'ye yakın besine ihtiyacı olduğunu ve sağlıklı büyüme, gelişme ve üretken olarak uzun süre yaşamak için bu öğelerin her birinden günlük ne kadar alınması gerektiğini ortaya koyuyor. 
     Hiçbir besin, yeterli ve dengeli beslenme için gerekli 50 ayrı türdeki besin öğelerinin hepsini içermiyor. Bazı besinler bazı besin öğeleri bakımından zenginken, bazıları çok az besin öğesi içeriyor. 
     Birkaç tür besinle yetinmek, bazı besin öğelerinin yetersiz alımına neden oluyor. Sofrada ne kadar çok değişik besin bulundurulursa, o derece dengeli beslenme sağlanıyor. 
     Uzmanlara göre, besinler, fizyolojik gereksinim sağlığı kadar ruhsal durumu da etkiliyor. Yeterli, dengeli, sağlıklı ve ''moral yükseltici'' bir beslenme için 1-2 besin türünden çok yemek yerine, değişik tür besinlerden az miktarlarda tüketilmesi gerekiyor. 
     Rehberde, şu önerilerde bulunuyor 
     ''1-2 renkten oluşan bir sofra yerine farklı besinlerin uyum içinde yer aldığı bir sofra insanın iştahını açar ve sindirimi kolaylaştırır. Değişik renklerin yer aldığı bir sofra, besin çeşitliliğinin iyi bir göstergesidir. 
     Tek bir besin, değişik tat ve renkteki besinlerle değişik şekilde hazırlanıp pişirilerek de beslenmede çeşitlilik sağlanabilir.'' 
     
</TEXT>
</DOC>
