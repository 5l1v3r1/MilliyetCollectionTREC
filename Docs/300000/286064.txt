<DOC>
<DOCNO> 286064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko33.html </URL>
<DATE> 2004/11/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Venezüella Petrol henüz zirve noktasına yükselmedi 
</HEADLINE>
<TEXT>

     Venezüella Enerji Bakanı Rafael Ramirez, petrol fiyatlarının yükselmeyi sürdüreceğini söyledi. 
     Reuters ajansının sorularını cevaplandıran Ramirez, ''Uluslararası borsalarda petrol henüz zirve noktasına yükselmedi. Fiyatlarda oynaklık sürecek'' dedi. 
     Ramirez, fiyatların daha da yükseleceği beklentisine gerekçe olarak ise üretim artışı olanaklarının kısıtlı olmasını gösterdi. 
     Bush'un tekrar başkan seçilmesini de değerlendiren Ramirez, ''ABD'nin Ortadoğu'da izlediği politika petrol piyasasında istikrar sağlanmasına yardımcı olmak bir yana, istikrarsızlık yaratıyor'' diye konuştu. 
     OPEC üyesi ve dünyanın beşinci büyük petrol ihracatçısı Venezüella, üretiminin önemli bir kısmını ABD'ye satıyor. 
     
</TEXT>
</DOC>
