<DOC>
<DOCNO> 258167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/yasam/axyas01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gösteri bize karşı 
</HEADLINE>
<TEXT>


Sokak AHMET TULGAR 

Ellerinde taşıdıkları renkli- kırmızı, sarı, mavi, yeşil, turuncu- kartonların neşeli ve okul ev ödevlerini hatırlatır hali, bu kartonların üzerine yazılmış sloganların konjonktürel niteliği bu çocukların bu pazar öğleden sonrası bir hafta önce İstiklal Caddesi'nde gösterilerini yaptıktan sonra yoğun akan gündelik hayata bir yerinden- bir kafe, bir sinema, hatta bir bar, bir türkü bar belki- eklemleneceklerini gösteriyor. Öylesine iyi niyetli ve barışçıllar. 
Yere çökmüşler. Protestolarını yere çökmüş konumda yapacaklar. Bu bile en ufak bir şiddet eylemine niyetli olmadıklarının işareti. Ama bu tavır, bu çömelme aynı zamanda buradan gitmeye de niyetli, hele gösterilerini yapmadan gitmeye hiç niyetli olmadıklarını belli ediyor. Yapıp öyle gidecekler ya da işte burada kalacaklar. 
Ama otorite elbette ki izin vermeyecek böyle sıradan ve sakin bir öğleden sonraya. Yanaşmayacak. Zaten durumları, kurumları uygun değil buna. Gösterici gençlerin uçucu tişörtlerinin, sandaletlerinin karşısına onlar zırhlar, kasklar ve botlarla çıkmışlar, çıkıyorlar "Robocop"lar. 
Yayalara ayrılmış caddede polis otobüsleri iki taraftan yolu kesiyor. Zırhlı polisler genç göstericileri kuşatıyor. 
Kaçarı yok Bu durum haber bültenlerine en hafifinden "Polisin geniş güvenlik önlemleri sonucu gösteri olaysız sona erdi" diye yansıyacak. 
Ama istenen şu "Polisin müdahalesine karşılık veren çok sayıda gösterici gözaltına alındı." 
Genç göstericileri saysanız en fazla 20 kişi, polisler onların en az 10 katı. 
Donanımlarını da hesaba katarsak çok daha fazlası. 
Bu dengesizlik, bu aşırılıkla bugün Beyoğlu, bu sivil alan, genç göstericilerin değil, devletin güç gösterisinin bir sahnesi oluyor. 
Asıl gösteriyi yapan devlet, asıl göstericiler polisler. 
Gösteri bize yapılıyor, bize karşı. Yoldan geçenlere karşı. 

Otomobil boyutu 

Aslında evet, otomobil boyutu üzerinde iyi kötü uzlaşılmıştır. Aslında mümkün mertebe bu boyutu daha da küçültmek, daha da küçültülmesini talep etmek gerekiyor. Eğer daha sağlıklı ve daha özgür şehirlere, sokaklara ulaşmayı hedefliyorsak. 
Ama hayır, Kırmızı Türklere o koca cipleri yetmezmiş gibi şimdi onların da neredeyse iki katı Hummer'lar çıkıyor trafiğe birbiri ardına. 
Laila'nın, Reina'nın önü garnizon çıkışlarına döndü. 
Bir da bu Kırmızı Türkler bu Hummer'larını, ciplerini kimseye aldırış etmeden yol kenarlarına park ediyorlar. 
Bizim yaşam alanlarımızı, hareket alanlarımızı nasıl böyle gasp ederler 

Havai fişek savaşları 

Artık atılmıyor galiba Eskiden milli bayramlarda 21 pare top atılırdı. 21 idi, değil mi Ramazanlarda h l atılıyor ama bir pare. Tevazu ile. Bu top atışları bütün bir millete ya da ümmete bir işaret, bir duyuru, bir davetti, davettir. 
Şimdi ise artık, birkaç yıldır hemen her yaz gecesi top atışı yerine, top atışı gibi havai fişek patlamaları duyuluyor şehrin semalarında daha çok. Türkiye zenginleri, para sahipleri, her şeyi olduğu gibi, bu havai fişekle kutlama yapma işini de ifrat noktasına getirdi. 
Çoğunlukla Boğaz kıyılarından geliyor bu sesler ve evlerimizde yankılanıyor. 
Çıkıp baksak pencereden, eğer deniz manzaralı değilse evimiz, fişeklerin ayrışıp yağmasını değil, göğün karanlık aynasındaki yansımasını görüyoruz sadece ama sesi bütün haddini bilmezliği ile odalarımızın içine kadar geliyor. Ve eğlenceden çok savaşı, savaşın işitsel imgelerini çağrıştırıyor, çağırıyor sakin gecemizin içine. 
Cumartesi gecesi Harbiye'den geçerken yine atıyorlardı. Taksi şoförü "Atın, atın bakalım" dedi. Sonra sustu. Kendisini bu şenliğin dışında tuttuğu, dışında gördüğü çok belliydi. 
Evet, bunlar İstanbul zenginlerinin milli ya da ümmeti değil, sınıfsal topları. Bu yüzden de sınıf mücadelesini çağrıştırıyor daha çok, sadece. 




</TEXT>
</DOC>
