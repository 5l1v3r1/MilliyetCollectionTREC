<DOC>
<DOCNO> 270491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur33.html </URL>
<DATE> 2004/09/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Aydın Belediye Başkanı'na bıçaklı ölüm tehdidi .. 
</HEADLINE>
<TEXT>

     Aydın Belediye Başkanı İlhami Ortekin'in makam odasına giren bir kişi, büfe talebinde bulunduğu Ortekin'i ölümle tehdit etti. 
     Alınan bilgiye göre, Aydın Belediyesi'nden yaklaşık 4 aydır büfe talebinde bulunan Aydın B, belediye binasına gelip Ortekin'in makam odasına girdi. 
     Kendisinin işsiz olduğunu, pazarda karpuz satarak geçimini sağladığını söyleyen zanlı, Ortekin'i tehdit etti. 
     Ortekin'in ihbarda bulunması üzerine olay yerine gelen polis ekipleri, zanlının üzerinde bir ekmek bıçağı ele geçirdi. 
     Asayiş Şube Müdürlüğü ekiplerince gözaltına alınan zanlı ile ilgili soruşturmanın sürdüğü bildirildi. 
     
     ORTEKİN'İN AÇIKLAMASI 
     Başkan Ortekin, AA muhabirine yaptığı açıklamada, kendisini ölümle tehdit eden gencin 3 gündür diğer belediye personelini aynı gerekçeyle tehdit ettiğini, bugün de yanına elinde bir kağıtla gelerek görüşmek istediğini söyledi. 
     Kağıtta,''İlhami Ortekin, 2003 yılında belediyenin yatırımlarından 18 trilyon para kaldırdı'' yazdığını gördüğünü öne süren Ortekin, şöyle konuştu 
     ''Kağıtta herhangi bir isim ve imza bulunmuyordu. Polis geldikten sonra, genç, kağıdın kendi eline tutuşturulduğunu söyledi. Bu olay, sadece bir büfe isteme olayı değildir. Bu bir komplodur. Birileri ekonomik sıkıntıda olan vatandaşlarımızı kullanıyor. Olayı polise ihbar ettiğimde genç, bana 'İçeride bir saat bile kalırsam dünyayı başınıza yıkarım' tehdidinde bulundu. Devletten herhangi bir koruma talep etmiyorum.'' 
     
</TEXT>
</DOC>
