<DOC>
<DOCNO> 276740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun09.html </URL>
<DATE> 2004/10/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Verheugen Türkiye'nin rapordakileri kabul etmesi kolay olmayacak 
</HEADLINE>
<TEXT>

     AB'nin genişlemesinden sorumlu komisyon üyesi Günter Verheugen, ''Türkiye hakkında hazırladıkları raporda yer alan bazı konuları Türk hükümetinin kabul etmesinin kolay olmayacağını'' söyledi. 
     Verheugen, Bild am Sonntag gazetesine yaptığı açıklamada, ''hazırladıkları raporun, bazı gözlemcilerin beklentilerinden daha fazla eleştirel olacağını'' belirterek, ''Türkiye'nin, raporda yazdığımız her şeyi kabul etmesi kolay olmayacak'' dedi. 
     Türkiye ile üyelik müzakerelerine başlanmasını önerip önermeyecekleri sorusunu cevapsız bırakan Verheugen, müzakerelere başlanması durumunda, bunun ''sonucu açık bir süreç'' olacağını, ''Türkiye'nin en erken 2015 yılında üye olabileceğini'' belirtti. 
     Verheugen, ''Sonuçta Türkiye'nin üyeliği konusunda Avrupa Parlamentosu ve üye ülkelerin parlamentoları karar verecek. Her üye ülke istediği zaman müzakereleri durdurabilir. Ancak Türkiye tarafından reddedilme olarak algılanabilecek her karar, Türkiye'deki reform sürecinin sonu anlamına gelebilir. Tüm bölge istikrar kaybına uğrayabilir. Uzun vadede Avrupa'nın güvenliği bile tehlikeye girebilir'' dedi. 

     
</TEXT>
</DOC>
