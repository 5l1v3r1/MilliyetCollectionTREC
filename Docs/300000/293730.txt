<DOC>
<DOCNO> 293730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun19.html </URL>
<DATE> 2004/12/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fransız sosyalistler AB Anayasası'nı bugün oyluyor 
</HEADLINE>
<TEXT>

     Fransa'da muhalefetteki Sosyalist Parti, bugün kendi delegeleri arasında AB Anayasası ile ilgili oylama yapıyor. 
     Partinin kayıtlı yaklaşık 120 bin delegesi, ülke genelinde 102 bölgede kurulacak sandıklarda yerel saatle 18 00-22 00 arasında AB Anayasası'na ''evet'' ya da ''hayır'' diyecek. 
     Son yapılan kamuoyu araştırmaları sonuçları, delegelerin çoğunluğunun ''evet'' oyu kullanacağını göstermişti. 
     Partinin ''ikinci adamı'' olarak bilinen eski başbakanlardan Laurent Fabius'un öncülüğündeki bir grup milletvekilinin AB Anayasası'na karşı çıkması nedeniyle delegeler arasında oylama yapılması kararlaştırılmıştı. 
     Fabius'un öncülüğündeki cephe, ''AB'de vergi ve bütçe konularında karar mekanizmasını ve sosyal politikaları'' gerekçe göstererek, AB Anayasası'nın mevcut haline karşı çıkıyor. 
     Sosyalist Parti Genel Sekreteri François Hollande, eski bakanlardan Jacques Lang ve Pierre Moscovici'nin başını çektiği cephe ise başka bir alternatifi bulunmadığı ve AB içinde bir uzlaşma metni olduğu gerekçesiyle parti içinde düzenlenecek oylamada ''evet'' oyu kullanılması çağrısında bulunuyor. 
     Fransa'da 2005 yılının mayıs ya da haziran ayında AB Anayasası'na ilişkin referandum düzenlenecek. 
     
</TEXT>
</DOC>
