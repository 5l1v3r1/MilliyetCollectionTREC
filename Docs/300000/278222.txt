<DOC>
<DOCNO> 278222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/dunya/dun02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den KKTC'ye mali yardıma yeşil ışık 
</HEADLINE>
<TEXT>


GÜVEN ÖZALP Brüksel 


Avrupa Birliği AB Komisyonu'nun Kuzey Kıbrıs'ın izolasyondan kurtulması amacıyla hazırladığı doğrudan yardıma ilişkin tüzüğe yeşil ışık yakıldı. Kuzey Kıbrıs'a aktarılması öngörülen 259 milyon euro'luk yardımı içeren tüzük, AB Daimi Temsilciler Komitesi'nde COREPER varılan uzlaşı doğrultusunda önümüzdeki ay Birlik dışişleri bakanlarının onayına sunulduktan sonra yürürlüğe girecek. Doğrudan ticaret ise halen sorun yaratıyor. 
Türkiye'nin paket olarak geçmesini öngördüğü 2 tüzük, COREPER'in vardığı uzlaşı nedeniyle fiilen ayrılıyor. AB ise Ankara'nın doğrudan ticaretin bir kenara bırakılması nedeniyle duyduğu sıkıntıyı gidermek amacıyla bu tüzüğü da geçirme taahhüdü vermeye hazırlanıyor. COREPER'de alınan karar doğrultusunda 259 milyon euro'luk yardım 25 Ekim'de Avrupa Parlamentosu'nun AP onayına sunulacak. AP'den alınacak olan onayın ardından 22 - 23 Kasım'daki Genel İşler ve Dış İlişkiler Konseyi'nde GİDİK dışişleri bakanları tüzüğü onaylayacaklar. Bu onaydan sonra ise 259 milyon euro bir takvime bağlı olarak Komisyon tarafından dağıtılacak. 
Doğrudan ticaret için öngörülen formül ise kasım ayındaki GİDİK sonuç belgesinde, "doğrudan ticaret tüzüğünün de kabul edilmesi gerektiği" yönünde bir açıklama eklenmesi şeklinde belirginleşiyor. Böylelikle AB bu tüzüğe ilişkin taahhüdünü yinelemiş olacak. 


</TEXT>
</DOC>
