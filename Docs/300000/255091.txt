<DOC>
<DOCNO> 255091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy06.html </URL>
<DATE> 2004/07/13/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Sezer, AKP hükümeti döneminde toplam 22 yasayı veto etti 
</HEADLINE>
<TEXT>

     Cumhurbaşkanı Ahmet Necdet Sezer, 3 Kasım seçimlerinden bugüne kadar AKP hükümeti tarafından çıkarılan 22 yasayı veto etti. Hükümet bu vetolu yasalardan bazılarını aynen geçirip Sezer'e gönderdi. Hükümet, Sezer'in, değiştirilmesine karşılık ikinci kez veto ettiği, 2B orman vasfını yitirmiş arazilerin satışıyla ilgili Anayasa değişikliği ve imam-hatiplilerin üniversiteye girişini kolaylaştıran yasa halen TBMM'de bekletiyor. TBMM'nin 22'inci döneminde AKP hükümeti tarafından bugüne kadar 443 yasa tasarı ve teklifi yasallaştırıldı. Cumhurbaşkanı Ahmet Necdet Sezer, kendisine gönderilen bu yasalardan 22'sini bir daha görüşülmek üzere geri gönderdi. Hükümet, Sezer tarafından veto edilen ve aralarında Başbakan Recep Tayyip Erdoğan'a siyasete devam olanağı sağlayan Anayasa değişikliği ile Milli Eğitim Temel Yasası, Orman Yasası, TUBİTAK, Vergi Barışı, Emekli Sandığı Yasası, Bazı Vergi Yasaları, At Yarışları, Basın Ve Yayın Yoluyla İşlenen Suçlara İlişkin dava Ve Cezaların Ertelenmesine Dair Yasa, Olağanüstü Hal bölge Valiliği İhdası Hakkındaki Yasa'da değişiklik yapan yasalar ile Spor Müsabakalarında Şiddet Ve Düzensizliğin Önlenmesine İlişkin Yasa'yı üzerinde değişiklik yapmadan yeniden Genel Kurul'dan geçirerek Cumhurbaşkanı Sezer'e gönderdi. Genel Kurul'da, Vergi Barışı Yasası'nın Bazı Maddelerinde Değişiklik Yapılmasına İlişkin Yasa'yı ise değiştirerek yeniden kabul etti. 

     
</TEXT>
</DOC>
