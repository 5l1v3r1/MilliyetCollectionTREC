<DOC>
<DOCNO> 262073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko49.html </URL>
<DATE> 2004/08/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Telkoder Başkanı Lisanslı Telekom işletmesi kaçak ses yapamaz 
</HEADLINE>
<TEXT>

     Serbest Telekomünikasyon İşletmecileri Derneği TELKODER Başkanı Yusuf Ata Arıak, Yönetim Kurulu Başkanı olduğu Eser Telekom'un kaçak ses iletimi yaptığı iddialarına karşılık, ''Nasıl ki Genelkurmay Başkanı asker kaçağı olamazsa, lisans almış telekom işletmesi de kaçak ses yapamaz. Böyle suç olamaz'' dedi. 
     Arıak, özel telekom işletmecilerinin ortak basın bildirisinin açıklandığı basın toplantısında soruları yanıtlarken, Türk Telekom yetkilileri ile yaptıkları görüşmelerde ortaya koydukları 9 konuda anlaşamadıklarını belirterek, ''Türk Telekom'un anlaşmaya niyeti olmadığını tespit ettik'' görüşünü savundu. 
     Türk Telekom'un sunduğu Avrupa'nın beş katı arabağlantı fiyatıyla çalışmalarının mümkün olmadığını belirten Arıak, bir soru üzerine, lisans alan özel işletmelerin faaliyete geçememesinin maliyetinin yüksek olduğunu söyledi. 
     Arıak, ''Lisans bedelleri, teminat mektupları ve yatırım yapılıpta çalışamamakla ilgili kullanılamayan Türkiye'ye ait 250 milyon dolar bir kaynaktan bahsedebiliriz'' dedi. 
     Uzak mesafe telefon işletmecisi 38 firmadan sadece bir tanesinin anlaşma imzaladığını belirten bir gazetecinin, ''Şirketlerin başvurmamasını nasıl değerlendiriyorsunuz, Türk Telekom'dan tehdit almış olabilirler mi, biz böyle duyumlar alıyoruz'' demesi üzerine Arıak, şunları kaydetti 
     ''Lisans almış işletmecinin yasak ses yapması, Genelkurmay Başkanı'nın asker kaçağı olması demekle aynı sakat mantıktır. Nasıl ki Genelkurmay Başkanı asker kaçağı olamazsa, lisans almış telekom işletmesi de kaçak ses yapamaz. Böyle suç olamaz. Ama, gazetede bunu gördünüz değil mi Bunu kamu yöneticileri yapıyor. Kızım sen de anla diye söylüyor. Bütün arkadaşları tehdit ediyor.'' 
     
     ''AVRUPA KOMİSYONU İLE GÖRÜŞECEĞİM'' 
     Avrupa standartlarında arabağlantı fiyatlarına ilişkin soru üzerine Arıak, bütün yasal yollara başvuracaklarını belirterek, bu konuda hükümetin ve Ulaştırma Bakanlığı'nın da yapması gerekenler olduğunu ifade etti. 
     Arıak, şöyle dedi 
     ''Yarın ben, Avrupa Komisyonu ve Avrupa Serbest Telekomünikasyon İşletmecileri Birliği ile görüşme yapacağım, konuşacağım. Onlara soracağım acaba dünyanın neresinde birbiriyle rakip firmalar bu kadar ağır baskı altında kaldıkları için beraber mücadele verebiliyorlar . Dünyada ve Avrupa'da, bizim gibi bu şartlara uğramış kimse var mıdır Bu sorunları aşmak için ne yapabiliriz, onlarla görüş alışverişi yapacağım. Bu, bir şikayet değil.'' Türk Telekom'un özelleşmesiyle ilgili bir soruya Arıak, ''Yurt dışından Türk Telekom'un özelleşmesine ilgi duyan firmalar için vahim bir durum çıkıyor. Sektörün tamamıyla kavgalı, hepsini mahkemeye vermeye çalışan, sektörün içinde bazılarına iftirayla karşılık veren bir milli şirketten bahsediyoruz. Böyle bir şirket, kendi değerini aşağı çeken bir şirkettir'' görüşünü dile getirdi. 
     
     ''BASKI OLDUĞUNU DÜŞÜNÜYORUM'' 
     Tüm İnternet Derneği TİD Başkanı İbrahim Sarıoğlu da özel telekom işletmelerinin faaliyete geçememesinin maliyetinin yüksek olduğunu vurgulayarak, ''Bunun en basit maliyeti 20 trilyon liralık teminat mektubunun 3 aylık faizleridir. Firmalar, bu paraları bankalara ödüyor'' dedi. 
     Sarıoğlu, firmaların yatırımlarının atıl kaldığına, personel giderlerinin arttığına dikkat çekti. 
     Özel işletmecilerin arabağlantı anlaşması imzalamamalarının nedeninin sorulması üzerine Sarıoğlu, ''Eğer, para kazanacakları ortam olsaydı bu şirketlerin birçoğu imzalardı. Ben bir baskı olduğunu veya çok basit hesaplar olduğunu düşünüyorum'' diye konuştu. 
     Tüketiciler Birliği Yönetim Kurulu Üyesi Ümit Sönmez ise Türk Telekom'un yayınlanan reklamlarının yanıltıcı olduğunu savunarak, Telekom'un reklamlarının durdurulması talebiyle başvuruda bulunduklarını bildirdi. 

     
</TEXT>
</DOC>
