<DOC>
<DOCNO> 269871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/dunya/axdun01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bin Ladin'i, Beyaz Saray'a çağırsanıza' 
</HEADLINE>
<TEXT>


Rusya lideri Putin, kendisini Çeçen politikasını değiştirip, ayrılıkçılarla masaya oturmaya çağıran Batılı politikacılara böyle cevap verdi 

DIŞ HABERLER SERVİSİ 


Kuzey Osetya'daki yarısı çocuk 335 kişinin ölümüyle sonuçlanan rehine krizinde kendi vatandaşlarının canını sakınmak konusunda hassas davranmadığı gerekçesiyle Batı'nın eleştiri oklarına hedef olan Rusya Devlet Başkanı Vladimir Putin, ABD ve Avrupa'ya açtı ağzını yumdu gözünü. 
Çeçen ayrılıkçılarla hiçbir şekilde görüşmeyeceği yolundaki açıklamaları dolayısıyla eleştirilen Putin, kendisine karşı çifte standart uygulandığını ima ederek, "Siz neden Bin Ladin'i Beyaz Saray veya Brüksel'e davet edip, ne istediğini sormuyor ve istediklerini yerine getirerek sizi rahat bırakmasını sağlamıyorsunuz " diye sordu. İngiliz "The Guardian" gazetesinin haberine göre, önceki gün bir grup Batılı gazeteci ve akademisyenlerin sorularını yanıtlayan Rus lider, "Size gelince bu tür aşağılık insanlarla teröristler ilişkilerinizde bazı sınırlamalar olmasını normal karşılıyorsunuz ama bizden bu çocuk katilleri ile konuşmamızı istiyorsunuz. Biz neden görüşelim ki" dedi. 
Çeçen politikasını gözden geçirmesi yolundaki çağrıları reddeden Putin ayrıca Beslan'daki okul baskını konusunda bir kamu davası açılmayacağını bildirdi. Putin, trajik olayın bir iç soruşturma kapsamında inceleneceğini ve cezalandırılması gereken yetkililer olup olmadığını ortaya çıkaracaklarını söyledi. 
Putin, "Çocukları sırtından vuran bu teröristlerin gezegenimiz üzerinde herhangi bir yerde iktidara geldiğini bir düşünün. Bunu kendinize bir sorun. Bu sorunun cevabını düşünürseniz Çeçen politikamız konusunda başka soru sormaya gerek kalmaz" diye konuştu. 


</TEXT>
</DOC>
