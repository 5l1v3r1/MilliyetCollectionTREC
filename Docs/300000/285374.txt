<DOC>
<DOCNO> 285374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun43.html </URL>
<DATE> 2004/11/02/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Santiago Bernabeu'yu havaya uçuracaklardı .. 
</HEADLINE>
<TEXT>

     İspanyol polisinin son 2 haftada düzenlediği operasyonlarda tutuklanan terör zanlılarının saldırı hedefleri arasında, Real Madrid takımının sahası Santiago Bernabeu'nun da olduğu iddia edildi. 
     Operasyonlarda son olarak 29 Ekim'de gözaltına alınan 13 şüpheliden 5'ini soruşturan Ulusal Mahkeme Hakimi Baltasar Garzon, 4 kişinin tutuklanmasına karar verdi. 
     Garzon, basına verdiği bilgide, ''Nova II'' adlı operasyonda tutuklanan teröristlerin saldırı yapmayı planladığı yerler arasında, başkent Madrid'deki Atocha ve Principe Pio tren istasyonları, Picasso Kulesi, Santiago Bernabeu Stadı, Sergi Salonu ve Halk Partisi'nin merkez binası olduğunu belirtti. 
     19 Ekim'de düzenlenen ''Nova I'' adlı operasyonda gözaltına alınan 18 kişinin ise Madrid'deki Ulusal Mahkeme binasına bombalı saldırı planladığı açıklanmıştı. 
     İspanya'da son 2 haftada gözaltına alınan 31 kişiden ifadeleri alınarak tutuklananların sayısı 19'a çıktı. 
     
</TEXT>
</DOC>
