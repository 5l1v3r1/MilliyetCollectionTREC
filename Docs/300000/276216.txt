<DOC>
<DOCNO> 276216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko32.html </URL>
<DATE> 2004/09/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
McDonald's'ın 300 milyonuncu köftesi Pınar et'te üretildi... 
</HEADLINE>
<TEXT>

     McDonald's Türkiye Genel Müdürü Sadi Fansa, McDonald's ve Pınar Et'in, Türkiye'de et sanayinin standartlarının belirlenmesinde lider rol oynadığını bildirdi. 
     McDonald's'ın Türkiye'de faaliyet gösterdiği 18. yılında, üretilen 300 milyonuncu hamburger köftesi için Pınar Et Entegre Tesisleri'nde tören düzenlendi. 
     Törende konuşan Fansa, 18 yıl önce İstanbul Taksim'de açılan ilk restoranla girdikleri Türkiye pazarında, 300 milyonuncu hamburger köftesiyle önemli bir kilometre taşını aştıklarını belirtti. 
     Pınar Et'in, Türkiye'de üretim teknolojisi, gıda güvenliği ve yönetim anlayışı bakımından McDonald's şartlarını yerine getirebilme potansiyeline sahip ''tek firma'' olduğunu kaydeden Fansa, ''18 yıldır gelişerek büyüyen, güven ortamında devam eden bu ortaklık süresince, McDonald's ve Pınar Et, Türkiye'de et sanayinin standartlarının belirlenmesinde lider rol oynadı'' dedi. 
     Pınar Et'in, McDonald's'a ürün tedarik eden dünyanın en ileri et üreticilerinin oluşturduğu Uluslararası Et Konseyi'nin üyesi olduğunu hatırlatan Fansa, ''Birlikte daha nice 300 milyon hamburger köfteleri üreteceğimize inanıyorum'' diye konuştu. 
     
     KAMERALARLA DENETİM 
     Yaşar Holding İcra Kurulu Başkanı Hasan Denizkurdu ise ''en iyilerin, en iyilerle birlikte olmak zorunda olduğunu'' belirterek, ''Türkiye'de üretilen hamburgerlerin Amerika'daki McDonald'slardan bile daha lezzetli'' olduğunu savundu. 
     Pınar'ın, dünyada ilk defa bir gıda şirketi olarak üretimini kameralarla tüketiciye denetlettiğini anlatan Denizkurdu, şunları söyledi 
     ''Biz de et 72 kez denetimden geçiyor. Giderek herkes 'ben ne yiyorum' diye sormaya başladı. Market raflarına bakıyorsunuz, Pınar Sucuk 12 milyon, başka bir sucuk 4 milyon, etin kilogramı 7 milyon 600 bin lira. Bir kilogram etten nasıl bir Türk mucizesiyle 4 milyon liraya sucuk yapıyorsunuz Ekonomik kriz sonrası alım gücü azalan tüketiciler çocuklarına sucuk ve sosise benzeyen şeyler götürüyor. Şartlar iyileşmezse yakında sucuk, salam, sosis resmi götürecekler.'' Denizkurdu, kamerayla izleme sonrası şimdi de cep telefonu mesajlarıyla ürünlerin nereden geldiğini ortaya çıkaracak bir sistemi devreye alacaklarını söyledi. 
     Kendilerinin reklam ve imaja ''bir yere kadar'' başvurduğunu dile getiren Denizkurdu, ''Bizde topa vuran hayvanlar yok. Reklamla imajla bir yere kadar... Bizde hangi bölümü isterseniz denetlersiniz. Kimin yüreği varsa, açsın tesislerini görelim. Biz her zaman kontrole hazırız'' diye konuştu. 
     
     YÜKSEK ET FİYATLARI 
     Hasan Denizkurdu, Türkiye et fiyatlarının çok yüksek olduğunu, hükümetin, hayvancılıkta planlamaları değiştirmediği takdirde fiyatların gelecekte daha da yükseleceğini ileri sürdü. Yaşar Grubu olarak hayvancılığa yeni bir yatırım yapmayı planladıklarını dile getiren Denizkurdu, ''Önümüzdeki günlerde iki TİGEM çiftliğini alarak, büyük çaplı besicilik işine gireceğiz. Bunun için Ankara'da temasları sürdürüyoruz. Bursa veya İzmir civarında çiftliklere talip olabiliriz. Biz istiyoruz, ancak devlet verirse yapabiliriz. Devlet çiftliklerini kolay kolay bırakmak istemiyor. 3 veya 4 bin büyükbaş hayvanla başlayacağız, zamanla gelişecek'' diye konuştu. 
     Denizkurdu, bir soru üzerine, ABD'li Run Agra Şirketi'yle de geçmişte ırk ıslahı için bir anlaşma imzaladıklarını hatırlatarak, ''Onlar, Konya'daki TİGEM çiftliğini almak için 15-20 kez geldi. Ama halen alamadılar. TİGEM'lerin satışı sürekli ertelendi'' dedi. 
     McDonald's Türkiye Genel Müdürü Fansa ise, 1996 yılında Pınar Et ile ortak besi çiftliği kurmayı planladıklarını ancak, TİGEM arazilerinin satılmaması nedeniyle kendi çiftliklerini oluşturduklarını kaydetti. 
     
     300 MİLYON KÖFTE 
     300 milyon adet hamburger köftesinin 13 milyon 500 bin kilogram etle eşdeğer olduğu, yan yana dizildiği zaman, 30 bin kilometre uzunlukla Edirne'den Ardahan'a kadar 18 kez gidip gelinebilecek karayoluna eşit olacağı ifade edildi. 
     Köftelerin üst üste dizildiğindeyse, dünyanın en uzun gökdeleni olan Malezya'daki Petronas Tower'ın 4 bin 712 kere üst üste konulmuş haline eşit olduğunu belirtildi. 
     
</TEXT>
</DOC>
