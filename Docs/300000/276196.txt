<DOC>
<DOCNO> 276196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko12.html </URL>
<DATE> 2004/09/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yılın ikinci döneminde işsizlik oranı yüzde 9.3 
</HEADLINE>
<TEXT>

     DİE'nin Hanehalkı İşgücü Anketi'ne göre, Türkiye'de 2004 yılının Nisan, Mayıs, Haziran aylarını kapsayan ikinci döneminde işsizlik oranı, yüzde 9.3 olarak belirlendi. 
     DİE, Hanehalkı İşgücü Anketi ikinci dönem sonuçlarını açıkladı. 
     Buna göre, 2004 yılının ikinci döneminde toplam istihdam 22 milyon 188 bin kişi, işsiz sayısı ise 2 milyon 269 bin kişi olarak belirlendi. 
     Türkiye'de toplam işgücüne katılma oranı yüzde 49.2, işsizlik oranı yüzde 9.3 ve tarım dışı işsizlik oranı yüzde 13.6 olarak tespit edildi. 
     Anket sonuçlarına göre, Türkiye'de istihdam edilen 22 milyon 186 bin olan nüfusun 11 milyon 942 bini herhangi bir sosyal güvenlik kuruluşunun şemsiye altında bulunmuyor. 
     2004 yılının ikinci çeyreğinde, 9 milyon 114 bin olan ücretlilerin 5 milyon 202 bini Sosyal Sigortalar Kurumu SSK , 1 milyon 916 bini Emekli Sandığı'na tabii iken, 1 milyon 909 bin çalışan herhangi bir sosyal güvenlik kuruluşuna kayıtlı değil. 
     Yevmiyeli çalışan 1 milyon 949 bin kişiden 136 bini SSK'ya bağlı iken, 1 milyon 789 bin kişinin ise herhangi bir sosyal güvenlik kuruluşunda kayıdı yok. 
     1 milyon olan işverenin 116 bini SSK'ya, 623 bini Bağ-Kur'a bağlı olarak çalışırken, kendi hesabına çalışan 5 milyon 476 bin kişinin 210 bini SSK, 1 milyon 712 bini Bağ-Kur kapsamında yer alırken, 3 milyon 503 bin kişi kayıtlı bulunmuyor. 
     2004 yılının ikinci çeyreğinde, 4 milyon 648 bin olan ücretsiz aile işçilerinden 4 milyon 487 bini herhangi bir sosyal güvenlik kuruluşuna tabi bulunmuyor. 
     
     KURUMSAL SİVİL NÜFUS 

     Türkiye'de kurumsal olmayan sivil nüfus 2004 yılının ikinci çeyreğinde Nisan, Mayıs, Haziran geçen yılın aynı dönemine göre yüzde 1.5 artarak 69 milyon 340 binden 70 milyon 417 bine çıktı. 
     2004 yılının ilk döneminde Türkiye'de kurumsal olmayan sivil nüfus 70 milyon 155 bin idi. 
     Kurumsal olmayan sivil nüfusun 35 milyon 260 bini kadın, 35 milyon 158 bini ise erkek oluşturdu. 
     2004 yılının ikinci çeyreğinde geçen yılın aynı dönemine göre Türkiye'de 15 ve daha yukarı yaştaki nüfus miktarı yüzde 1.8 yükselerek 48 milyon 799 binden 49 milyon 694 bine yükseldi. 15 ve daha yukarı yaştaki nüfusun 24 milyon 644 bini erkek, 25 milyon 50 bini de kadın nüfusu içerdi. 
     
     İŞGÜCÜ SAYISI 

     2004 yılının ikinci çeyreğinde işgücü miktarı 24 milyon 457 bin olarak belirlenirken, geçen yılın aynı dönemine göre yüzde 1.4, bu yılın ilk dönemine göre yüzde 7.6 artış oldu. İşgücü miktarı 2003 yılın ikinci çeyreğinde 24 milyon 115 bin, 2004 yılın ilk döneminde 22 milyon 188 bin olmuştu. 
     İşgücünü oluşturanların 17 milyon 944 bini erkek 6 milyon 514 bini ise kadın nüfustan oluştu. 
     İşgücü kapsamında istihdam edilenlerin sayısında, 2004 yılının ikinci çeyreğinde geçen yılın aynı dönemi ile bu yılın ilk dönemine göre artış yaşanırken aynı dönemlerde işsiz sayısında azalma görüldü. 
     Buna göre, 2004 yılının ikinci döneminde istihdam edilenlerin sayısı geçen yılın aynı dönemine göre yüzde 2.3, bu yılın ilk çeyreğine göre ise 11.5 artış yaşanarak 22 milyon 188 bine çıkarken, aynı dönemlerde eksik istihdam edilenlerin sayısında da azalma yaşandı. 
     İstihdam edilenlerin sayısı 2003 yılının aynı döneminde 21 milyon 696 bin, 2004 yılının ilk çeyreğinde ise 19 milyon 902 bin idi. 
     2004 yılının ikinci çeyreğinde, istihdam edilenlerin 16 milyon 212 bini erkek, 5 milyon 976 bini kadın çalışandan oluştu. 
     Eğitim durumuna göre çalışanların, 1 milyon 555 bini okur yazar olmayan, 14 milyon 387 bini lise altı eğitim, 4 milyon 123 bini lise ve dengi meslek okulu, 2 milyon 124 bini ise yüksek okul ve fakülte bitireni kapsadı. 
     
     İŞSİZ SAYISI 

     2003 yılının ikinci çeyreğinde 2 milyon 418 bin, 2004 yılının ilk çeyreğinde 2 milyon 830 bin olan işsiz sayısı bu yılın ikinci döneminde 2 milyon 269 bine geriledi. Ankete göre, 2004 yılının ikinci çeyreğinde işsizlerin 1 milyon 731 bini erkek, 538 bini ise bayanlardan oluştu. 
     İşgücüne dahil olmayanların sayısında, geçen yılın aynı dönemine göre artış, bu yılın ilk dönemine göre azalma yaşandı. Buna göre 2003 yılının ikinci döneminde 24 milyon 688 bin, 2004 yılının ilk döneminde 26 milyon 750 bin olan işgücüne dahil olmayanların sayısı 25 milyon 236 bin olarak belirlendi. 
     İşgücüne katılma oranı, 2004 yılının ikinci çeyreğinde yüzde 49.2 olarak tespit edilirken bu yılın ilk döneminde yüzde 45.9, geçen yılın aynı döneminde ise yüzde 49.4 idi. 
     İşgücüne katılma oranı, erkeklerde yüzde 72.8, kadınlarda ise yüzde 26 olarak belirlendi. 
     
     İŞSİZLİK ORANI 

     Ankete göre, 2003 yılının ikinci çeyreğinde yüzde 10, 2004 yılının ilk döneminde yüzde 12.4 olan işsizlik oranı bu yılın ikinci döneminde yüzde 9.3'e indi. 
     Aynı dönemlerde yüzde 19.6, ve yüzde 23.7 olan genç nüfusta işsizlik oranı ise 2004 yılının ikinci çeyreğinde yüzde 16.9'a geriledi. 
     Türkiye'de erkeklerde işsizlik oranı yüzde 9.6, genç nüfusta işsizlik oranı yüzde 17.8 olurken kadınlarda bu oran sırasıyla yüzde 8.3, yüzde 15.1 olarak tespit edildi. 
     İşsizlik nedeni sıralamasında yüzde 48.5 ile ''işini kaybetme'' ilk sırada yer alırken, yüzde 17'si ''işinden ayrıldı'', yüzde 23.2'si ''ilk kez iş arayan'' ve ''diğer'' yüzde 11.3 olarak belirlendi. 
     
     KAMUDA ÇALIŞANLARIN SAYISI 

     Türkiye'de istihdam edilen 22 milyon 188 bin kişinin büyük bölümü özel sektörde çalışırken, kamu da çalışanların sayısında azalma görüldü. 
     2003 yılının ikinci çeyreğinde 3 milyon 216 bin, 2004 yılının ilk döneminde 3 milyon 5 bin olan kamuda çalışanların sayısı bu yılın ilk çeyreğinde 2 milyon 325 bine geriledi. 
     Özel sektörde 2003 yılının ikinci çeyreğinde 18 milyon 480 bin, 2004 yılının ilk döneminde 16 milyon 897 bin olan çalışanların sayısı 19 milyon 278 bine çıktı. 
     İstihdam edilenlerin 11 milyon 63 bini ücretli ve yevmiyeli, 6 milyon 477 bini kendi hesabına ve işveren, 4 milyon 648 bini de ücretsiz aile işçilerinden oluştu. 
     
</TEXT>
</DOC>
