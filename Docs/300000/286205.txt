<DOC>
<DOCNO> 286205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas16.html </URL>
<DATE> 2004/11/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gebelik, annenin yaralarını daha hızlı iyileştiriyor... 
</HEADLINE>
<TEXT>

     Gebeliğin farelerde yaraların daha hızlı iyileşmesini sağladığı ortaya çıktı. 
     Amerikalı bilim adamları, doğmamış bebeğin hücrelerinin annenin yarasının iyileşme sürecini desteklediğini tespit ettiler. 
     Bilim adamları, bebeğin anneye sağladığı bu olumlu etkinin, doğumdan sonra 3 hafta süreyle de görülebildiğini kaydettiler. 
     Boston'daki Tufts Üniversitesi'nde görevli Diana Bianchi ve ekibinin konuyla ilgili araştırması New Scientist dergisinde yayımlandı. 
     Dergideki haberde, insanlarda, embriyonun hücrelerinin doğumdan yıllar sonra bile annenin kan dolaşımında ve kemik iliğinde bulunduğu, fakat işlevlerinin ne olduğunun henüz bilinmediği ifade edildi. 
     Bianchi ve ekibinin daha önce yaptığı araştırmaya göre, embriyonun hücreleri annede tiroit, bağırsak, rahim ağzı ve safra kesesi dokusundaki çeşitli hücrelere dönüşebiliyor. 
     Yaptıkları yeni araştırmayla bu hücrelerin yaraların iyileşme sürecinde de rol oynadığını ortaya çıkaran bilim adamları, normal dişi fareleri genetik olarak değişime uğrattıkları erkek farelerle çiftleştirdiler. Erkek farelerin hücreleri VEGFR2 geni devreye girdiğinde parlamaya başlıyor. Bu gen de yaraların iyileşme sürecinde ya da büyüme evrelerinde yeni kan damarlarının oluşumunda devreye giriyor. 
     Gebeliğin başında ''anne adayı'' farelerin sadece plasentasının parladığını belirten bilim adamları, farelerin ciltlerine küçük yaralar açıldığında, parlayan hücrelerin yara içinde de görüldüğünü kaydettiler. 
     Ekip başkanı Bianchi, embriyonun bu ''yardımının'', gebelik sırasında anneye verdiği ''eziyetlerin'' bir karşılığı olduğu yorumunu yaptı. 
     
</TEXT>
</DOC>
