<DOC>
<DOCNO> 296806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun30.html </URL>
<DATE> 2004/12/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Fransız aydınlardan, Türkiye'nin AB üyeliğine destek 
</HEADLINE>
<TEXT>

     Fransa'da bir grup aydın ve yazar tarafından kaleme alınan ortak makalede, ''dünya barışı için Türkiye'nin AB üyeliğinin gerekli olduğu'' belirtildi. 
     Le Monde gazetesinin yarınki sayısında yer alan ''Neden Türkiye'yi kabul etmeli '' başlıklı ortak makaleye, Fransız ünlü sosyologlar Edgar Morin ve Alain Touraine, Sınır Tanımayan Doktorlar Örgütü'nün eski başkanı Jean-Christophe Rufin ve yazar Guy Sorman imza attı. 
     ''Osmanlı İmparatorluğu'nun, 14'üncü yüzyıldan batışına kadar Avrupa'nın süper güçlerinden biri olduğu'' hatırlatılan makalede, ''modern Türkiye'nin de Avrupalı olduğu'' savunuldu. 
     ''Avrupa'nın dünyada bir güç olabilmesi için Türkiye'nin gerekliliğine'' değinilen makalede, ''ABD'nin güce dayalı ve karşı tarafı yok etmeye yönelik politikasına alternatif olarak, İslam dünyasıyla ilişkilerin kurulmasında Türkiye'nin önemli rol oynayabileceği'' görüşü savunuldu. 
     Makalede, Avrupa'nın dünya barışını sağlamak ve terörizmi önlemek için İslam dünyasıyla farklı ilişki kurması gerektiği savunuldu ve bu sürecin Türkiye'nin yardımıyla gerçekleşebileceğine dikkat çekildi. 
     ''Dünyada şu andaki en önemli jeopolitik sorunun, İslam ve Batı'nın çarpışması olduğu'' belirtilen makalede, ''Türkiye'ye hayır demek ufuklarımızı kapatmak ve dünya üzerindeki sorumluklarımızdan vazgeçmek anlamına gelir'' ifadesi kullanıldı. 
     
</TEXT>
</DOC>
