<DOC>
<DOCNO> 251080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko10.html </URL>
<DATE> 2004/06/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 2.31 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.31 oranında değer kazandı. 
     Hafta boyunca sakin sayılabilecek bir seyir izleyen İMKB'de gelecek hafta, NATO zirvesi, ABD Merkez Bankası FED'in toplantısı, Irak'ta yapılacak yetki devri ve açıklanacak enflasyon rakamları yakından izlenecek. 
     Gelecek haftaya ilişkin olumsuz bir beklenti bulunmadığını ifade eden uzmanlar, Hazine'nin yaptığı tahvil ihracının oldukça başarılı geçtiğini, bu gelişmeyle birlikte cari açığın da yavaş yavaş toparlanacağı beklentisinin bulunduğunu kaydediyor. 
     Endeksin haftaya yukarı hareketi için zeminin şimdiden hazır göründüğünü belirten uzmanlar, zirvenin ardından yukarı yönlü hareketin ivme kazanabileceğini, destek noktasının 16,950 puan, dirençlerin ise 17,250 ve 17,500 seviyelerinde olduğunu savunuyor. 
     
     ÖZETLE PİYASALAR 
     Borsadaki sakin seyrin yanında İMKB Tahvil ve Bono Piyasası ortalamalarında vadelerine göre 1 puana varan artışlar oldu. Altın ve euroda artış, dolarda küçük çapta düşüş gerçekleşti. Mevduat faizlerinin ortalamalarında bir değişim yaşanmadı. 
     Hisse senetleri haftalık bazda ortalama yüzde 2.31 oranında değer kazandı. 24 ayar külçe altının gram satış fiyatı yüzde 1.31 oranında, Cumhuriyet altınının satış fiyatı da yüzde 1.55 oranında arttı. Türk Lirası karşısında dolar yüzde 0.13 gerilerken, euro yüzde 0.22 oranında değer kazandı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.31 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 1.05'lik düşüşle başladı. Salı günü de ortalama 0.19 oranında gerileyen Endeks, Çarşamba günü ortalama yüzde 0.40, Perşembe günü ortalama yüzde 0.41 ve Cuma günü de ortalama yüzde 2.76 oranında artış gösterdi. 
     Endeks, hafta boyunca 391.08 puanlık artışla 16,964.08 puandan 17,355.16 puana yükseldi. Hisse senetlerindeki haftalık ortalama artış yüzde 2.31 oldu. 
     İMKB Ulusal-Mali Endeksi 633.76 puan artışla 22,973.33 puandan 23,607.09 puana, İMKB Ulusal-Sanayi Endeksi 270.52 puan artışla 15,050.42 puandan 15,320.94 puana ve İMKB Ulusal-Hizmetler Endeksi 55.52 puan artışla 9,929.87 puandan 9,985.39 puana çıktı. 
     Böylece, mali grup hisseleri ortalama yüzde 2.76 oranında, sanayi grubu hisseleri ortalama yüzde 1.80 oranında ve hizmetler grubu hisseleri ortalama yüzde 0.56 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 307 hisse senedinden 126'sı değer kazanırken, 141 hisse senedi değer yitirdi, 40 hisse senedinin değeri değişmedi. 
     Geçen hafta en yüksek oranlı artış yüzde 16.19 ile Taç Yatırım Ortaklığı hisselerinde gerçekleşti. Yüzde 12.70'lik artışla Türk Demirdöküm hisseleri ikinci ve yüzde 11.63'lük artışla da Yatırım Finansman Yatırım Ortaklığı hisseleri üçüncü oldu. 
     En yüksek oranlı düşüş ise yüzde 14.18 ile Mustafa Yılmaz Yatırım Ortaklığı hisselerinde oldu. Yüzde 14.04'lük düşüşle Lafarge Aslan Çimento hisseleri ikinci ve yüzde 13.15'lik düşüşle de Serve Kırtasiye hisseleri üçüncü sırada yer aldı. 
     İMKB Ulusal Pazar'da geçen hafta toplam 677 milyar 927.1 milyon adet hisse senedi işlem gördü ve karşılığında 1 katrilyon 905.5 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında dolar ve sterlin gerilerken, euro ve İsviçre Frangı değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.13 oranında gerilerken, euro yüzde 0.22 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 2 bin lira düşerek 1 milyon 493 bin liraya gerilerken, Euronun satış fiyatı 4 bin lira artarak 1 milyon 811 bin liraya yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 1.27 oranında düşerek 2 milyon 720 bin liraya inerken, İsviçre Frangı'nın satış fiyatı yüzde 0.42 oranında artarak 1 milyon 200 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 489 bin liradan, euro 1 milyon 809 bin liradan, İngiliz Sterlini 2 milyon 730 bin liradan ve İsviçre Frangı da 1 milyon 195 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.31 oranında, Cumhuriyet altınının satış fiyatı da yüzde 1.55 oranında arttı. 
     Külçe altının gram satış fiyatı 19 milyon 350 bin liraya, Cumhuriyet altınının satış fiyatı da 131 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı da yüzde 3.21 oranında artarak 19 milyon 300 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.31 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,492 puan artarak 487,506 puandan 488,998 puana çıktı. 
     Geçen haftanın en çok değer kazanan katılma belgeleri, yüzde 5.03'lük artışla Turkish Yatırım A Tipi Değişken Fon, yüzde 1.72'lik artışla Strateji A Tipi Değişken Fon ve yüzde 1.48'lik artışla da Evgin A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 3.14'lük düşüşle Akbank A Tipi Teknoloji Sektör Fon, yüzde 1.22'lik düşüşle Bizim Menkul Değerler A Tipi Hisse Fon ve yüzde 1.09'luk düşüşle de İş A Tipi Teknoloji Endeks Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.55 arasında gerçekleşti. 
     Mevduat faizlerinin ortalamalarında önemli bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.7 dolayında bulunan haftalık reponun net getirisi de yüzde 0.33 oldu. 
     
</TEXT>
</DOC>
