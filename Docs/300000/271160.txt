<DOC>
<DOCNO> 271160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko03.html </URL>
<DATE> 2004/09/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sağlık harcamalarında en az pay SSK'lıların... 
</HEADLINE>
<TEXT>

     Sağlık hizmetlerinde standart birliğinin sağlanması ve kamunun sağlık harcamalarının disipline edilmesine dönük çalışma sürüyor. 
     Bu arada ülkede sağlık harcamalarından en büyük payı memurlar ve emeklileri, en az payı ise SSK'lılar alıyor. 
     A.A muhabirinin edindiği bilgiye göre, Maliye, Sağlık, Çalışma ve Sosyal Güvenlik Bakanlıkları ile Emekli Sandığı, SSK ve Bağ-Kur yetkililerinin katıldığı çalışmada, sağlık alanındaki suiistimal olaylarının ve kaynak israfının son bulması ile sağlık hizmetlerinde tek bir sisteme geçilmesi öngörülüyor. 
     Tek sistem ile Emekli Sandığı, SSK ve Bağ-Kur'un hak sahiplerine verdiği sağlık hizmetlerindeki farklılıkların ortadan kaldırılması, bu şekilde devletin herkese aynı tip sağlık hizmeti sunması amaçlanıyor. 
     Sosyal güvenlik kuruluşlarının emekliler ile diğer hak sahiplerine verdiği sağlık hizmetlerinde büyük bir dengesizlik bulunduğunu belirten bir üst düzey yetkili, ''Örneğin SSK'nın ödemediği çok sayıda ilaç için Emekli Sandığı ödeme yapıyor. Ya da sağlık tesislerinden yararlanmada bazı kuruluşlara dönük çeşitli kısıtlamalar bulunuyor. Bu da adaletsizlik yaratıyor. Yeni sistem ile bunlar ortadan kalkacak'' dedi. 
     
     İLAÇ BEDELLERİ NASIL ÖDENECEK 
     Söz konusu çalışmada, bio eşdeğerlilik uygulamasının da tam anlamıyla hayata geçirilmesi planlanıyor. 
     Bio eşdeğer ilaçlar için kamunun ne tür bir ödeme yapacağı da tartışılıyor. Bu çalışma sonunda bio eşdeğer olan ilaçlar için en düşük bedel üzerinden mi ödeme yapılacak, yoksa ortalama bedel mi dikkate alınacak bunlar belirlenecek. 
     Getirilecek standardın ardından, örneğin ağrı kesici ilaçlar için belirli bir ödeme tutarı tespit edilecek. Doktor hangi ilacı yazarsa yazsın, kamu ya da ilgili sosyal güvenlik kuruluşu, sadece o tutar kadar ödeme yapacak. 
     Yeni düzenlemelerde, son yıllarda Bütçe Kanunları ve Bütçe Uygulama Talimatlarıyla getirilen çeşitli düzenlemelere rağmen tam olarak önlenemeyen sağlık harcamalarındaki suiistimal ve kötü kullanımı engelleyecek yeni unsurlara da yer verilecek. 
     Sağlık hizmetlerindeki yeni sisteme dönük teknik çalışmalar neticesinde hazırlanacak taslak, daha sonra Maliye, Sağlık ve Çalışma Sosyal Güvenlik Bakanlarının önüne konulacak. 
     
     DEVLET, SSK'LIYA CİMRİ DAVRANIYOR 
     Bu arada Emekli Sandığı Genel Müdürlüğü verileri, devletin sunduğu sağlık hizmetlerinde en cimri davranılan kesimin SSK'lılar olduğunu ortaya koydu. 
     Verilere göre, SSK'lılar, kişi başına sağlık hizmetinden, kamu çalışanları ve memur emeklilerinin yarısı kadar dahi pay alamıyor. 
     Devlet, geçen yıl 9 milyon 251 bin 5 kamu çalışanı, memur emeklisi ve bunların yakınları için 4 katrilyon 45 trilyon 487 milyar lira sağlık harcamasında bulundu. Böylece bu kesim için kişi başına 442 milyon 681 bin 952 lira, döviz olarak da 317 dolar harcandı. 
     9 milyon 886 bin 505 Bağ-Kur'lu için yapılan toplam harcama ise 3 katrilyon 89 trilyon 500 bin lira oldu. Bu şekilde Bağ-Kur'lu başına gerçekleştirilen sağlık harcaması miktarı, TL bazında 312 milyon 527 bin 450 lira, döviz bazında da 224 dolar olarak hesaplandı. 
     Söz konusu dönemde 29 milyon SSK'lının sağlığı için ise 5 katrilyon 430 trilyon lira harcama yapıldı. Bu veriler sonrasında SSK'lı başına sağlık harcaması tutarı 187 milyon 241 bin 890 lirada, döviz bazında da ise dolarda kaldı. 
     Dünya Sağlık Örgütü'nün WHO 2001 sonu itibarıyla ülkelerin kişi başına sağlık harcama sıralamasında da Türkiye, oldukça gerilerde yeralıyor. 
     Kişi başına 3 bin 774 dolar sağlık harcaması yapılan İsviçre, sağlığa en fazla yatırım yapan ülke olurken, kendisini 2 bin 981 dolar ile Norveç izliyor. Almanya'da 2 bin 412, Yunanistan'da bin 1, Makedonya'da 115 dolar olan kişi başına sağlık harcaması, ülkemizde ise 109 doları aşmıyor. 
     
     PARALAR İLACA GİDİYOR 
     Emekli Sandığı rakamları, sağlık harcamalarının yüzde 59.6'lık bölümünü eczane ve ilaç giderlerinin oluşturduğunu da ortaya koydu. 
     Bunu yüzde 35.9 ile hastane ve tedavi giderleri izlerken, gözlük camı ve çerçevenin toplam harcamalar içindeki payı yüzde 1.6, diş tedavisi ve protezin de yüzde 0.3 oldu. 
     
</TEXT>
</DOC>
