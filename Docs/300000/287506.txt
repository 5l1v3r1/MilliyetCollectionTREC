<DOC>
<DOCNO> 287506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo29.html </URL>
<DATE> 2004/11/09/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
A Milli Takım'ın morali yerinde... 
</HEADLINE>
<TEXT>

     A Milli Futbol Takımı, 2006 Dünya Kupası Eleme Grubu'nda Ukrayna ile yapacağı maçın hazırlıklarını sürdürdü. 
     Milli Takımlar Teknik Direktörü Ersun Yanal yönetiminde, Florya Metin Oktay Tesisleri'nde gerçekleştirilen yaklaşık 1,5 saatlik antrenmanda, futbolcular ısınma hareketlerinin ardından dar alanda kafayla gol çalışması yaptı. 
     Tek pas ve yarı sahada çift kale maçla devam eden antrenmanın son bölümünde, neşeli bir şut çalışması vardı. Önce mavi, sonra kırmızı takım oyuncuları, topluca kale içinde baraj oluşturarak, rakip takımın şutlarının gol olmasını önlemeye çalıştı. Bu çalışmada mavi takım, 1 gol atan kırmızı takım karşısında 3 gol atarak başarılı oldu. 
     Bu arada, yurtdışında oynayan futbolcular ile hastalığı süren kaleci Volkan antrenmana katılmadı. 
     A Milli Takım, yarın yapacağı tek antrenmanla hazırlıklarını sürdürecek. 
     
     KAPTAN BÜLENT ''MÜCADELE ETMEDEN KAZANAMAZSINIZ'' 

     A Milli Futbol Takımı'nın kaptanı Bülent Korkmaz, kampın çok iyi geçtiğini belirterek, ''Hedefimizi belirledik ve o doğrultuda çalışmalarımızı yapıyoruz'' dedi. 
     Ukrayna ile zor bir maç yapacaklarını ifade eden Bülent, ''Grupta güçsüz dediğimiz takımlar da sizi zorlayabiliyor. Mücadele etmeden hiçbir maçı kazanamazsınız. Kendi sahamızda yapacağımız Ukrayna maçında iyi mücadele edip, 3 puan alarak grupta liderliği ele geçirmek istiyoruz'' diye konuştu. 
     Bülent, bir soru üzerine, takımdaki yeni jenerasyondan oyuncuların çok yetenekli olduğunu ve her şeyi profesyonelce yaptıklarını, başarılı olacaklarına inandığını söyledi. 
     Tolga da grup lideri Ukrayna'nın iyi bir takım olduğunu kaydederek, ''İstanbul'da grup liderini yenmek istiyoruz. Bu doğrultuda çalışıyoruz. Her şey yolunda gidiyor'' dedi. 
     
     
     YANAL, ÜMİT MİLLİ TAKIM'DA 

     Milli Takımlar Teknik Direktörü Ersun Yanal ve menajer Can Çobanoğlu, bugün Ümit Milli Takım kampını ziyaret ederek, oyuncularla görüştü. 
     Yanal'ın, ziyaret sırasında ümit milli oyunculara, ''Sizler Türkiye'nin gelecekte A Milli Takımı'nı oluşturacaksınız. A Milli Takım'da oynamak için çok fazla çalışmalısınız. Kendinizi göstermelisiniz'' dediği bildirildi. 
     
     10 KASIM PROGRAMI 

     A Milli Futbol Takımı, Atatürk'ün ölüm yıldönümü nedeniyle yarın basına kapalı özel bir program yapacak. 
     Menajer Can Çobanoğlu, saat 09.05'te saygı duruşunda bulunacaklarını ifade ederek, ''Daha sonra Ersun hoca ve ben, oyunculara Atatürk devrimleriyle ilgili brifing vereceğiz'' dedi. 
     
</TEXT>
</DOC>
