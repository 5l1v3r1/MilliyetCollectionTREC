<DOC>
<DOCNO> 256032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/gun05.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halka silah doğrultan' doktora 312'den ceza 
</HEADLINE>
<TEXT>


Kimliğinden dolayı hastalara aşağılayıcı konuşmalar yapan doktora verilen ceza Yargıtay'ca onandı 


Yargıtay 8. Ceza Dairesi, kimliğinden dolayı hastalara aşağılayıcı konuşmalar yaptığı gerekçesiyle bir doktor hakkında TCK'nın 312. maddesinden verilen mahk miyet kararını onadı. 
Erzurum DGM, Tekman Sağlık Ocağı'nda doktor olarak çalışan Mustafa Şen'i, değişen TCK'nın 312. maddesinin 2. fıkrasında düzenlenen "halkı sınıf, ırk, din, mezhep ve bölge farklılığı gözeterek kin ve düşmanlığa tahrik etmek" suçundan 10 ay hapis cezasına çarptırdı, bu cezayı 1.5 milyar para cezasına dönüştürerek erteledi. Şen bu kararı temyiz etti. 
Temyiz istemini görüşen Yargıtay 8. Ceza Dairesi, yerel mahkemenin kararını oybirliğiyle onadı. Kararda, Tekman Sağlık Ocağı'nda doktor olarak görevli sanığın ayrımcılık yaparak "Kürt kimlikli hastaları" aşağılayıcı konuşmalar yaptığı kaydedildi. 
12 Mayıs 1999'da güvenlik kuvvetleriyle bölücü teröristler arasında çıkan çatışmada şehit düşen güvenlik gücü mensuplarıyla ölü ele geçirilen teröristlerin cesetlerinin sağlık ocağına getirildiği kaydedilen kararda, sanığın, ruhsatlı tabancasını ocağın önünde toplanmış olan topluluğa doğrultarak, aşağılayıcı konuşmalar yaptığı ifade edildi. 

'Kamu düzeni için tehlike' 
Kararda "Sanığın bu sözlerle halkın bir bölümünü diğerine karşı kin ve düşmanlığa tahrik ettiği nefret yayan, çatışmaya kışkırtan ve şiddet kullanmaya davet eden bu ifadelerin duyarlı durumda bulunan bir topluluk önünde sarf edilmiş olması sebebiyle kamu düzeni için somut tehlike oluşturması karşısında hükmün onanmasına karar verilmiştir" denildi. 


</TEXT>
</DOC>
