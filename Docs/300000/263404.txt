<DOC>
<DOCNO> 263404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/soneko07.html </URL>
<DATE> 2004/08/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
ATO'dan bu haftad demiryolu raporu... 
</HEADLINE>
<TEXT>

     Ankara Ticaret Odası ATO Başkanı Sinan Aygün, demiryollarının ucuz ve güvenli bir ulaştırma seçeneği olduğunu belirterek, son iki kazaya bakarak demiryollarının ''linç edilmemesini'' istedi. 
     ATO'nun hazırladığı ''Demiryolu Raporu''nda Türkiye'nin demiryolunun avantajlarından yeterince yararlanamadığı vurgulandı. 
     
     TÜRKİYE'DE KAMYON SAYISI AB TOPLAMINDAN FAZLA 
     Dengesiz bir şekilde karayolu taşımacılığına ağırlık veren Türkiye'nin Avrupa Birliği AB ülkelerinin toplamından daha fazla kamyona sahip olduğu belirtilen raporda, buna karşılık demiryollarında AB standartlarının çok altında kalındığı ifade edildi. 
     AB'de 10 bin kişiye düşen demiryolu uzunluğunun ortalama 5.1 kilometre iken, Türkiye'de 1.4 kilometre olduğu kaydedilen raporda, Türkiye'nin Fransa ya da Almanya standartlarına ulaşmak için demiryolu uzunluğunu 5-6 kat artırması gerektiği bildirildi. 
     Türkiye'nin toplam demiryolu hat uzunluğunun çoğunluğu cumhuriyetin ilk yıllarında yapılmış olmak kaydıyla 10,9 bin kilometre olduğu belirtilen raporda, karayolları için son 20 yılda yaklaşık 30 katrilyon lira harcandığı hatırlatılarak, böylece 12,500 kilometre demiryolu yapabilme fırsatının kaçırıldığı vurgulandı. 
     
     CAN VE MAL İSRAFI 
     Türkiye'de yolcu taşımacılığının sadece yüzde 2'sinin yük taşımacılığının da sadece yüzde 4'ünün demiryoluyla yapıldığı ifade edilen raporda, dengesiz biçimde karayollarına ağırlık vermenin insan hayatının ve ülke kaynaklarının israfı demek olduğu kaydedildi. 
     ATO'nun raporuna göre, demiryollarına ağırlık verildiği takdirde ölümlü kaza sayısı önemli ölçüde azalırken, her yıl 10 milyar dolara ulaşan maddi kayıplardan da tasarruf edilecek. 
     
     HER ŞEYE RAĞMEN GÜVENLİ 
     ATO raporunda son günlerde meydana gelen kazalara rağmen, demiryolunun karayoluna göre daha güvenli bir ulaştırma seçeneği olduğunun da altı çizildi. 
     Rapora göre, karayollarında demiryollarına göre 22 kat daha fazla kaza meydana gelirken, karayolu kazalarında 8 kat daha fazla ölü, 17.7 kat daha fazla yaralı veriliyor. 
     Demiryolu kazalarının hatların eski, rayların yaşlı olmasından kaynaklandığı belirtilen raporda, ulaştırma politikasında demiryollarına ağırlık verilmesi ve gerekli yatırımların yapılması durumunda demiryolu ulaşımının çok daha güvenli hale geleceği de ifade ediliyor. 
     
</TEXT>
</DOC>
