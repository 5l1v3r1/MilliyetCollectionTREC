<DOC>
<DOCNO> 291075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko02.html </URL>
<DATE> 2004/11/22/ </DATE>
<TIME> 01.21 </TIME>
<AUTHOR>  </AUTHOR>
<HEADLINE>
Bursaray B Etabı'nın kredisinin ilk dilimi Ocak'ta serbest bırakılıyor 
</HEADLINE>
<TEXT>

     Bursa Büyükşehir Belediyesi'nin en önemli projelerinden BursaRay'ın B Etabı'nın kredisinin ilk diliminin, Ocak ayında serbest bırakılacağı bildirildi. 
     Büyükşehir Belediyesi'nden yapılan yazılı açıklamada, 55 milyon euroluk kredinin ilk diliminin serbest bırakılması amacıyla Lüksemburg'a giden Büyükşehir Belediye Başkanı Hikmet Şahin ve beraberindeki heyetin, Avrupa Yatırım Bankası AYB Genel Müdürü Terence Brown, BursaRay Proje Koordinatörü Patrick Wals ve Ortadoğu-Akdeniz Ülkeleri Sorumlusu ve Türkiye Masası Şefi Hakan Lucius ile görüşmelerde bulunduğu kaydedildi. 
     BursaRay'ın B Etabı'nın kredisinin ilk diliminin, Ocak ayında serbest bırakılması konusunda mutabakatın sağlandığının belirtildiği açıklamada, görüşmelerde ayrıca, AYB yetkililerinin, Büyükşehir Belediyesi ve sanayicilerin, özellikle sanayi kirliliğini azaltacak yeni projelerine ''Küresel Kredi''lerle destek verilebileceğini ifade ettikleri bildirildi. 
     Açıklamada, AYB yetkililerinin, Türkiye'nin Avrupa Birliği'ne üyeliği konusunda açık destek verdiği ve AK Parti Grup Başkan Vekili Faruk Çelik'in, AYB'nin verebileceği sınai ve çevre yatırımlarına dair diğer kredilerle ilgili brifing vermesi için Türkiye'ye davetini kabul ettiği ifade edildi. 
     Açıklamada, Lüksemburg ziyaretinde Şahin'e, AK Parti Grup Başkan Vekili Faruk Çelik'in yanı sıra Büyükşehir Belediyesi Genel Sekreteri Hüseyin Konçak ve Genel Sekreter Yardımcısı Muammer Subaşı'nın eşlik edeceği belirtildi. 
     
</TEXT>
</DOC>
