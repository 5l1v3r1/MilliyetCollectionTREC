<DOC>
<DOCNO> 287582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas10.html </URL>
<DATE> 2004/11/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
6 dolara dünya çapında bilgisayar sertifikası 
</HEADLINE>
<TEXT>

     
     ESKİŞEHİR, DHA 
     
ESKİŞEHİR Anadolu Üniversitesi, öğrenciler ile akademik personelini dünya çapında geçerli bilgisayar yeterlilik belgesi olan Avrupa Bilgisayar Sertifikası ECDL sahibi yapmak için ECDL A.Ş. firmasıyla anlaşma imzaladı. 
     Anadolu Üniversitesi, yaptığı anlaşmayla özellikle Batı Avrupa ülkelerinde yakından tanınan ve aranan bir sertifika olan ECDL için hem kurs, hem de sınav yapma hakkını elde etti. 
     ECDL için dünyanın her tarafında aynı ders programının uygulandığı belirtilirken, Avrupa ülkelerinde 250 dolara yakın bir maliyetle alınabilen kursun yalnızca 6 dolar karşılığında verileceği bildirildi. 
     Gelir amacı gütmeyen bilimsel bir kuruluş olan ECDL Foundation tarafından desteklendiği belirtilen programın Türkiye'deki yönetimi ve yayılması görevini ise ECDL Bilişim ve Eğitim A.Ş. ile Türkiye Bilişim Derneği üstlendiği kaydedildi. 
     Anadolu Üniversitesi Rektörü Prof. Dr.Engin Ataç, ECDL'nin Türkiye'de henüz yeterince tanınmadığını belirterek, "Bu program dünyada, özellikle de Batı Avrupa ülkelerinde biliniyor ve aranıyor. ECDL kurslarının ve sınavının Anadolu Üniversitesi kimliği taşıyan tüm öğrencilere, akademik ve idari personele yönelik açıldı'' dedi. 
     Projeden başlangıçta 5 bin kişinin yararlanması beklendiğini belirten Rektör Profesör Ataç, "Hedefimiz bu rakamın yüz binlere ulaşmasıdır. ECDL sertifikası eğitimi şu anda 58 ülkede veriliyor. Dünyada bu sertifikaya 2.5 milyon kişi sahip. Yurtdışındaki öğrencilerimiz de aynı şartlarda sertifikadan alabileceklerdir'' diye konuştu. 
     
</TEXT>
</DOC>
