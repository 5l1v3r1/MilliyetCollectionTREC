<DOC>
<DOCNO> 292727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/guncel/axgun02.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukuk, sahil yolunda ezildi 
</HEADLINE>
<TEXT>


Karadeniz Sahil Yolu'nun Arhavi geçişi inşaatına vurulan 3 mühür de kırıldı, mahkeme kararına rağmen inşaat sürüyor 

Turan ŞENTÜRK ARHAVİ Artvin, DHA 

Karadeniz Sahil Yolu'nun Artvin'in Arhavi ilçesi geçişine ilişkin inşaata belediye tarafından vurulan üçüncü mühür de yapımcı firmalar tarafından kırıldı. 
Arhavi Belediye Başkanı CHP'li Musa Ulutaş ve sivil toplum örgütlerinin yapımcı firmalar ile Karayolları Bölge Müdürlüğü yetkilileri hakkında yargıya başvurmalarına neden olan olaylar, inşaatın ilçe sahilini yok edeceği tartışmalarıyla başladı. Ulutaş ve sivil toplum kuruluşlarının projenin iptali için başvurduğu Erzurum İdare Mahkemesi, 2 ay önce "yürütmeyi durdurma" kararı verdi. İtiraz üzerine dosya Danıştay'a gönderildi. 

Sahilimizi isteriz 
Danıştay'ın kesin kararını henüz açıklamamış olmasına rağmen Cengiz ve Mapa inşaat firmalarının yol yapım çalışmalarını yürütmeleri üzerine harekete geçen Belediye Başkanı Ulutaş, yetkisini kullanarak şantiyeyi 2 kez mühürledi. Ancak mühürleri kıran yapımcı firma yetkilileri, yol yapımını sürdürdüler. 
Şantiyeyi önceki gün bir kez daha mühürleyen Ulutaş, şunları söyledi "Sahillerimizi gelecek nesillere beton yığınları olarak bırakmak istemiyoruz. Kanun da, mahkeme de, sağduyu sahibi Arhavili hemşerilerimiz de arkamızda. Kumsalın üzeri kayalarla kapatıldığı için davacı olmuştuk. Yetkimiz çerçevesinde inşaatı 2 kez mühürledik, fakat kırdılar. Üçünçü mühür son müdahaledir. Mücadelemiz yasal yollarla devam edecektir. Güney geçiş projesi hayata geçirilse, hem yol yapılır hem sahil korunur." 
Ulutaş ve ekipler, deniz dolgu sahasında 2 ayrı yere mühür vurdu. Ancak bu mühürler de söküldü. Karayolları Bölge Müdürlüğü yetkililerince yüklenici firmanın şantiye şefi Şeref Savaş'a "İnşaatı yeniden başlatın" talimatı verildiği iddia edildi. Ulutaş, sivil toplum örgütleri temsilcileriyle birlikte Karayolları 10. Bölge Müdürlüğü ile yüklenici firmalar Cengiz ve Mapa İnşaat firmaları hakkında Arhavi Cumhuriyet Savcılığı'na suç duyurusunda bulundu. 


</TEXT>
</DOC>
