<DOC>
<DOCNO> 297766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/spor/spo04.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikahsız Yattara 
</HEADLINE>
<TEXT>



Çocuğu da var 
TRABZON'DA özel yaşamı ve eşiyle yaşadığı kavgalarıyla gündemi meşgul eden İbrahim Yattara'nın sürpriz bir özelliği daha ortaya çıktı. Gineli futbolcunun, Amiyeta ile evli olmadığı, bir çocuk sahibi olduğu eşiyle nikahsız yaşadığı öğrenildi. Bordo - Mavili oyuncunun bu durumu, büyük şaşkınlık yarattı. 

İlk 11'e giriyor 
AMİYETA'NIN, ülkesine gittiği dönemde çapkınlık yaptığı gerekçesiyle oturduğu siteden de çıkartılan Yattara, son olarak eşinin şikayeti üzerine karakolluk olmuştu. Yetenekli oyuncu, Ziya Doğan'ın ayrılması, İhsan Derelioğlu'nun göreve gelmesiyle birlikte ilk 11'de yer alma şansını da yakaladı, ancak gol fırsatı bulamadı. 

'İstifayı düşündüm' 

TRABZONSPOR Başkanı Atay Aktuğ, yerel bir televizyon kanalında çarpıcı açıklamalar yaptı. Yönetim olarak başarılı işler yaptıklarına inandığını söyleyen Aktuğ, bir yıllık süreçte takımın durumundan çok fazla tatmin olmadığını da itiraf etti. Bordo - Mavililer'in patronu, "Fenerbahçe yenilgisinden sonra istifayı düşündüm. Ama çevrem bunun yanlış olduğunu söyledi" dedi. 
ZİYA Doğan'ın bu takıma çok şey verdiğini, ancak Trabzonspor'un da Doğan'a büyük katkı sağladığını vurgulayan Aktuğ, ayakları üzerinde duran bir kulüp meydana getirmek istediğini söyledi. Aktuğ, seçim öncesinde de şu mesajı iletti "Kongrede kim seçilirse seçilsin birbirimizle uğraşmayalım. Rakibimiz çok. Onlarla uğraşalım. Bu şehir futbol takımına sahip çıkmalıdır." 


</TEXT>
</DOC>
