<DOC>
<DOCNO> 253510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun06.html </URL>
<DATE> 2004/07/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD, Irak'ta 1 ton radyoaktif madde buldu... 
</HEADLINE>
<TEXT>

     ABD'nin Irak'ta teorik olarak ''kirli bomba'' yapmaya ya da nükleer program geliştirmeye yarabilecek radyoaktif madde ve zenginleştirilmiş uranyum bulduğu bildirildi. 
     ABD Enerji Bakanı Spencer Abraham, yazılı bir açıklama yaparak, 23 Haziran'da bir operasyon sırasında ele geçirilen 1 ton kadar radyoaktif maddenin ''teröristlerin'' eline geçmeden bulunmasının ABD Başkanı George Bush yönetiminin önemli bir başarısı olduğunu kaydetti. 
     20 kadar uzmanın katıldığı ve Uluslararası Atom Enerjisi Ajansı ile Iraklı yetkililerin bilgisi dahilinde düzenlenen operasyonda ele geçirilen radyoaktif maddelerin uçakla ABD'ye götürüldüğü, Enerji Bakanlığı'na ait depolarda saklanacağı, tıp, tarım ya da sanayideki ihtiyaçlar için kullanılabilecek daha az radyoaktif olan maddelerin ise Irak'ta bırakıldığı belirtildi. 
     
     ABD'Lİ ASKER KAZADA ÖLDÜ 
     Bu arada, Ramadi kenti yakınlarında trafik kazası geçiren bir Amerikan askerinin öldüğü bildirildi. 
     Amerikalı askeri sözcü, bu sabah erken saatlerde lastiği patlayan askeri kamyonun devrilmesi üzerine kamyondaki 1 askerin öldüğünü, 3'ünün yaralandığını söyledi. 
     ABD Savunma Bakanlığı rakamlarına göre, Mart 2003'ten bu yana çatışma dışında meydana gelen kazalarda 223 asker öldü. 
     
</TEXT>
</DOC>
