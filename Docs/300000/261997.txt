<DOC>
<DOCNO> 261997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun14.html </URL>
<DATE> 2004/08/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Beyzbol sopasıyla katliam .. 
</HEADLINE>
<TEXT>

     ABD’de siyah giyinip, yüzlerini maskeyle kapatan alüminyum beyzbol sopalı 4 kişi, bir evi basıp buradaki 4’ü erkek 6 kişiyi döverek öldürdü. 
     ABD’nin Florida eyaletinin Deltona kentindeki bir evde geçen cuma günü dövülerek öldürülen 6 kişinin cesetleri bulundu. Olayı araştıran polis, siyah giyinmiş, yüzleri maskeli, alüminyum beyzbol sopaları taşıyan 4 kişinin, Telford Lane’deki evi basarak dördü erkek, ikisi kadın 6 kişiyi döverek öldürdüğünü saptadı. 
     Hunharca cinayeti, Microsoft X-Box oyun seti ile birkaç elbisesinin çalındığını iddia eden çete lideri Troy Victorino ile onun tuttuğu üç gencin işlediği anlaşıldı. 
     
     Yüzü paramparça 
     Polisin araştırması sonucu şu bilgiler ortaya çıktı. Çete lideri Troy Victorino, bir evi işgal etmişti. Ancak evsahibinin torunu 22 yaşındaki Erin Belanger, polise şikayet edip Victorino’yu evden attırdı. Bunun üzerine çete lideri Victorino 27 , şikayet eden genci Gelip kafanızı kıracağız’ diye tehdit etti. Victorino sonra da intikam için, yanına 18’er yaşındaki Robert Cannon, Jerone Hunter ve Michael Salas’ı da alarak herkes uyurken evi basıp kapıyı kırdı. Evde, Burger King’de çalışan iki çift ile iki misafir vardı. Bunlardan biri de çete liderini şikayet eden gençti. Kurbanlar arasında en kötü dövülen şikayetçi genç Belanger’in yüzü öyle parçalanmıştı ki dişçi kayıtları bile teşhis etmeye yeterli olmadı. 
     
     İdamları isteniyor 
     Victorino ve çetesi korkunç cinayette beyzbol sopalarının yanısıra, bıçak da kullandılar. Tutuklanan 4 kişinin idamları isteniyor. Cinayet işlenen evde, Victorino’nun çalındığını iddia ettiği eşyaları da bir kutu içinde bulundu. Cinayette ölenlerin yakınları fotoğraflarla yas tutuyor. 
     
</TEXT>
</DOC>
