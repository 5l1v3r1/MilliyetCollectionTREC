<DOC>
<DOCNO> 252719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur13.html </URL>
<DATE> 2004/07/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Doğubeyazıt'taki deprem... 4 köyde daha çadıra ihtiyaç var... 
</HEADLINE>
<TEXT>

     Doğubayazıt Kaymakamı Nurullah Çakır, deprem bölgesinde 4 köyde daha çadıra ihtiyaç olduğunu söyledi. 
     Depremde en fazla hasarın meydana geldiği Yığınçalı Köyü'nde incelemelerde bulunan Çakır, gazetecilere yaptığı açıklamada, şu ana kadar Yığınçalı, Kutlubulak, Sağlıksu, Karabulak ve Günyolu köylerinde toplam 355 çadır, 250 yatak ve 300 battaniye dağıtıldığını bildirdi. 
     Çakır, depremde hasar gören Subeşiği, Bozkır, Bardaklı ve Kucaklı köylerinde de çadıra ihtiyaç duyulduğunu belirtti. 
     Hasar tespit çalışmalarının devam ettiğini ifade eden Çakır, bölgede Kızılay, Sivil Savunma, TEDAŞ, Türk Telekom ekipleri ile sağlık görevlilerinden oluşan yaklaşık 100 kişilik ekibin görev yaptığını söyledi. 
     Çakır, Ziraat Bankası yetkililerinin, köyde, yarın, deprem nedeniyle doğrudan gelir desteği ödemesi yapacağını kaydetti. 
     
</TEXT>
</DOC>
