<DOC>
<DOCNO> 275721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur28.html </URL>
<DATE> 2004/09/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
RTÜK'ten dizilere uyarı "Tümüyle reklam yasağı koyarız" 
</HEADLINE>
<TEXT>

     RTÜK Başkanvekili Zakir Avşar, vatandaşların en çok dizi aralarında yayınlanan reklamlardan şikayetçi olduğu belirterek, ''60 dakikalık bir dizide 67 dakikalık reklam kuşağı yayına konuluyor. Bu olacak iş değil, bu sorunu vatandaşlarla el ele verip çözeceğiz'' dedi. 
     RTÜK Başkanvekili ve beraberindekiler, Gaziantep Gazeteciler Cemiyeti GGC Başkanı Abdullah Sabri Kocaman'ı ziyaret etti. 
     RTÜK Yasası'nın bazı maddelerinde yapılan değişikliklerde, ekran karartmanın önüne geçilerek kapatma cezasının en asgariye indirildiğini vurgulayan Avşar, şöyle konuştu 
     ''Bundan sonra ulusal ve yerel televizyon kanallarında yasalara aykırı yayınlanan programların diğer bölümlerinde ya tümüyle reklam yasağı konacak. Örneğin 1 saatlik programın ise ilk yarım saatinde reklam yasağı konulacağı gibi cezalar da verilebilecek. Bu şekilde programın cezalandırılması yoluyla kanal kapatmanın önüne geçilmiş olunacak.'' 
     
     ''KANAL KAPATMA ZORLAŞTI'' 
     Yayın ihlallerinden ötürü RTÜK tarafından verilen para cezalarına ağırlık verilmesinin, özellikle yerel ve bölgesel yayın yapan yayıncı kuruluşları maddi sıkıntılara soktuğuna dikkat çeken Avşar, ''Başka çare yok. Herkes ona göre hata yapmamaya bakacak. Herkes en asgari gayreti gösterecek'' diye konuştu. Ulusal ve yerel televizyonların yaptıkları yayın ihlallerinden dolayı kolay kolay kapatılamayacağını, ancak bazı özel durumlarda kapatılmalarının gündeme gelebileceğini vurgulayan Avşar, şöyle devam etti 
     ''Eskiden yayın ihlallerine karşın 3 ile 6 ay arasında kapatma cezaları verilebiliyordu. Yapılan değişiklikle kanal kapatma zorlaştı. Buna göre program durdurma, para cezaları ve en son çözüm olarak da yayın durdurma cezası verilebilecek. Yayın durdurma cezası en fazla 1 aylık bir süreyi kapsayacak. Kapatma cezaları ise özellikle ülkenin bölünmez bütünlüğü, organize suçlar veya çocukların ruh halini bozacak programları yayınlayanları kapsıyor.'' 
     
     ''ŞİKAYETLER-'' 
     Alo RTÜK hattına gelen şikayetler arasında, birinciliği dizi aralarında yayınlanan reklam kuşaklarının oluşturduğunu ifade eden Avşar, ''Bize yapılan şikayet başvurularının yüzde 90'ını program aralarındaki reklam kuşakları oluşturuyor. Buna çözüm için çalışıyoruz. Ancak, vatandaşlar bizden önce çözümü kendisi bulmuş. Nedir bu çözüm Eline alıyor kumandasını kanal değiştirip o uzun reklam kuşağını izlemiyor'' dedi. Özellikle dizi aralarında yayına konulan uzun reklam kuşaklarının vatandaşlar tarafından izlenmediğini gören reklam firmalarının, bu uygulamadan vazgeçmeye başladıklarının görüldüğünü ifade eden Avşar, şöyle devam etti 
     ''60 dakikalık bir dizide 67 dakika reklam kuşağı yayına konuluyor. Bu olacak iş değil, bu sorunu vatandaşlarla el ele verip düzelteceğiz. Böyle bir uygulama dünyanın hiçbir yerinde yok. Bu gibi hatalar yüzünden geçmişte bizlerin izleme raporlarına bile giremeyen bazı küçük kanallar bugün bu tip hatalara yer vermedikleri için en çok izlenen kanallar haline geldiklerini görüyoruz. 
     İzleyicilerin istek ve hassasiyetlerine önem vermeyen program veya kanallar vatandaşlar tarafından izlenmemekle cezalandırıldıklarını bilmeleri gerekir.'' Medyanın bir avuç mutlu azınlığı izlemekten vazgeçmesi gerektiğini belirten GGC Başkanı Kocaman ''Mutlu azınlığı bırakıp, hastanelere, köylere, mezralara, gidip halkla iç içe olunmalı. Burada fakir ve muhtaç vatandaşlarla bir araya gelip onların sorunlarını dinlemeli ve mutluluklarını paylaşıp kamuoyuna yansıtılmalı''dedi. 
     GGC Başkanı Kocaman konuşmaların ardından günün anısına başkanvekili Avşar ve üyelere plaket verdi. 
     
</TEXT>
</DOC>
