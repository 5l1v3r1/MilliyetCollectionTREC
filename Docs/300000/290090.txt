<DOC>
<DOCNO> 290090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun17.html </URL>
<DATE> 2004/11/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ariel Şaron'dan 'barış' sinyali 
</HEADLINE>
<TEXT>

     İsrail Başbakanı Ariel Şaron, Filistin yönetiminin İsrail'e yönelik kışkırtmaların önüne geçmesi durumunda barış yolundaki sınavı başarıyla tamamlayacağını söyledi. 
     Şaron'un bu sözleri Filistin yönetimiyle diyaloğa başlama yönünde 'yumuşama sinyali' olarak yorumlandı. 
     
     "Diyalog girişimleri şartlara bağlı" 
     Liderliğini yaptığı Likud Partisi'nin toplantısında bir konuşma yapan Şaron, yeni Filistin yönetimiyle başlatılacak olası diyalog girişimlerinin birtakım şartlara bağlı olduğunu belirtti. 
     
     Medya ve eğitim şiddeti kışkırtıyor 
     Filistin medyası ve eğitim sisteminin İsrail'e yönelik şiddeti kışkırttığını savunan Şaron, yeni yönetimin bunların önüne geçmesi durumunda barış için gerekli iradeyi ortaya koymuş olacağını vurguladı. 
     Şaron, terörist örgütlenmelerin çökertilmesi ve silahsızlandırma girişimlerinden vazgeçilemeyeceğinin de altını çizdi. 
     
     Şaron yumuşuyor mu 
     İsrailli uzmanlar Arafat döneminde diyaloğa pek yanaşmayan Şaron'un sözlerinin 'yumuşama sinyali' olduğu yorumunda bulundu. 
     
     Filistin seçimleri 9 Ocak'ta 
     Filistin halkının gündeminde ise 9 ocakta yapılması planlanan başkanlık seçimleri var. Arafat'tan sonra boşalan devlet başkanlığı koltuğu için eski Başbakan Mahmud Abbas'ın yanı sıra üç kişi daha adaylığını açıkladı. 
     Hamas'ın kurucularından Şeyh Talal Sider, Nablus'taki Elnajah Üniversitesi öğretim görevlisi Abdüssettar Kassam ve Ceninli avukat Gassam Barham diğer adaylar. 
     
</TEXT>
</DOC>
