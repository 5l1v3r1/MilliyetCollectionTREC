<DOC>
<DOCNO> 264032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yazar/asik.html </URL>
<DATE> 2004/08/17/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Türban çözümü... 
</HEADLINE>
<TEXT>


Profesör Emre Kongar, Cumhuriyet'teki yazısında, türban sorununun ancak demokrasi ortak paydası üzerinde çözülebileceğini anlatıyor... Diyor ki 
- "Gelenekçi liberaller" mevcut demokratik rejimi "İslamileştirme" projelerinden vazgeçerlerse, projenin rozeti haline gelmiş olan türban sorunu da gündemden düşecektir. Ama bunun için iktidarın "demokratik rejimi İslamileştirme" projesinden vazgeçtiğini açıkça belirtmesi gerekmektedir... 
Prof. Kongar yazıyı şu soruyla bitiriyor "Öyle bir niyetleri var mı dersiniz " 

Süreyya Ayhan'ın kocası ve antrenörü Yücel Kop, "Basın bizimle uğraşacağına banka soyanlarla uğraşsın" demiş. 
İyi de... Bizim memlekette Süreyya'lar banka soyguncusu kadar kolay yetişmiyor ki... 

TÜBİTAK'ta tasfiye TÜBİTAK'ın Popüler Bilim Kitapları İşletme Müdürü Kemal Bostancıoğlu'nun işine geçen hafta son verildi... Popüler Bilim Kitapları, TÜBİTAK'ın en yararlı faaliyetlerinden biri... Binlerce kişi bu sayede ucuz fiyatlarla bilimsel konulara ulaşabiliyor. Kemal Bostancıoğlu Popüler Bilim Kitapları'nın en üst düzey yetkilisiydi... Dört yıl önce yılda 400 bin olan kitap yayınını 900 bine kadar çıkarmıştı. TÜBİTAK Bilim Kitapları ucuzluğuna ve yüksek kalitesine rağmen kendi ayakları üzerinde durabiliyordu... Bostancıoğlu bu başarılarından dolayı sakıncalı bulundu anlaşılan... 

Denizle hiçbir bağlantısı olmayan ülkeler yüzmede olimpiyat şampiyonu çıkarırken, üç tarafı denizle çevrili ülkemiz finale neden tek bir yüzücü çıkaramıyor. Bilen var mı 
Haldun Ertem 

Kahramanlar geçiyor İkinci tren kazasından sonra ne diyeceği pek merak edilen TCDD Genel Müdürü Süleyman Karaman'ı ara ki bulasın. Hazret kayıplarda. 
Son MİT skandalında herkes konuşuyor ama bir tek MİT'in bağlı olduğu Başbakan Tayyip Erdoğan ortalarda yok... 
Herkes mi kayıp Yooo... Mesela Spordan Sorumlu Devlet Bakanı Mehmet Ali Şahin her an ekranlarda... Atina'da haltercilerimiz Nurcan Taylan ve Halil Mutlu'nun şampiyonluklarından sonra ekranda sporculardan çok sayın Bakan görünüyor... 
Yetkililer fırtınalı havada arazi, güzel havada en tepelerde... 

Bombalı uçak... Ozan Ceyhun pazar günü İstanbul'dan Frankfurt'a hareket eden, ancak bomba ihbarı üzerine Budapeşte'ye inen Lufthansa uçağının içindeydi. Budapeşte Havaalanı'ndaki izlenimlerini anlatırken 
- Benzemez kimse bize diye düşünüyordum ama benzerimiz varmış, dedi... 
- Hayrola 
- Biz bombalı pakete tekme atan veya elle açmaya çalışanlarla dalga geçeriz malum... Macar polisi işte aynen öyle, çantalarda bomba aramasını elleriyle yaptı... Eğer çantalarda bomba olsa havaya uçmuştuk. 

Tren mağdurlarına Haber yürek dağlayıcı idi... Tavşancıl'daki tren kazasında ölen Seyfi Göktepe'nin oğlu Selman Göktepe cenaze töreninde yetkililerden babasının işini istemişti. Çünkü babanın ölümüyle aile sefaletin içine düşecekti... Çünkü Türkiye'de ölen ölür, kalan sağlar perişan olur. 
Mine Kırıkkanat Radikal'deki sütununda hatırlattı geçenlerde... 
Avrupa ülkelerinde "devlet" vardır. Sosyal yardımlar anlamlıdır. Buna rağmen bu tür kazalardan sonra kazazedeler bir dernek kurar, tazminat davalarını dernekleri aracılığıyla topluca yürütürler. Sonunda okkalı tazminatlar alırlar. Kimse aç ve açıkta kalmaz... 
Pamukova ve Tavşancıl'da yakınlarını kaybedenler, böyle bir dernek oluşturmalı davalarını topluca yürütmeliler... Aksi takdirde kazanın gürültüsü geçince onların geçim derdi de unutulacak, her biri kaderine terk edilecektir. 

Bektaşi fıkrası Geçen gün, aralarında ünlü bestek r Avni Anıl'ın da bulunduğu bir arkadaş grubunda son tren kazaları konuşuluyordu. Gruptakilerden biri yetkililerin her iki kazayı da "Takdiri ilahi"ye bağlamalarını, "Her şey Allah'tan" şeklindeki yaklaşımlarını eleştirdikten sonra Avni Anıl'a döndü 
- Üstat dedi, siz bu konuda ne düşünüyorsunuz 
Avni Anıl yanıtını bir fıkrayla verdi 
"Bektaşi'nin biri her gün kasabada 'Her şey Allah'tan', 'Her şey Allah'tan' diye mırıldanarak dolaşır dururmuş. Bir gün kasabanın serseri delikanlılarından biri yine böyle mırıldanarak dolaşmakta olan Bektaşi'ye arkasından sessizce yaklaşmış, ensesine okkalı bir şaplak atmış. Canı fena halde yanan Bektaşi'nin pür hiddet dönüp kendisine ters ters baktığını görünce 
- Öyle ne bakıyorsun baba erenler demiş, hani her şey Allah'tandı. 
- Tabii demiş Bektaşi, her şey Allah'tan da ben hangi deyyusu aracı ettiğine bakıyorum." 



</TEXT>
</DOC>
