<DOC>
<DOCNO> 270754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur20.html </URL>
<DATE> 2004/09/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Birtan Altınbaş'ın gözaltında ölümü... Polise 4 yıl 5 ay hapis .. 
</HEADLINE>
<TEXT>

     Hacettepe Üniversitesi öğrencisi Birtan Altınbaş'ın 1991 yılında gözaltında ölümüyle ilgili yargılanan polis memuru Ahmet Baştan, 4 yıl 5 ay 10 gün hapis cezasına çarptırıldı. 
     Ankara 2. Ağır Ceza Mahkemesi'nde görülen davanın bugünkü duruşmasına müdahil avukatları katılırken, sanık ve sanık avukatları katılmadılar. 
     Müdahil avukatlarından Oya Aydın, her iki sanığın, alınan ifadelerinde ve mahkemeye intikal eden savunmalarında ortaya çıkan çelişkili durumun, Altınbaş'ın sorgusunda hazır bulunduklarını ortaya koyduğunu savundu. 
     Sanıkların, ''gözaltında ağır işkence yaparak adam öldürme'' ve ''böylesine önemli bir duruşmanın zaman aşımına uğratılmasına çalışma ve uğraşma'' fiillerini işlediklerini söyleyen Aydın, polis memurları hakkında TCK'nın 59. maddesinde belirtilen ceza indiriminin uygulanmamasını talep etti. 
     Aydın, verdiği dilekçeyle, mahkeme heyetinden, ''sanıkların 3 yıldır adreslerinin bilinmesine rağmen yakalanmalarını sağlamayan'' İstanbul Emniyet Müdürlüğü, İstanbul Valiliği, Pendik ve Üsküdar emniyet müdürleri ile görevli memurlar hakkında suç duyurusunda bulunulması istedi. 
     Aydın, ayrıca sanıklar hakkında 3'te 2 oranında ceza artırımı yapılmasını istedi. 
     Mahkeme heyeti açıkladığı davaya ilişkin kararında, sanıklardan Naip Kılıç'ın sorgulama ekibinde bulunduğunun tespit edilemediğini belirterek, beraatine karar verdi. 
     Kararda, Ankara Terörle Mücadele Şubesi'nde görev yapan Ahmet Baştan hakkında ise ''faili belli olmayacak biçimde kastı aşan adam öldürme'' suçunu işlediği belirtilerek, 4 yıl 5 ay 10 gün hapis cezasına çarptırıldığı ifade edildi. 
     Sanığın 59. madde kapsamındaki ceza indiriminden yararlanacağı bildirildi. 
     Mahkeme heyeti, kendilerinden talep edilen suç duyurusuyla ilgili olarak da müdahil avukatlardan bu başvuruyu kendilerinin yapmasını istedi. 
     Ankara 2. Ağır Ceza Mahkemesi'nde daha önce yapılan yargılamada, Altınbaş'ın ''gözaltında işkence sonucu öldürülmesiyle'' ilgili olarak polis memurları İbrahim Dedeoğlu, Hasan Cavit Orhan, Süleyman Sinkil ve Sadi Çaylı, TCK'nın ''İşkence'' ve ''kastı aşan adam öldürme'' fiillerinden 4 yıl 5 ay 10'ar gün hapis cezasına çarptırılmış, sanık 4 polis memuru hakkında da beraat kararı verilmişti. 
     
</TEXT>
</DOC>
