<DOC>
<DOCNO> 251238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko01.html </URL>
<DATE> 2004/06/27/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Pamuk borsası canlandı... 
</HEADLINE>
<TEXT>

     Çukurova başta olmak üzere pamuk ekim alanlarında yıllardır devam eden daralmanın ardından, çiftçilerin yeniden bu ürüne dönüş yapmaya başlamalarının, pamuk borsasını canlandırdığı bildirildi. 
     AA muhabirinin Adana Ticaret Borsası ATB verilerinden derlediği bilgiye göre, geçen yılın ilk 5.5 aylık döneminde borsada, 76 trilyon 611 milyar 205 milyon 859 bin lira karşılığında toplam 39 milyon 144 bin 954 kilogram pamuk işlem gördü. Bu yılın aynı döneminde ise işlem hacmi 62 milyon 759 bin kilograma, parasal değeri ise 132 trilyon 486 milyar 377 milyon 521 bin liraya yükseldi. 
     ATB Başkanı Fethi Coşkuntuncel, 1970'li yıllarda altın çağını yaşayan, Türk filmlerine pamuk ağaları ile konu olan, adına ''Altın Koza'' film festivalleri düzenlenen pamuğun, yeniden eski tahtına dönmeye başlamasının umut verici olduğunu belirtti. 
     Coşkuntuncel, Eylül ayında yeni mahsulün hasat edileceği pamuğun kilosunun şu anda borsada 1 milyon 950 bin lira ile 2 milyon lira arasında işlem gördüğünü, bu rakamların da dünya piyasaları seviyesinde olduğunu vurgulayarak, şunları söyledi 
     ''Türkiye'nin toplam ihracatında önemli bir pay sahibi olan tekstil sektörünün hammaddesini oluşturan pamukta son yıllarda ülke genelinde yaşanan gerileme, bizi bu üründe tamamen dışa bağımlılıkla yüz yüze getiriyordu. Ancak, geçen yıldan itibaren başlayan ekim alanlarındaki yükseliş, hem ülke ekonomisi hem de yöre çiftçisinin gelir düzeyi açısından sevindiricidir.'' Coşkuntuncel, pamukta taban fiyat uygulamasının artık geçerliliğini kaybettiğini, son 60 yıldır bunun hiçbir faydasının olmadığının anlaşıldığını anlatarak, ''Pamukta üreticiyi destekleme, ucuz mazot, gübre ve sertifikalı tohumluklarla olmalı. Aksi uygulamalar ne üreticiye ne de ülke ekonomisine fayda getirir'' dedi. 
     
     ALTERNATİFLER MUTLU ETMEDİ 

     TMMOB Ziraat Mühendisleri Odası ZMO Adana Şube Başkanı Ayhan Barut da pamuğun, ekim alanlarının artırılması gereken bir ürün olduğunu belirterek, ''Adana'da geçen yıl 35 bin hektar olan pamuk ekim alanlarının bu yıl 50-55 bin hektar civarında olduğunu tahmin ediyoruz'' dedi. 
     Barut, 1970'li yıllarda 300 bin hektara çıkan ekim alanlarının, son 4-5 yıl öncesine kadar 30 bin hektara kadar gerilemesinden sonra üreticilerin mısır, soya, ayçiçeği, narenciye ve karpuz gibi alternatif ürünlere yöneldiğine işaret ederek, şunları söyledi 
     ''Ne yazık ki alternatif ürünler üreticiyi mutlu etmedi. Her üründe ayrı bir sorun yaşandı. Bu yıl bunun en çarpıcı örneği karpuzda yaşandı. Üretici, karpuzu maliyetinin altında bile satamaz hale geldi. Bu nedenle yeniden arayışa giren üreticiler, eski dost pamuğa sarılmaya başladı.'' Barut, Çukurovalı pamuk üreticisini bu üründen uzaklaştıran en önemli faktörün uygulanan yanlış politikalar, işçilik maliyetleri ve işçi teminindeki güçlükler olduğunu vurgulayarak, ''Yörede son yıllarda pamukta makineli hasada geçişle ilgili önemli çalışmalar yapılıyor. Bu çalışmaların üretime yansıyacağını tahmin ediyoruz'' şeklinde konuştu. 
     
</TEXT>
</DOC>
