<DOC>
<DOCNO> 278026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun36.html </URL>
<DATE> 2004/10/07/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
ABD'nin Irak kitle imha silahı raporu... 
</HEADLINE>
<TEXT>

     ABD Başkan yardımcısı Dick Cheney, ABD'nin Irak'taki silah gözlemcilerinin başı Charles Duelfer tarafından hazırlanan yeni raporun, Başkan George W. Bush'un Irak'a savaş açma kararının doğruluğunu gösterdiğini savundu. 
     Cheney, 2 Kasım'da yapılacak başkanlık seçimi öncesinde Miami'de seçim kampanyası çalışmalarını yürütürken, Duelfer'in raporunun, Irak Savaşı'nı ertelemenin seçenekler arasında bulunmadığını gösterdiğini ileri sürdü. 
     Duelfer'in raporu, Irak'ın eski lideri Saddam Hüseyin'in silah programını 1991 Körfez Savaşı'ndan sonra bıraktığı ve 2003 itibariyle dünyaya bir tehdit oluşturmadığını, Saddam'ın tek amacının, uluslararası ambargonun kaldırılması olduğunu anlatıyor. 
     Cumhuriyetçi Partili Bush yönetiminin seçimlerdeki rakibi Demokrat Partililer, Duelfer raporunun, Irak'ı işgal etmenin hata olduğunu bir kez daha ortaya koyduğu tezini vurguluyor. Bush yönetimi, Irak'ın kitle imha silahları programının, hem Irak'ın komşuları hem de ABD için büyük bir tehdit oluşturduğu tezinden yola çıkarak Irak Savaşı'nı açmıştı. 
     Cheney ise Miami'deki konuşmasında, ''Saddam'ın birinci amacı, uluslararası yaptırımların kaldırılmasını sağladıktan sonra silah programına geri dönmekti'' dedi. Ancak Cheney, bu iddiasını destekleyecek ayrıntı vermedi. Dick Cheney, rapora göre BM'nin ''Gıda için Petrol'' programının, Saddam tarafından tamamen kendi çıkarlarına göre kullanıldığını da kaydetti. 
     Duelfer'in raporuna göre Saddam Hüseyin, Gıda için Petrol programını, yabancı hükümetleri satın almak için araç olarak kullandı. Cheney, bu konuya dikkati çektikten sonra, ''silah gözlemcilerine, işlerini daha fazla yapabilmelerini sağlamak için, Irak'ı işgali geciktirme yönünde hiçbir neden yoktu'' dedi. 
     Raporda Saddam'ın elinde silah bulundurmaktaki amacının, İran ve İsrail gibi eski düşmanlarına karşı olduğu vurgulanmıştı. Duelfer raporu, dün, Amerikalı senatörlere ve kamuoyuna duyurulmuştu. 
     
</TEXT>
</DOC>
