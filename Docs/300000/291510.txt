<DOC>
<DOCNO> 291510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur05.html </URL>
<DATE> 2004/11/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Apartman yöneticisine borç dayağı 
</HEADLINE>
<TEXT>

     Neşet KARADAĞ ADANA, DHA 

ADANA'da 59 yaşındaki apartman yöneticisi Yılmaz Ulusu, aldığı 600 milyon liralık borcu ödemediği gerekçesiyle aynı apartmanda oturan komşusu Muammer ve oğlu Engin Akıllı tarafından hastanelik edilinceye kadar dövüldü. 
     Uzun yıllar Macaristan'da çalıştıktan sonra emekli olup Türkiye'ye dönen Yılmaz Ulusu, oturduğu Toros Mahallesi 76 Sokak'taki Zülel Apartmanı'nın bir süre önce yöneticiliğini yapmaya başladı. Yılmaz Ulusu, bir ihtiyacı için komşusu Muammer Akıllı ile oğlu Engin Akıllı'dan 10 günlüğüne 600 milyon lira borç aldı. 
     Borcunun 300 milyon lirasını ödeyen Yılmaz Ulusu, kalan 300 milyon lirayı ödeyemeyince komşusu ile kavga etti. Muammer ve Engin Akıllı önceki gün Yılmaz Ulusu'nun evine giderek alacaklarını istedi. Yılmaz Ulusu, şu anda ödeyecek gücünün olmadığını söyleyince tartışma çıktı. Tartışma sırasında baba oğul Akıllı tekme tokat Yılmaz Ulusu'yu dövüp hastanelik etti. 
     SSK Hastanesi'nde tedavi altına alınan apartman yöneticisi Yılmaz Ulusu, komşularından şikayetçi olup, "Kalan 300 milyon lira borcumu ödeyemedim. Süre vermelerini istedim. Bana, senedi tefeciye 180 milyona sattıklarını söylediler. Eşime ve kızıma tekrar senet imzalatmak istediler. Kabul etmeyince küfür edip beni dövdüler. Borcunu ödeyemediği için bir insana küfür edilip, dövülür mü '' dedi. 
     Baba oğul Muammer ve Engin Akıllı polis tarafından gözaltına alındı. Olayla ilgili soruşturmanın sürdürüldüğü bildirildi. 
     
</TEXT>
</DOC>
