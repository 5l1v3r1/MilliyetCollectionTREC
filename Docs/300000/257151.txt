<DOC>
<DOCNO> 257151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo35.html </URL>
<DATE> 2004/07/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kıran Galatasaray'ın Hagi ile hiçbir sıkıntısı yok... 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, teknik direktör Gheorghe Hagi ile hiçbir sorunlarının bulunmadığını söyledi. 
     Kulüp ikinci başkanı Ergun Gürsoy'un, Gheorghe Hagi ile arasında soğukluk bulunduğu ve bu nedenle Almanya kampına gitmediği biçimindeki söylentilere açıklık getiren Turgay Kıran, ''Hagi takımın başında. Galatasaray'ın da Hagi ile hiçbir sıkıntısı yok. Ergun Gürsoy ile olması ise mümkün değil. Çünkü Hagi'yi getiren Ergun Gürsoy'dur. Galatasaray'da herşey düzgün bir şekilde yürüyor'' dedi. 
     Transfer çalışmalarının sürdüğünü, 1 ya da 2 oyuncu daha almayı düşündüklerini de ifade eden Kıran, ''Yönetici arkadaşlarımız bu konuda çalışmalarını sürdürüyor. Ama henüz sonuçlanan birşey yok. Galatasaray'ın, 100. yıl için her konuda büyük çalışmaları var. Çok iddialı olduğumuzu, hep birlikte yaşayarak göreceğiz'' diye konuştu. 
     
</TEXT>
</DOC>
