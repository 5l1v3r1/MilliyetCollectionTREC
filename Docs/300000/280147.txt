<DOC>
<DOCNO> 280147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur56.html </URL>
<DATE> 2004/10/14/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
Kütükten "iskelet" çıktığı iddiası... 
</HEADLINE>
<TEXT>

     Tokat'ın Turhal İlçesi'nde yaşayan Gülüzar Altun'un kestiği odunun altındaki kütüğün yarılması sonucu çıkan nesnenin bir hayvan iskeleti olduğu, ancak türü ve yaşının tespiti için incelenmesi gerektiği belirtildi. 
     AA muhabirinin görüştüğü, nesneyi bulan 49 yaşındaki Altun, iskelet olduğunu öne sürdüğü parçayı Gaziosmanpaşa Üniversitesi'ne götürdüğünü ancak yetkililerin ne olduğuna dair tam bir bilgi vermediğini belirterek, incelenmesi için Ankara'ya götürülmesi gerektiğini söylediklerini kaydetti. 
     Bulduğu parçanın çok değerli olduğuna inanan Altun, ''iskeletini'' elinden alacakları endişesiyle nesneyi kimseye bırakmayacağını belirterek, ''İnceleyeceklerse burada incelesinler. Onu hiçbir yere göndermem'' dedi. 
     Bu arada, AA muhabirinin görüşüne başvurduğu müze yetkilileri de parçanın kendi konuları olmadığını, ancak bir antropolog tarafından incelenmesi gerektiğini söylediler. 
     Nesneyi gördüğünü kaydeden Gaziosmanpaşa Üniversitesi Fen-Edebiyat Fakültesi Biyoloji Bölümü öğretim üyelerinden Doç. Dr. Menderes Suiçmez ise AA muhabiriyle yaptığı görüşmede, parçanın kesinlikle bir hayvan iskeleti olduğunu, ancak türü ve yaşının tespit edilmesi için laboratuvar ortamında incelenmesi gerektiğini kaydetti. 
     Doç. Dr. Suiçmez, iskeletin bölgede yaşadığı belirlenen hiçbir sürüngen türüne benzemediğini sözlerine ekledi. 
     Turhal'da Nurkavak Mahallesi'nde yalnız yaşayan Gülüzar Altun, bir süre önce Ray Mahallesi'nden satın aldığı evinde, kestiği odunun altındaki çam kütüğü yarılmış ve kütüğün köke yakın bölümünden hayvan iskeleti olduğu iddia edilen nesne çıkmıştı. 
     
</TEXT>
</DOC>
