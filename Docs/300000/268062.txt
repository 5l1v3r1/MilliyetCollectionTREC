<DOC>
<DOCNO> 268062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yazar/gureli.html </URL>
<DATE> 2004/09/01/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Çivi çakmak 
</HEADLINE>
<TEXT>


Pamukova'daki tren faciasına ilişkin yazımıza TCDD Genel Müdürlüğü Basın - Yayın ve Halkla İlişkiler Müşaviri Mehmet Aycı'dan yaklaşık üç misli uzunlukta bir açıklama geldi. Aycı, yazısının bir yerinde bizi ahlaksız ilan ederken şöyle diyor 
"Bütün bilimsel ve teknik uyarılar dikkate alınmıştır. Bütün bunları 'alan dışı' bir gazeteci olarak bilmemeniz doğaldır. Ancak, demiryolları konusunda bilgisizliğiniz üzerine bina ettiğiniz yazıyla demiryollarını töhmet altında bırakmanız doğal olmadığı gibi, ahlaki de değildir." 
"Alan içi" müşavire ahlak üzerine suçlamasını iade edecek değiliz çünkü böyle bir zihniyet üzerinde o kavram yıpranır. 
Bizi bilgisizlikle de suçlayan müşavirin verdiği şu bilgiyi herkesin not etmesinde yarar var 
"Bir defa Türkiye'de hızlı tren bulunmamaktadır. Yazınızda bahsetmeye çalıştığımız tren, konvansiyonel tren diye tabir edilen normal trenlerdir." 
Peki, normal trenlerdi de Başbakan'ın kırmızı şapka giyip şef trenliğini yaptığı o şaşaalı törenlerde atılan nutuklar neydi Facia olana kadar herkesin ağzında hızlı ya da hızlandırılmış tren cakası, faciadan sonra normal tren açıklaması .. 
Bizim yazımız, bu cakayı ve faciadan sonra "Demiryollarına 50 yıldır çivi çakılmamış" mazeretine sığınan siyasi zihniyeti hedef alıyordu. Müşavirin dediği gibi demiryolcuları değil. Demiryolcuların ne güç koşullarda fedakarca çalıştıklarını biz müşavirden daha iyi biliriz. 
Gelelim, 50 yıldır çakılmayan çivi hikayesine. Yazımızda sorduğumuz "Çiviyi çakmadan o trenleri niye işletiyorsun " sorusu bugün de geçerli. 
Nitekim, 39 kişiyi öldüren faciadan bunca zaman sonra hala bu "konvansiyonel" tren seferlerine başlanmaması da "çivi" konusunda haklılığımızı doğruluyor. 
Açıklamanın sonlarında doğru bir söz var "... demiryollarına çivi çakmak duvara çivi çakmaya benzememektedir." 
Dileriz ki, bu söz siyasilerin kulağına küpe olur bundan sonra çiviyi doğru yere çakmadan cafcaflı törenlerle yola çıkmazlar. 
Biraz kişisel olacak ama, açıklamadan bir cümle daha aktaracağız 
"Kütüphanemdeki Nail Güreli imzalı kitapları yeniden gözden geçirmeyi düşünüyorum." 
Müşavir Mehmet Aycı arkadaşa son kitabımız "Şu Bizim Medya"yı da okumasını öğütler, bu "postmodern reklam" fırsatını bize verdiği için teşekkür ederiz 

Bir şiir 
Dizelerimiz Hasan Akarsu'dan Şiirler Kanadı Gülden, Gerçek Sanat Yayınları, 2004 
"Kardelenler açar Kanatlanan umutlarla Kuşlar geçer üstünüzden Anınız Yoksa unuturlar" 



</TEXT>
</DOC>
