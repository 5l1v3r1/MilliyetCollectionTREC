<DOC>
<DOCNO> 291132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy19.html </URL>
<DATE> 2004/11/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
CHP Genel Sekreteri Sav Yayınladığımız genelgenin arkasındayız 
</HEADLINE>
<TEXT>

     CHP Genel Sekreteri Önder Sav, Şişli Belediye Başkanı Mustafa Sarıgül tarafından Mersin'de düzenlenen mitinge katılan milletvekilleriyle ilgili değerlendirmeyi parti yönetiminin yapacağını belirterek, ''Yayınladığımız genelgenin arkasındayız. Bu genelge parti tüzüğümüzün gereğidir'' dedi. 
     AA muhabirinin konuya ilişkin sorusunu yanıtlayan Önder Sav, partiden tedbirli olarak ihraç istemiyle Disiplin Kurulu'na sevkedilen bir kişinin yaptığı etkinliğe katılmanın, buna destek vermenin CHP Tüzüğü'nün 70. maddesine açıkça aykırı olduğunu belirterek, bu nedenle söz konusu genelgeyi yayınladıklarını söyledi. 
     Yayınladıkları genelgenin arkasında olduklarını vurgulayan Sav, Mustafa Sarıgül tarafından geçen hafta Mersin'de düzenlenen mitinge katılan milletvekilleriyle ilgili olarak Merkez Yürütme Kurulu'nun 24 Kasım Çarşamba günü toplanarak gerekli değerlendirmeyi yapacağını bildirdi. Sav, ''Toplantıda, gündemimizdeki tüm konuları görüşeceğiz. Bu konu da şu anda bizim gündemimizdeki konulardan biridir. Bunu da değerlendireceğiz'' dedi. 
     Öte yandan CHP Parti Meclisi de 26 Kasım Cuma günü toplanarak gündemdeki son gelişmeleri değerlendirecek. 
     Bu arada, Sarıgül'ün geçen hafta Mersin'de yapılan mitingine katılan muhalif milletvekillerinin de yarın CHP TBMM Grup toplantısı öncesinde biraraya gelecekleri öğrenildi. 
     
</TEXT>
</DOC>
