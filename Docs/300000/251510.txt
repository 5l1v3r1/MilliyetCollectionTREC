<DOC>
<DOCNO> 251510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonyas02.html </URL>
<DATE> 2004/06/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
''Kaprisli güzeller''in pes dedirten istekleri... 
</HEADLINE>
<TEXT>

     Müzik dünyasının iki kaprisli güzeli, kendilerini organizasyonlarına çağıranları daveti yaptıklarına yapacaklarına pişman etti. Christina Aguilera ve Jennifer Lopez, özel jetten bir haftalık yiyeceğe, kral dairesinden şişelerce şampanyaya kadar uzanan istekleriyle organizatörleri çıldırttı. 
     Internetteki ''londonmirror'' sitesinin haberine göre, Aguilera'yı Londra'ya ucuzluk mevsiminin başladığına ilişkin açılışa davet eden Harrods, ünlü şarkıcıdan yaka silkti. 
     Bu iki saatlik açılış için 365 bin dolar alan Aguilera, bununla da kalmayarak özel jet ve kral dairesi istedi. Kral dairesinde de inanılmaz isteklerde bulunan şarkıcı, oda sıcaklığında tam 10 şişe Evian marka su, bitki çayları, rokfor peyniri, tabak tabak taze meyve, organik süt, şişelerce özel marka şarap, şampanya ve votka da talep etti. Böylece ''ucuzluk'' için Aguilera'yı davet eden şirket bu işi çok ''pahalıya'' ödemiş oldu. 
     JENNIFER, HER ZAMANKİ JENNIFER... 
     Aslında kaprisleri artık haber niteliği bile taşımayan Jennifer Lopez, inanılmaz isteklerine yenilerini ekledi. 
     İngiliz basın organı ''londonmirror''ın kendi ülkelerinde Aguilera ile yaşadıklarını hayretle aktarmasından sonra ''newyorkdailynews'' da kendi şehrindeki Lopez skandalını yazdı. 
     New York Belediye Başkanı Michael Bloomberg'in özel davetlisi olarak burada düzenlenen olimpiyat meşalesi törenine gelmesi beklenen Lopez, ''işlerinin yoğunluğu'' yüzünden törene katılamadığını söylese de durumun böyle olmadığı görüldü. 
     ''Yoğun'' şarkıcı Lopez daha sonra eşi Marc Anthony'nin aynı günkü konserinde neşeyle eğlenirken görüntülenince gerçeği farkeden basın organları biraz araştırma yaptı ve işin rengi ortaya çıktı. 
     Etkinlikte sahne almak için özel jet, geceliği 9 bin 500 dolarlık hotel suiti isteyen Lopez, günlüğü 4 bin 500 dolardan özel kuaförü ve makyajcısını da getirmelerini talep etti. 
     Belediye bu yükün altından kalkamayacağı için sponsorların kapısı çalındı. Ancak onlar da kaprisli güzel için elini cebine atmayınca Lopez'in macerası başlamadan bitti. 


     
</TEXT>
</DOC>
