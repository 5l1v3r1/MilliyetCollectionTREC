<DOC>
<DOCNO> 280306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun31.html </URL>
<DATE> 2004/10/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Enron ile çalışan bankacılar yargı önünde 
</HEADLINE>
<TEXT>

     BBC 

Londra'da bir yargıç, 3 İngiliz bankacının İngiltere'de işlendiği iddia edilen yolsuzluk suçlarından yargılanmaları için Amerika Birleşik Devletleri'ne iadesine karar verdi. 
     Amerikalı savcılar, Gary Mulgrew, Giles Darby ve David Bermingham'ın, çalıştıkları İngiliz bankası National-Westminster'ı dolandırmak amacıyla, müflis Amerikan enerji şirketi Enron'dan iki üst düzey yetkili ile işbirliği yaptıklarını söylüyor. 
     Zanlılar suçlamaları reddederken, bugünkü kararın, adil yargılanmalarını engelleyeceğini söylüyor bu nedenle ABD yerine İngiltere'de yargılanmayı talep ediyorlar. 
     Zanlılar, ayrıca temyiz başvurusunda bulunacaklarını açıkladılar. 
     Bermingham, Mulgrew ve Darby iştiraklerden birinin yok pahasına satılması için Enron ile gizli anlaşma yapmakla suçlanıyorlar. 
     İade başvurusu, bu yıl başında kabul edilen yeni yasa sayesinde yapıldı. 
     Yasa ile terörist olduklarından şüphelenilen kişilerin iade sürecini hızlandırmak amaçlanıyordu. 
     Dava dosyası, İçişleri Bakanlığı'na gönderilecek, ardından, zanlıların iade edilip edilmeyeceği netleşecek. 
     Olaya karışan tüm kişiler İngiltere'de yaşıyor. Ancak Amerikalı savcılar, davanın Enron şirketinin merkezinin bulunduğu Teksas'ta yapılmasını talep ediyor. Şirket, bundan 3 yıl önce büyük bir mali skandalın ardından iflas etmişti. 
     Zanlılar, suçlu bulundukları takdirde, Amerikan yasalarına göre, 30 yıla kadar hapis cezasına çarptırılabileceklerini söylüyorlar. 
     Zanlılar, 7 ayrı yolsuzluk vakasıyla suçlanıyor yasadışı yollardan Amerikan banka sistemi üzerinden uluslararası banka sistemlerini kullanarak para kazandıkları iddia ediliyor. 
     Savcılara göre zanlıların her biri, bu süreçte, yaklaşık 3 milyon dolar kazanç elde etti. 
     
</TEXT>
</DOC>
