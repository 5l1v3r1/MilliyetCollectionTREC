<DOC>
<DOCNO> 290297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/dunya/adun.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da 'fişek' paniği 
</HEADLINE>
<TEXT>


Ege'de Limni Adası'nın güneyinde yaşanan it dalaşı sırasında bir Türk F - 16'sının kendisine kilitlenen Yunan füzesini yanıltmak için ısı fişeği attığı iddiası, Atina'da heyecan yarattı 

Yorgo Kırbaki - Atina 


Türk Hava Kuvvetleri'ne ait bir F - 16 savaş uçağının Ege'de Limni Adası'nın güneyinde bir Yunan savaş uçağıyla giriştiği "it dalaşı" dog fight sırasında 3 adet "flare" ısıya güdümlü füzeleri yanıltmak için kullanılan ısı fişeği fırlattığı iddiası, Atina'da savaş heyecanı yarattı. Yunan medyası, iki ülke savaş uçakları arasında yaşanan ve artık kanıksanan it dalaşlarının bu kez neredeyse gerçek bir çatışmaya dönüşmenin eşiğinden döndüğünü ileri sürdü. 

Bir ay içinde ikinci olay 
Türk pilotların son bir ay içinde 2. kez bu yola başvurduklarına dikkat çeken Yunan gazeteleri, "Türkler artık Ege'de sanal it dalaşlarından çıkıp sanki gerçek çatışma ortamında uçuyorlar. F - 16'ların kontrol düğmeleri birbirine çok yakın. Flare düğmesi, uçaktaki füzelerin fırlatıldığı düğmelerin hemen yanında. Ayrıca füzeler de ısıdan son derece kolay etkileniyor. Eğer Türk pilot bir hata yapsaydı, sıcak olay yaşanacaktı" diye yazdılar. 

Türk pilot 3 ısı fişeği attı 
Yunan medyasına göre, geçtiğimiz perşembe meydana gelen olayda, bir Türk F - 16'sı Limni Adası'nın güneyinde Yunan "hava sahasına" girdi. Bunun üzerine bir Yunan F - 16'sı hemen bölgeye uçtu. 2 savaş uçağı arasında it dalaşı başladı. Bir Yunan F - 16'sı, it dalaşı sırasında Türk F - 16'sını havadan - havaya fırlatılan füzelerinin radarına kilitledi. Bunun üzerine Türk F - 16'sının pilotu, Yunan F - 16'sındaki radarı yanıltmak için 3 kez flare düğmesine bastı. Yunan uçağındaki füzeler, Türk F - 16'sının motor ısısı yerine flare ısısına yönlendi. 

Ankara doğrulamadı 
Askeri yetkililer, Yunan savaş uçaklarıyla Türk savaş uçakları arasında yaşanan it dalaşı sırasında, Türk pilotlarının "flare" atmak zorunda kaldığı yönündeki iddiaları yalanladı. Yetkililer, Atina'nın Limni Adası'na, Lozan'a aykırı olmasına rağmen, öteden beri deniz unsurlarını yanaştırdığını vurguladı. 
Bu arada Atina'daki gerilim, Midilli'den gelen bir başka haberle daha da arttı. İkisi silahlı uçan 11 Türk savaş uçağının daha Yunan hava sahasını "ihlal" ettikleri ve iki ülke savaş uçakları arasında 5 kez it dalaşı yaşandığı ileri sürüldü. Yunanistan, hava sahasını tek taraflı olarak 10 mil olarak ilan etmiş bulunuyor, ancak Türkiye ve NATO bunu 6 mil olarak tanıyor. Bu nedenle Yunanistan 10 - 6 mil arasında kalan ve aslında uluslararası hava sahası olan bölgedeki askeri uçuşları ihlal sayıyor. 


</TEXT>
</DOC>
