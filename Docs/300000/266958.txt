<DOC>
<DOCNO> 266958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur14.html </URL>
<DATE> 2004/08/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çalınan bilgisayara değil, kitabına yanıyor... 
</HEADLINE>
<TEXT>

     İstanbul Üniversitesi İÜ Veteriner Fakültesi İç Hastalıkları Anabilim Dalı Başkanı, Uzman Psikolog Prof. Dr. Tamer Dodurka'nın, içinde 3 yıllık çalışmasının ürünü olan bilimsel eserinin bulunduğu dizüstü bilgisayarı çalındı. 
     Prof. Dr. Dodurka, A.A muhabirine yaptığı açıklamada, ''Hayvan Sahipleri İçin Köpek Davranış Sorunları ve Çözümleri'' başlıklı bir kitap yazdığını anlatarak, şunları söyledi 
     ''Yaz tatilinin başlamasıyla yoğun bir çalışma içine girerek, kitabı son haline getirmiştim. Artık rötuşlarını yapıyordum. 1-2 haftalık bir işi kalmıştı. Bu sırada Çorlu'daki evime giren hırsız, dizüstü bilgisayarımı çaldı. Kitabımın ham halinde yedeği elimde var, ancak son halini yedeklememiştim. Kitap üzerinde en yoğun çalışmayı yaptığım son 3 aylık çalışmam, artık elimde yok. Bu dönemde yaptığım çalışma en önemlisiydi. Çünkü vaka örneklerini yazmıştım. Bundan önceki 1 yılda yaptığım çalışmayı, yoğun bir tempoyla bu dönemde gerçekleştirmiştim. 
     Bilgisayarımda sadece kitabım değil, ders notlarım da vardı. Onları da yeniden düzenlemem gerekiyor. Derslerde anlattığım slaytlar, hastalıklarla ilgili görsel materyaller, hepsi gitti...'' Her yerde sürekli çalışmak amacıyla dizüstü bilgisayarı tercih ettiğini dile getiren Prof. Dr. Dodurka, ''Kitap üzerinde çalışmak amacıyla Çorlu'daki evime gittim. Bir süre çalıştıktan sonra bilgisayarı evde bırakarak dışarıya çıktım. Silivri'deki yazlığıma geçtim. 'Bilgisayarı yarın alırım' diye düşünüyordum. Ancak 3 gün sonra eve dönebildim. Bilgisayar o süreçte çalınmış'' diye konuştu. 
     Polise başvurduğunu, ancak bilgisayarın bulunması konusunda çok ümitli olmadığını belirten Prof. Dr. Dodurka, ''Bilgisayarın maddi değeri hiç önemli değil, ama içindekilerin gitmesi çok can yakıcı. Çalan kişi laptopumu bana getirirse, ona 5 tane laptop hediye ederim. Yeter ki içindekileri bana versin'' dedi. 
     
     ''MOTİVASYONUMU KAYBETTİM'' 
     Prof. Dr. Tamer Dodurka, bu olaydan sonra motivasyonunu kaybettiğini ve kitap üzerinde çalışamadığını belirtti. 
     Dodurka, sözlerini şöyle sürdürdü 
     ''Tekrar çalışmaya başlarsam 3 ayda yine aynı çalışmayı yapabilirim, ama bu motivasyon kaybı nedeniyle belki aynı çalışmayı 1 yılda bitirebileceğim. Üzerimdeki şoku atlatmayı bekliyorum. Moral bozukluğu gerçekten insanı yıkıyor. Bu durumu atlattıktan sonra yine çalışmaya başlayacağım, çünkü kitapta ele aldığım konularla ilgili çok talep var.'' Kitabı hakkında bilgi de veren Prof. Dr. Dodurka, yaklaşık 300-400 sayfa olarak planladığı kitapta ''köpeklerdeki davranış bozuklukları ve bunların çözüm yollarını'' ele aldığını bildirdi. 
     Araştırmaların, köpeklerin yüzde 98'inde en az bir davranış bozukluğunun görüldüğünü ortaya çıkardığını anlatan Prof. Dr. Dodurka, ''bu sorunların hayvan sahiplerinin yanlış tutumu ve olumsuz çevresel etkenlerden kaynaklandığını'' ifade etti. 
     Prof. Dr. Dodurka, kitapta, köpeklerde bir davranış sorunu ortaya çıkmaması için sahiplerinin uygulayacağı tutum ve davranışları anlattığını, ayrıca bir davranış sorunu varsa bunun düzeltilmesi için yapılması gerekenleri ele aldığını sözlerine ekledi. 
     
</TEXT>
</DOC>
