<DOC>
<DOCNO> 286524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas21.html </URL>
<DATE> 2004/11/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İşte dünyanın en pahalı takım elbise markaları... 
</HEADLINE>
<TEXT>

     Dünyanın en pahalı takım elbiselerinin fiyatının 30 bin dolara kadar yükselebildiğini yazan ABD'nin Forbes dergisi, Arap prensleri, Rus zenginleri, rock yıldızları ve ekonomik imparatorluklara sahip işadamlarından oluşan çok kısıtlı bir müşteri kesimine hitap eden bu piyasanın kalite ve fiyat konusunda yarıştığını kaydetti. 
     Bir takım elbisenin 5 bin dolar ya da daha yüksek bir fiyata çıkmasındaki faktörleri, '' malzeme, işçilik, yetenek ve bir miktar da kendini beğenmişlik'' şeklinde yazan dergi, 2 bin dolarlık bir takım elbise ile bunun üç-dört katı bir takım elbise arasında aslında çok fazla bir farkın bulunmadığını ifade etti. 
     Ancak, pek çok erkeğin giydikleri takım elbiseyi kendileri için hem fiziksel hem de psikolojik bir zırh olarak gördüğü için, bu kişilerin bir takım elbiseye ödediği fiyat arttıkça kendilerine olan güveninin de arttığını belirten Forbes, bu sayede bu kişilerin ''Bir elbiseye 10 bin dolar ödeyebiliyorum ama diğerleri ödeyemiyor'' şeklindeki ayrıcalıklı olma psikolojisini yaşadıklarını kaydediyor. 
     Forbes'e göre bazı moda markaların takım elbise fiyatları ise şu rakamlar arasında değişiyor 
     ''Kiton 6.000-30.000 dolar , William Fioravanti 5.500-10.500 dolar , Jon Green 5.100-20.000 dolar , H. Huntsman 4.500-11.500 dolar , Liana Lee 4.500-8.000 dolar , Sartoria Domenico Caraceni 4.500-18.000 dolar , Leonard Longsdail 4.000-5.500 dolar , Domenico Vacca 3.900-10.000 dolar , Jay Kos 3.800-8.500 dolar , Brioni 3.500-25.000 dolar , Anderson Sheppard 3.500-5.700 dolar , Oxford Clothes 3.500-15.000 dolar , Gieves Hawkes 3.500-11.000 dolar ve Ralph Lauren Purple 3.500-10.000 dolar '' 
     
</TEXT>
</DOC>
