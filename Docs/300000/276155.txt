<DOC>
<DOCNO> 276155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun15.html </URL>
<DATE> 2004/09/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fransız rehinelerin durumu h l belirsiz 
</HEADLINE>
<TEXT>

     Irak'ta rehin tutulan 2 Fransız gazetecinin Iraklı direnişçilerin elinde ve güvende olduğu, serbest kalmalarının ise Felluce bölgesinden başkent Bağdat yönüne giden çıkışın güvenli hale gelmesine bağlı bulunduğu ileri sürüldü. 
     Suriye'nin başkenti Şam'da bulunan Fransız milletvekili Didier Julia'nın ekibindeki 2 üyeden biri olan Philippe Evano, ''Fransız rehineler 15 gündür emin ellerde, yani direnişçilerin elinde, serbest kalacaklar, ancak Amerikan bombardımanı yüzünden Felluce bölgesinden çıkışları tıkanmış durumda'' ifadesini kullandı. 
     Evano, 2 gazeteciyi gidip alacak ve Fransa'ya gitmeleri için Bağdat'a çıkışlarını sağlayacak arabulucunun girişinin güvenliğini sağlamaya çalıştıklarını belirtti. 
     Aynı ekipteki Bruno Carnez de Amerikalıların 20 Ağustos'tan bu yana rehin tutulan Fransız gazeteciler Christian Chesnot ile Georges Malbrunot'nun serbest kalmaları için bir jest yapmaya karşı çıkmadıklarını kaydetti. 
     Carnez, Fransız milletvekili Julia'nın bu akşam saatlerinde Şam'a gelmesinin beklendiğini de bildirdi. 
     Doğrudan Fransa Cumhurbaşkanı Jacques Chirac himayesinde çalıştığı belirtilen Fransız milletvekili Julia, Le Parisien gazetesine verdiği demeçte, Irak'a bir ekip gönderdiğini, bu ekibin ciddi güvenlik sorunlarıyla karşılaştığını ifade etmişti. 
     
</TEXT>
</DOC>
