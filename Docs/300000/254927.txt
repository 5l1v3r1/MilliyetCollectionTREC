<DOC>
<DOCNO> 254927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/aeko.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yoksulluk sınırının altındayız' diyen asker yüzde 18 zam istedi 
</HEADLINE>
<TEXT>


TSK personelinin yüzde 96'sının maaşının yoksulluk sınırı olan 1 milyar 443 milyon liranın altında kaldığını belirten Genelkurmay, hükümetten maaş iyileştirmesi istedi 

AYDIN HASAN Ankara 

Genelkurmay Başkanlığı, AKP hükümetine, ülke güvenliğinin zaafa uğramaması, ordu içindeki disiplinin bozulmaması ve kamu kesimindeki mali hiyerarşinin korunması çerçevesinde, subay ve astsubayların maaşlarında iyileştirme yapılması uyarısında bulundu. 
Genelkurmay Başkanlığı, 14 Ocak 2004'te Başbakanlığa gönderdiği yazıyla Türk Silahlı Kuvvetleri TSK personelinin maaşlarında iyileştirme yapılmasını istedi. Ancak, Başbakanlık bu yazıya yanıt vermedi. Bunun üzerine Genelkurmay 
İkinci Başkanı Orgeneral İlker Başbuğ imzasıyla 22 Haziran 2004'te Başbakanlığa yeni bir yazı gönderildi. Yazının eklerinde TSK personelinin maaşlarını gösteren tablolar ile maaş artış yasa taslağına ve maaş teklif tablosuna da yer verildi. Teklif tablosuna göre, TSK personeli için ortalama yüzde 18 oranında zam istendi. Kıdemli binbaşılar için yüzde 27 zam istenirken, Genelkurmay Başkanı'nın maaşında yüzde 12.5 artış talep edildi. Artışın aylık mali yükü ise 32 trilyon lira olarak hesaplandı. 

Subay, işçiden az kazanıyor 
Ekteki maaş tablosunda, uzman erbaştan orgenerale kadar TSK personelinin rütbesine göre aldığı maaşlar da gösterildi. Yoksulluk sınırının 1 milyar 443 milyon lira olarak belirtildiği tabloda uzman onbaşı, uzman çavuş, astsubay çavuş, başçavuş, kıdemli başçavuş, teğmen, üstteğmen, yüzbaşı ve binbaşı rütbesindeki personelin maaşı bu sınırın altında kaldı. TSK'nın toplam personelinin yüzde 96'sını oluşturan bu rütbedeki görevlilerin maaşları yoksulluk sınırını geçemedi. 
Yazı ekindeki taslak gerekçesinde, kamu kesiminde son dönemde yapılan iyileştirmeler sonucunda TSK ile diğer kamu personeli arasındaki maaş dengelerinin giderek bozulduğu belirtildi. Gerekçede, "Mülki idare amirlerinin hizmet tazminat oranlarında yapılacak yeni düzenlemeyle dördün biri kaymakam, tuğgeneral seviyesine çıkartılacaktır" ifadesi yer aldı. Kamu işçi ücretleri ortalamasının 1 milyar 318 milyon lira olduğu belirtilerek, TSK personeli maaş ortalamasının ise 1 milyar 2 milyon lira olduğu kaydedildi. 

Subaylar rahatsız 
Yazıda, kışladaki subayların ciddi bir rahatsızlık içinde olduğunu ifade eden şu cümle dikkat çekti 
"Mali durumun iyileştirilmesi TSK personelinde büyük beklenti haline gelmiştir. Büyük bir özveriyle mesai mefhumu gözetmeksizin ülkenin bekası için en ücra köşelerde mahrumiyet içinde çalışan ve ekonomik sıkıntı içerisinde olan personele, maaşlarında iyileştirme yapılmamasının gerekçesi izah edilememektedir." 

İstenen maaş tutarları bin TL Rütbe Mevcut maaş İstenen maaş Artış Uzman çavuş 759.990 873.099 13.45 Kıdemli Başçavuş 1.149.937 1.333.657 15.00 Asteğmen 831.671 1.008.330 21.22 Teğmen 1.035.272 1.298.495 25.23 Üsteğmen 1.000.137 1.356.323 25.63 Yüzbaşı 1.191.570 1.503.261 26.15 Binbaşı 1.307.289.000 1.650.009 26.70 Yarbay 1.755.718 2.116.325 21.33 Albay 2.050.033 2.479.820 22.16 Tuğgeneral 2.545.892 3.097.006 17.06 Tümgeneral 2.531.389 3.260.425 Korgeneral 3.058.958 3.520.585 15.47 Orgeneral 3.587.840 4.113.544 14.86 Genelkurmay Bşk. 5.009.817 5.639.519 12.57 


</TEXT>
</DOC>
