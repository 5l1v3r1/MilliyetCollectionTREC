<DOC>
<DOCNO> 281546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy02.html </URL>
<DATE> 2004/10/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
CHP'de sular ısınıyor... 
</HEADLINE>
<TEXT>

     CHP Genel Sekreteri Önder Sav ile Genel Başkan Yardımcısı Eşref Erdem arasında adı konulmamış bir çekişmenin yaşandığı ileri sürüldü. 
     Önder Sav adına hazırlanan sahte istifa mektubunun yankıları sürüyor. CHP'de yaşanan tartışmaların geçtiğimiz günlerde yapılan Grup Başkanvekili seçimlerinde başladığı iddia edildi. İddialara göre, CHP Genel Başkan Yardımcısı Eşref Erdem'in desteklediği ve Genel Başkan Deniz Baykal'a yakınlığıyla bilinen Ankara Milletvekili Yılmaz Ateş, Önder Sav'ın engellemesi üzerine seçilemedi. Ali Dinçer'e karşı seçimi kaybeden Ateş, Sav'a yönelik eleştirilerini sürdürürken, parti içi muhaliflerin oluşturduğu "İktidara Yürüyüş Hareketi"nden milletvekilleri de Ateş'i değil Dinçer'i destekledi. Böylece Sav, seçimde Baykal'ın adayını değil, muhaliflerin destek verdiği adayı desteklediği izlenimi verdi. 
     Sav'ın adına düzenlenmiş faks metni de Sav-Erdem çekişmesinde son noktayı oluşturdu. 
     
     "SUÇ DUYURUSUNDA BULUNACAĞIM" 
     CHP Genel Sekreteri Önder Sav, adına hazırlanan sahte istifa mektubunun ardından "en kısa bir zamanda" suç duyurusunda bulunacağını bildirdi. Daha önce de CHP il yöneticilerinin görevden alındığına ilişkin faksların il başkanlıklarına gönderildiğini anımsatan Sav, "En kısa zaman içinde suç duyurusunda bulunacağım. Bazı isimler belli" diye konuştu. 
     
     "PARTİYİ KAŞIYORLAR" 
     Parti içinde Genel Başkan Yardımcısı Erdem'le aralarında bir çekişme olmadığını belirten Sav, "Zaman zaman partiyi kaşıyorlar. Sahte faks da bunun bir parçası. Önümüzdeki günlerde göreceğiz" diye konuştu. Sav, spekülasyonlara aldırış etmediğini vurguladı. 
     
     TOPKAN'IN ADI ÖNE SÜRÜLDÜ 
     Bu arada, Sav adına hazırlanan sahte istifa mektubunu hazırlayan kişinin parti içi muhaliflerle ortak hareket eden CHP eski Adıyaman Milletvekili Celal Topkan olduğu ileri sürüldü. Topkan, olayın doğru olmadığını ve takipçisi olacağını belirtirken, önümüzdeki günlerde konuya ilişkin bir basın toplantısı yapacağını bildirdi. 
     
</TEXT>
</DOC>
