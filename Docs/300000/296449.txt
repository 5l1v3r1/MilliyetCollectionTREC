<DOC>
<DOCNO> 296449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/spor/spo01.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimseye kafayı takmadım' 
</HEADLINE>
<TEXT>


Beşiktaş Teknik Direktörü Del Bosque, Cordoba'ya forma vermemesinin altında art niyet aranmaması gerektiğini savundu, "Ben de üzülüyorum. 26 kişilik kadroda kullanmaya değer oyuncularım var ama elim kolum bağlı" dedi 


'Gerçekleri konuşurum' 
SİYAH - Beyazlı ekibin teknik patronu Vicente del Bosque, Kayserispor maçı için yaptığı basın toplantısında gündemdeki konulara açıklık kazandırdı. Son haftaların formda ismi Tümer'e değinen İspanyol hoca, "O hem futbolcu, hem de kişi olarak saygı duyduğum biri. Juanfran'ın performansı düştü. Haliyle antrenmanlarda iyi olan Tümer forma giydi" dedi. Bosque, Juanfran'ın gönderileceği iddialarına da, "Ben spekülasyonlar üzerine değil, gerçekler üzerine konuşurum" yorumunu yaptı. 

Yine sır vermedi 
BAŞKAN Yıldırım Demirören ile gönderilecek isimler konusunda herhangi bir görüşme yapmadıklarını savunan Bosque, şöyle devam etti "Birkaç gün önce birlikte yemek yedik. Ancak kendisine rapor vermedim. 26 kişilik kadroyu yönetmek biraz zor. Bunu konuştuk, ama isim vermedik. Kadronun kaç kişi olması gerektiği yönünde bir sayı veremem. Yapılacak şeyler var, yapılmayacaklar var. Ben de üzülüyorum bazı oyuncuları kullanamadığım için. Kullanmaya değer oyuncular var, ama elim kolum bağlı". 

'Kayseri zorlayacak' 
CORDOBA'YA neden forma şansı vermediği sorularını da yanıtlayan Beşiktaş'ın hocası, "Kimseye kafayı takmış değilim veya kötü bir düşüncem yok" ifadesini kullandı. Del Bosque, "Bir futbolcunun nereden geldiğine bakmıyorum. Son maçta 11 Türk oyuncu sahaya çıkmıştı ve bu tesadüftü" diye konuştu. Bosque, Kayserispor maçı için de, "Bizi zorlayacaklarına eminim. Eksiklerimiz de var. Ama yenip, dördüncü sıraya çıkmak istiyoruz. Daha sonra Parma'yı düşüneceğiz" dedi. 

Carew ısrarı 

İRFAN KURTULMUŞ 

Barça peşinde 
NORVEÇ'İN en büyük gazetesi VG, İspanya Ligi'nin süper ekibi Barcelona'nın, Beşiktaşlı Carew'in transferinde ısrarcı olduğunu ileri sürdü. Gazete manşetten verdiği haberinde, Barcelona Teknik Direktörü Frank Rijkaard, Başkan Loparta, kulüp direktörleri Sandro Rosell ve Txiki Beguristain'in geçtiğimiz çarşamba yaptıkları toplantıda Carew'i ilk sıraya aldıklarını iddia etti. Habere göre, Rijkaard bu zirvede Carew ile birlikte Juventuslu Tacchinardi'yi de istedi 

Marsilya da sırada 
BARCELONA'NIN, Hernan Crespo ve Louis Saha'dan pahalı oldukları gerekçesiyle vazgeçtiğini bildiren VG gazetesi, fiyatının uygun olması nedeniyle Carew'e sıcak baktığını yazdı. Ancak Carew'in Şampiyon Ligi elemesi ve UEFA'da oynaması nedeniyle, Şampiyonlar Ligi ikinci turunda forma giyemeyecek olması nedeniyle İspanyol yöneticilerin sıkıntıya girdiği vurgulandı. Bu arada Fransız L'Equipe, Marsilya'nın Carew'i tranferde ilk sıraya aldığını yazdı. 

Coşkulu karşılama 

BEŞİKTAŞ, özel uçakla gittiği Kayseri'de yaklaşık 250 kişilik taraftar topluluğu tarafından çiçeklerle karşılandı. Siyah - Beyazlı taraftarlar, futbolcularla hatıra fotoğrafı çektirmek ve formalarına imza almak için birbirleriyle yarıştı. Beşiktaş kafilesi, sevgi gösterileri yüzünden terminal binasından otobüslere güçlükle gidebildi. Beşiktaş'ta cezalı Sergen ve İbrahim Toraman'ın yanı sıra sakat Ronaldo, Carew ve Tayfun forma giyemeyecek. Kadroya alınmayan Kaan Dobra, Serdar Özkan ve kaleci Murat Şahin de Kayseri'ye götürülmedi. 

Olsen söylentisi 

DANİMARKA medyası, Beşiktaş'ın göndermeyi düşündüğü Del Bosque'nin yerine Danimarka Milli Takımı'nın hocası Morten Olsen'in düşünüldüğünü iddia etti. Alman Milli Takımı'nın başına geçmesi, Danimarka Futbol Federasyonu tarafından engellenen Olsen'in, grubumuzda yer alan Danimarka Milli Takımı'nın finallere kalamaması halinde tekliflere açık olacağı da ileri sürüldü. Gazeteler, Beşiktaş yönetiminin, Olsen ile temasa geçmeyi planladığını da belirtti. 

KAYSERİ - BEŞİKTAŞ 

Kadrolar 
KAYSERİ 
M. Aktaş 
Müslim 
Alper 
M.Ayaz 
Serkan 
M. Topuz 
Levent 
Johnson 
Kamber 
Gökhan 
Balili 

BEŞİKTAŞ 
Ramazan 
Fatih 
Mustafa 
Çağdaş 
Emre 
İ. Üzülmez 
Ali Güneş 
Okan 
Ahmet 
Tümer 
Pancu 
İ. Akın 

STAT Kayseri Atatürk, SAAT 20.00, HAKEM Cem Deda, TV Lig TV, SAKAT Carew, Tayfun, Ronaldo Beşiktaş , CEZALI Ali Turan Kayseri , Sergen, İbrahim Toraman Beşiktaş 

İstatistik TOPLAM O G B M A Y 18 11 4 3 33 16 

En farklı galibiyeti 4-1 1994-1995 12.hafta 
En farklı yenilgisi 1-3 d 1979-1980 24.hafta 
En gollü maçları 4-1 1994-1995 12.hafta 
Son galibiyeti 4-1 1997-1998 25.hafta 
Son yenilgisi 0-1 d 1997-1998 8.hafta 
Son beraberliği 1-1 d 1995-1996 1.hafta 
NOT Tablo Beşiktaş'a göre hazırlanmıştır. 

Karaman'dan ilginç iddia 

KAYSERİSPOR Teknik Direktörü Hikmet Karaman, Beşiktaş'ı yenmekten başka bir sonuç düşünmediklerini söyledi. İki ay önce Tümer'i istediklerini belirten Karaman, "Tümer, biz isteyince kıymete bindi. Del Bosque, direkt oynatmaya başladı" dedi. 


</TEXT>
</DOC>
