<DOC>
<DOCNO> 271776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur11.html </URL>
<DATE> 2004/09/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Alkollü yakalanan sürücülere eğitim verilecek... 
</HEADLINE>
<TEXT>

     Alkol ve uyuşturucu madde kullandıkları gerekçesiyle, iki kez geçici olarak ehliyetleri alınan sürücülere, sürücü davranışlarını geliştirme eğitimi verilecek. 
     Sürücü Davranışlarını Geliştirme Eğitimi Yönetmeliği, Resmi Gazete'de yayımlandı. 
     Yönetmelik, Karayolları Trafik Kanunu'nun 48. maddesine göre, ikinci defa geçici olarak ehliyetleri alınan sürücülere, sürücü davranışlarını geliştirme eğitimi verilmesini, bu eğitimi verecek birimlerin açılmasını ve faaliyetleriyle ilgili usul ve esasları belirliyor. 
     Eğitim birimleri, Sağlık Bakanlığı'nca uygun görülen il sağlık müdürlüğü bünyelerinde kurulacak. 
     Sürücü Davranışlarını Geliştirme Eğitimi'ni psikiyatri uzmanları, pratisyen hekimler, psikologlar ve trafik eğitimcileri verecek. 
     Sürücülerdeki riskli davranışları belirlemek ve bu davranışları değiştirmek amacıyla eğitimi programı düzenlenecek. Eğitime alınacak sürücü sayısı bir eğitimi seansı için en az 4 kişi en fazla 12 kişi olacak. 
     Eğitim programının açılma tarihleri başvuru yapan sürücü sayısına göre il sağlık müdürlükleri tarafından belirlenecek. 
     Eğitimi programının süresi en az 24 saat olacak. Program günde en az 6 saat haftada bir gün olmak şartıyla en az 4 haftada tamamlanacak. Eğitimcilerin önerileri doğrultusunda bu süre uzatılabilecek. 
     Eğitimin tamamlanmasının ardından eğitimciler başarılı görülen sürücülere ilk 3 ay içerisinde, eğitim birimi tarafından izleme değerlendirme görüşmesi yapmak için gün verilecek. Bu eğitimde başarısız görülen sürücüler yeniden eğitime alınacak. 
     Eğitim programı sonunda sürücülere sürücü sorumluluğunu üstlenebilecek bilgi ve davranışa haiz olduklarına ve izleme değerlendirme bölümü eğitimini başarıyla tamamladıklarına dair ''Sürücü Davranışları Geliştirme Eğitimi Belgesi'' verilecek. 
     İzleme değerlendirme bölümü tamamlanmadan eğitim tamamlanmış sayılmayacak. 
     Sürücülerin sürücü belgesinin geri alındığı tarihten itibaren 12 ay içerisinde Sürücü Davranışlarını Geliştirme Eğitimi Merkezi'ne müracaat etmek zorunda olacaklar. Eğitim programına hangi sebeple olursa olsun kesintisiz devam edilecek. 
     4 hafta sürecek eğitim programında, birinci hafta yapılacak ilk değerlendirme, ehliyeti alınan sürücü ''görüşme ve ruhsal durum muayenesi'' ve ''psikolojik testlerle değerlendirmeye'' tabi tutulacak. Aynı hafta alkol-sürücü-araç ilişkisi eğitimi verilecek. 
     İkinci hafta alkolünü kötüye kullanımı ve bağımlılığı anlatılacak. 
     Üçüncü hafta alkol kullanımının fiziksel, ruhsal ve toplumsal sonuçları üzerinde durulacak. 
     Eğitimin son haftasında, trafik eğitimi verilecek. 
     
</TEXT>
</DOC>
