<DOC>
<DOCNO> 280703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy17.html </URL>
<DATE> 2005/03/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
AKP'nin öğrenci affını bugün görüşme isteğine CHP'den itiraz... 
</HEADLINE>
<TEXT>

     AK Parti'nin, öğrenci affına ilişkin yasa ile 5 tasarının TBMM Genel Kurulu'nun bugünkü birleşiminde görüşülmesi önerisine CHP karşı çıktı. AK Parti, önerisini Genel Kurul'a getirecek. 
     TBMM Başkanı Bülent Arınç başkanlığında yapılan Danışma Kurulu'na, AK Parti Grup Başkanvekili İrfan Gündüz ve CHP Grup Başkanvekili Kemal Anadol katıldı. 
     Toplantıdan sonra bir açıklama yapan AK İrfan Gündüz, Genel Kurul'da bugün sözlü soruların görüşülmemesini, Cumhurbaşkanı Ahmet Necdet Sezer tarafından bir daha görüşülmek üzere Meclis'e iade edilen öğrenci affına ilişkin yasa ile bazı tasarıların ele alınmasını önerdiklerini bildirdi. 
     Gündüz, Genel Kurul'un bugünkü birleşiminde ayrıca sırasıyla TMSF Kanunu Tasarısı, Türkiye-Tunus Serbest Ticaret Anlaşması Tasarısı, 10 bin polis alımına ilişkin tasarı, Ceza Muhakemeleri Usulü Kanunu'nun Yürürlük ve Uygulama Şekli Hakkında Kanun Tasarısı ile Kozmetik Kanunu Tasarısı'nın görüşülmesini ve çalışmaların müzakereler tamamlanıncaya kadar sürmesini istediklerini kaydetti. 
     ''Torba Kanun'' diye adlandırılan ve bazı kanun ve kanun hükmünde kararnamelerde değişiklik yapan tasarının görüşmelerine yarın devam edilmesini, bitmediği takdirde Perşembe günü de görüşmelere devam edilmesini, bu tasarının ardından da İnönü Üniversitesi'ne kadro verilmesine ilişkin düzenlemenin ele alınmasını önerdiklerini anlatan Gündüz, CHP'nin öğrenci affına ilişkin yasa dışında diğer gündem maddelerine katıldığını söyledi. 
     CHP Grup Başkanvekili Kemal Anadol ise olağanüstü koşullarda Genel Kurul mesaisinin sonuna kadar uzatılabileceğini, geçmişte de uzatıldığını belirtti. Ancak, TBMM'nin sürekli olarak ''bitene kadar'' anlayışıyla çalışmasının Meclis'in saygınlığına gölge düşüreceğini savunan Anadol, böylesi çalışma düzeninde sağlıklı müzakere ve oy kullanma ortamının ortadan kalkacağını kaydetti. CHP'nin buna karşı olduğunu bildiren Anadol, İçtüzüğe göre Genel Kurul'da reddedilen teklif ya da tasarının bir yıl geçmeden yeniden gündeme getirilemeyeceğini anımsatarak, öğrenci affına ilişkin yasanın görüşülmesine de karşı olduklarını söyledi. Anadol, uyuma yönelik düzenlemeler içeren öteki tasarıların görüşülmesine ise bir itirazları olmadığını ifade etti. 
     AK Parti önerisini Genel Kurul'a getirecek ve konu Genel Kurul'da tartışılacak. 
     
</TEXT>
</DOC>
