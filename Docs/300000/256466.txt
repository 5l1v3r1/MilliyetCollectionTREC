<DOC>
<DOCNO> 256466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun26.html </URL>
<DATE> 2004/07/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İşte 15 yaşındaki bir canlı bombanın anlattıkları... 
</HEADLINE>
<TEXT>

     Bundan dört ay önce Batı Şeria'daki bir kontrol noktasında, üzerinde kendisine büyük gelen bir parkayla ellerini havaya kaldırmış bir Filistinli çocuğun görüntüleri yansıdı televizyon ekranlarına gazetelere. 
     BBC, çıkarılan özel izinle, İsrail askerlerinin şüphelenmesi üzerine kontrol noktasında durdurulan ve üzerinden patlayıcılar çıkan 15 yaşındakli Hüsam Abdo'yla cezaevinde görüştü ve haber "Okul çantası yerine bombalı yeleği seçti" başlığıyla yayınlandı. 
     Hüsam Abdo, dünya televizyonlarına soğuk bir Mart günü, Nablus'un hemen dışındaki kontrol noktasında, elleri başının üzerinde, çevresi İsrail askerlerince kuşatılmış görüntüleriyle yansıdı. Karşısındaki askerler silahlarını her an ateşlemeye hazırdı. 
     Kontrol noktasındaki askerler telaşlı şekilde, 15 yaşındaki Hüsam Abdo'ya üzerindeki parkayı çıkarmasını söylemişlerdi. Hüsam Abdo'nun parkasının altında ise gencecik vücuduna sarılmış tam 9 kilo patlayıcı çıkmıştı. 
     BBC, verilen özel izinle cezaevinde Hüsam Abdo'yla o Mart gününde neler olduğunu konuştu. Hüsam, o sabah 06 00'da kalkıp namazını kıldıktan sonra, her zamanki gibi annesini öpüp, ona okula gittiğini söyleyerek evden ayrılmış. 
     Ancak okula gitmeyerek, El Aksa Şehitleri Tugayı'ndan birileriyle buluşmuş. Patlayıcılar vücuduna bağlandıktan sonra, "şehit fotoğrafı" çekilmiş ve İsrail tarafına gönderilmiş. 
     "Anneme söyleseydim evden ayrılmama izin vermezdi. Bağırıp çağırıp, ağlayarak bunu yapmamamı isterdi" diyen Hüsam "Bu intihar değil, şehadet. Şehit olup Allah'ıma kavuşacaktım. Bu, şarkıcı ya da futbolcu olmaktan daha iyidir. Herşeyden daha yücedir" diye anlattı kararını. 
     İsrail, Filistin lideri Yaser Arafat'ı bir "ölüm tarikatı" oluşturmakla suçluyor. Filistinliler ise düzenlenen intihar eylemlerini, tüm Filistinliler'in çektiği acıların, umutsuzluğun dışa vurumu olarak niteliyorlar. 
     Gerekçe ne olursa olsun, hedef kim olursa olsun, İsrail işgali altındaki topraklarda, Hüsam Abdo'nun tamamlayamadığı eylemi sonuna kadar götürmeye hazır çok sayıda Filistinli var. 
     
</TEXT>
</DOC>
