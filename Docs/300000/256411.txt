<DOC>
<DOCNO> 256411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/spor/axspo02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre şoku 
</HEADLINE>
<TEXT>


Fenerbahçe'nin yıldız golcüsünün arka adalesinde yırtık tespit edildi. En az bir ay takımdan uzak kalacak olan sambacı ligin ilk iki maçında yer alamayacak 

CÜNEYT KARAKAYA 


Moraller bozuldu 
BREZİLYALI futbolcu Nobre'nin sakatlığı Sarı - Lacivertli kafilede büyük üzüntü yarattı. Mannheimm maçında sağ ayak bileğinden sakatlanan Nobre, iki gün sonra yapılan antrenmanda ise kendini zorlayınca arka adalesinde çekme meydana geldi. Çalışmayı tamamlayamayan golcü futbolcunun yapılan ilk kontrollerde sakatlığının ciddi olduğu ortaya çıktı. 

MR'ı çekilecek 
ARKA adalesinde yırtık tespit edilen Marcio Nobre'nin en az bir ay sahalardan uzak kalacağı öğrenildi. Sambacı, 6 Ağustos'ta başlayacak ligin ilk iki maçı olan Çaykur Rizespor ve Samsunspor sınavlarında forma giyemeyecek. Yıldız oyuncunun lige hazır durumda giremeyecek oluşu Daum'un moralini bozdu. Nobre'nin bugün Köln'de yeniden MR'ının çekileceği bildirildi. 

Gurbetçiler sevindi 

Berlin'de önceki gün Fenerium mağazının açılışına katılamayan Sarı - Lacivertliler, dün giderek taraftarların gönlünü aldılar. Gurbetçilerin yoğun ilgisiyle karşılaşan Ümit Özat, Tuncay ve Serhat imza dağıtıp, bir süre taraftarla sohbet ettiler. Yaklaşık 700 taraftarın katıldığı etkinlikte oyuncular zaman zaman zor anlar yaşadı. 

19.07 kutlaması 

Taraftarların, kuruluş tarihi olan 1907'den esinlenerek benimsediği Dünya Fenerbahçeliler Günü bugün çeşitli etkinliklerle kutlanacak 

YUSUF KOBAL 

Hazırlıklar tamam 
INTERNET sitelerinde taraftarlarca yapılan tartışmalar sonunda "Fenerbahçe Bayramı" olarak ilan edilen 19.07 Dünya Fenerbahçeliler Günü bugün çeşitli aktivitelerle kutlanacak. Yönetim tarafından da benimsenmesinin ardından kabul gören kutlamalar nedeniyle taraftarlar organize bir çalışmanın içine girdiler. 

Tesislerde kokteyl 
FENERBAHÇE Kulübü, Faruk Ilgaz Sosyal Tesisleri'nde düzenlediği özel bir partiyle bayrama eşlik ederken, Almanya'da kampta bulunan oyuncular da küçük bir etkinlikle bu kutlamaya katılacak. Yurt içinde ve yurt dışındaki taraftar dernekleri ise düzenledikleri gecelerde üyeleri ile birlikte bu çoşkuyu yaşatacak. 

Daum patladı 

FENERBAHÇE'NİN, amatör Berlin Türkiyemspor karşısındaki kötü futbolu endişe yarattı. Daum'un, 3-2 kazanılan maç sonrası bazı oyuncuları sert bir dille uyarıp, "Her takımı önemseyin. Herkes maç boyunca ayakta kalmalı. Yerde sürünen futbolcu gözüme gözükmesin. Bu formanın değerini bilin. Önümüzde büyük maçlar var. Başarı için söylediklerimi aynen uygulamasınız" diyerek, dikkat çektiği öğrenildi. 

Alex'e taviz yok 

TEKNİK Direktör Christoph Daum, Brezilya Milli Takımı ile birlikte Güney Amerika Kupası'nda ter döken Alex'e, en fazla bir hafta izin verebileceği mesajını iletti. Alman hoca, yoğun bir maç trafiği yaşayan ve yeterince dinlenme fırsatı bulamayan Sambacıya kupanın ardından en geç yedi gün içinde İstanbul'a gelmesini istedi. Bu arada oyuncular, denenen Gökhan ve Önder'e, "İşte iki Alex geldi" şeklinde takılıyorlar. 

FENERBAHÇE GÜNLÜĞÜ 
Pierre geliyor 
AVRUPA Şampiyonası'na katılması nedeniyle İstanbul'daki çalışmalarda yer alamayan Hollandalı yıldız, bugün Almanya kampına katılacak. Öğleden sonra Köln'de yapılacak çalışmaya çıkması beklenen Hooijdonk için özel bir çalışma programı hazırlandı. 

Köln'de koruma 
FENERBAHÇE, Bitburg'tan sonra dün de Berlin'den ayrılarak, hazırlık çalışmalarının Almanya'daki üçüncü bölümünü sürdürmek amacıyla uçakla Köln'e geçti. Burada kalınan Holiday Inn otelinin girişine güvenlik nedeniyle iki bodyguard yerleştirildi. 

İklim çalımı 
ALMANYA kampında hava koşullarının sürekli değişmesi Fenerbahçe'ye zor anlar yaşatıyor. Bitburg'da kendisini gösteren güneş, Berlin'de şiddetini artırdı. Köln'de ise Sarı - Lacivertliler'i dolu karşıladı. Kamp yapılan Dürener bölgesinde dün aşırı yağış etkili oldu. Kafileye yıldırım uyarısı da yapıldı. 


</TEXT>
</DOC>
