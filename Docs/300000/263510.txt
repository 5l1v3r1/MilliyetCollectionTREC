<DOC>
<DOCNO> 263510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/siyaset/siy02.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hacıbektaş' krizi... 
</HEADLINE>
<TEXT>


Alevi ve Bektaşi dernekleriyle bazı sanatçıların boykot ettiği, Cumhurbaşkanı Sezer'in katılmadığı bu yılki Hacıbektaş şenliğine, CHP lideri Baykal da gitmiyor 

ANKARA Milliyet NEVŞEHİR DHA 


CHP Genel Başkanı Deniz Baykal, 16-18 Ağustos günleri arasında Nevşehir'in Hacıbektaş ilçesinde gerçekleştirilecek şenliklere "söz hakkı tanınmaması" gerekçesiyle katılmayacak. Partiden yapılan açıklamada, "Ana muhalefet partisi lideri olmadığı dönemlerde bile törenlere katılarak konuşma hakkını kullanan Baykal, tartışmalı hale gelen şenliğe katılmama kararı aldı" denildi. 
Açıklamada tören ve şenliklere her yıl coşkuyla katılan Alevi ve Bektaşi dernekleri ile bunların üst kuruluşu Alevi ve Bektaşi Dernekleri Federasyonu'nun da söz hakkının kısıtlandığı, bu nedenle temsilcilerini törene göndermeyeceği hatırlatıldı. 

'Huzursuz kutlama' 
Türkiye'nin saygın ve seçkin ozanlarıyla sanatçılarının da tertip komitesinin farklı ve yanlı tutumunu protesto ederek, şenliklere katılmayacağının belirtildiği açıklamada, "Böylece bu yıl yapılacak Uluslararası Hacı Bektaş Veli'yi Anma Törenleri ve Kültür Sanat Etkinlikleri, tartışmalı, huzursuz, Hacı Bektaş Veli'nin birlik anlayışına uymayan bir kutlamaya dönüştü" ifadeleri kullanıldı. 

Sezer de şenlikte yok 
Irak'tan gelecek üst düzey yöneticilerin ziyareti nedeniyle Cumhurbaşkanı Ahmet Necdet Sezer de bu yılki etkinliklerin açılış törenine katılamayacak, Başbakan Recep Tayyip Erdoğan da yapılan davete henüz yanıt vermedi. Hükümet kanadından Kültür ve Turizm Bakanı Erkan Mumcu'nun törenlere katılması kesinlik kazandı. 

Sarıgül 40 çadır gönderdi 

Kızılay'ın, deprem olması halinde zor durumda kalınacağını gerekçe göstererek ilk kez çadır göndermediği Hacıbektaş'a, etkinliklere katılacak olan Şişli Belediye Başkanı Mustafa Sarıgül, 40 çadır gönderdi. 


</TEXT>
</DOC>
