<DOC>
<DOCNO> 254231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonyas05.html </URL>
<DATE> 2004/07/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Üç bin yılık damak tadı Dondurma 
</HEADLINE>
<TEXT>

     Çin'de, yaklaşık 3 bin yıl önce üretildiği, ilk ticari üretimin de 1 yıl önce İngiltere'de kurulduğu bilinen dondurma, besleyici özelliğiyle günümüzde 4 mevsim tüketilen gıda maddesi haline geldi. 
     AA muhabirinin Gıda Mühendisleri Odası Eskişehir İl Temsilciliği verilerinden yaptığı derlemeye göre, ilk defa 3 bin yıl önce Çinliler tarafından üretilen dondurma için ilk ticari tesis 1851 yılında İngiltere'de kuruldu. 
     Bu tarihten itibaren dondurma sektörü hızla gelişti ve 20. yüzyılın ikinci yarısı bazı gıda uzmanlarınca ''dondurma çağı'' olarak nitelendirildi. 
     Dondurma, besleyici değerinin üstünlüğü, sindiriminin kolay oluşu, sevilen tadı, aroması ve ferahlatıcı özelliğiyle 7'den 70'e her yaştan kişiye hitap eden gıda maddesi haline geldi. 
     Özellikle batı ülkelerinde 4 mevsim üretilen dondurmanın yıllık tüketim miktarı ortalama 10 litrenin üzerinde bulunurken, Türkiye'de ise bu oran 1 litre düzeyinde. Türkiye'de ''kışın dondurma yenmez'' anlayışı nedeniyle sadece yaz mevsiminde tüketilen dondurma ülkede hala ''tatlı statüsüne'' erişemedi. 
     Bazı ülkelerde kişi başına düşen yıllık dondurma tüketimi ise şöyle 
     ''ABD'de 26 litre, Yeni Zelanda'da 18 litre, Kanada'da 15 litre, Japonya'da 9 litre, Avrupa ülkelerinde 17 litre.'' 
     
     TÜRKİYE'DE DONDURMA SEKTÖRÜ... 

     Son yıllarda üretim ve pazar konusunda büyük hamle yapan Türkiye'deki dondurma sektörü yurtiçinde ve dışında etkin şekilde pazar yakalama uğraşı veriyor. 
     Türkiye'de yılda üretilen yaklaşık 90 milyon litre dondurmanın yüzde 65'i kapalı, kalan yüzde 35'i ise açık olarak tüketime sunuluyor. Ülkede 60 milyon litre dondurma ambalajlı olarak tüketiliyor. 
     
     VİTAMİN DEPOSU... 

     Dondurma, ''protein, karbonhidrat ve yağ ile A, C, D, E ve B grubu vitaminleriyle kalsiyum, fosfor, magnezyum, sodyum, potasyum, demir ve çinko'' gibi mineraller bulunan besin değeri yüksek bir gıda maddesi. Dondurma, karbonhidrat, yağ, protein ve enerji bakımından sütten daha zengin besin maddesi olma özelliği nedeniyle, gelişme sürecindeki çocukların beslenmesinde önemli yer tutuyor. 
     100 gram dondurmada 135 miligram kalsiyum ve 115 miligram fosfor bulunurken, aynı miktardaki sütte ise 115 miligram kalsiyum, 92 miligram da fosfor yer alıyor. 
     
</TEXT>
</DOC>
