<DOC>
<DOCNO> 290827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun09.html </URL>
<DATE> 2004/10/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Almanya, vize kurallarını sıkılaştırıyor... 
</HEADLINE>
<TEXT>

     Almanya Dışişleri Bakanlığı, vize kurallarını sıkılaştırmak istiyor. 
     Der Spiegel dergisi, yurtdışındaki büyükelçiliklere ve başkonsolosluklara gönderilecek yeni bir genelgeyle, vize almak isteyen kişilere, haklarında sadece şüphe duyulması durumunda bile vize verilmemesinin isteneceğini yazdı. 
     Dışişleri Bakanlığı'nda görevli eski Devlet Bakanı Ludger Volmer'in adından dolayı ''Volmer genelgesi'' adı verilen ve bugüne kadar geçerli olan genelgenin daha liberal bir vize uygulamasını öngördüğü belirtilen haberde, Dışişleri Bakanlığı Müsteşarı Jürgen Chrobog'un adını alacak yeni ''Chrobog genelgesi''nin ise bir kişiden şüphelenilmesi durumunda bile ona vize verilmemesini öngördüğü kaydedildi. 
     Yeni genelgenin gelecek haftalarda tüm büyükelçilik ve başkonsolosluklara gönderileceği, ayrıca Almanya'dan çok sayıda davetiye göndererek, şüpheli kişilerin ülkeye gelmelerini sağlayan ve vize uygulamasını suiistismal eden kişi ve şirketlerin de tespit edilmesi için çalışmalar yapılacağı ifade edildi. 
     Almanya Dışişleri Bakanlığı, güvenlik makamlarının uyarılarına rağmen, bazı terör zanlılarına vize verdiği gerekçesiyle Federal İçişleri Bakanı Otto Schily tarafından da yoğun şekilde eleştirilmişti. 
     
</TEXT>
</DOC>
