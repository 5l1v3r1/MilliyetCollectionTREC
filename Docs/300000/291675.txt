<DOC>
<DOCNO> 291675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun06.html </URL>
<DATE> 2004/11/24/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
AVustralya, Ukrayna'daki seçimlerin incelenmesini istedi... 
</HEADLINE>
<TEXT>

     Avustralya Dışişleri Bakanı Alexander Downer, Ukraynalı yetkililerin, seçimlerde usulsüzlük yapıldığı iddialarını araştırma konusunda uluslararası toplumla işbirliği yapması gerektiğini söyledi. 
     Ukrayna'da yapılan seçimlerle ilgili Avustralya'nın ciddi endişeleri olduğunu belirten Downer, ''Ukraynalı yetkilileri, seçimlerde usulsüzlük yapıldığı iddialarını tam olarak araştırmaya ve sonuçları uluslararası gözlemcilerle birlikte incelemeye çağırıyorum'' dedi. 
     Ukrayna'da seçime hile karıştırıldığını ve zaferinin tanınmadığını iddia eden muhalefet lideri Viktor Yuşçenko, dün iktidarın katılmadığı olağanüstü parlamento oturumunda sembolik devlet başkanlığı yemini etmişti. 
     Kiev'de yaklaşık 200 bin kişi Yuşçenko'yu desteklemek için dün devlet başkanlığı binası yakınlarında toplanmış, Ukrayna Devlet Başkanı Leonid Kuçma, krizin çözümü için bütün taraflara derhal görüşme yapmaları çağrısında bulunmuştu. 
     
</TEXT>
</DOC>
