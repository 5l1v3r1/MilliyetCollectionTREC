<DOC>
<DOCNO> 288418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur23.html </URL>
<DATE> 2004/11/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Arkadaşının kaydını parayla silmeye kalkan polis tutuklandı... 
</HEADLINE>
<TEXT>

     Bursa'da, ''uyuşturucu kullanmaktan'' kaydı bulunan arkadaşından, kaydını silmek için 5 milyar lira para istediği öne sürülen polis memuru, tutuklandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, açık kimliği verilmeyen E.Y, Mali Şube Müdürlüğü'nde görevli polis memuru olan arkadaşı Gürbüz Gül'ün, bir süre önce kendisine Narkotik Şube Müdürlüğü'nde ''uyuşturucu kullanmak'' suçundan kaydının bulunduğunu, bunun kariyerine zarar verebileceğini belirterek, kaydını sildirebileceğini söylediğini belirtti. 
     Gül'ün, bir süre sonra suç kaydını sildirdiği gerekçesiyle kendisinden 5 milyar lira istediğini öne süren E.Y, polis memurundan şikayetçi olduğunu bildirdi. 
     E.Y'nin başvurusu üzerine, Mali Şube Müdürlüğü'nce hakkında soruşturma başlatılan ve Bursa Valiliği'nin kararıyla görevden uzaklaştırılan Gürbüz Gül, ''İrtikaba teşebbüs'' suçundan sevk edildiği nöbetçi mahkemece tutuklandı. 
     
</TEXT>
</DOC>
