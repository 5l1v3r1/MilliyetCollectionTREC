<DOC>
<DOCNO> 266175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/aspo.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişme kadro patladı 
</HEADLINE>
<TEXT>


Bakan M.Ali Şahin'in isteğiyle performansa bakmadan tüm atletleri Atina'ya götüren, Süreyya ve Elvan'ı kaderiyle başbaşa bırakan Mehmet Atalay ile Mehmet Yurdadön hayal kırıklığı yaşattı 


Baraj geçen gitti 
ATİNA Olimpiyatları'nda öncelikle atletizmde yaşanan hayal kırıklıklarının perde arkasında, Atina'da gövde gösterisi yapma çabası çıktı. Spordan Sorumlu Devlet Bakanı M.Ali Şahin'in, "Atina'ya rekor sayıda sporcu götürelim, gövde gösterisi yapalım" isteği üzerine Gençlik ve Spor Genel Müdürü Mehmet Atalay'ın özellikle atletizme verdiği direktifle, olimpiyata sayılı günler kala birçok atlet baraj geçmeleri için yarıştan yarışa götürüldü. Böylece hazır ve formda olmayan atletler de Atina kafilesine dahil edilmiş oldu. 

Fiyasko sonuçlar 
ATLETİZM Federasyonu Başkanı Mehmet Yurdadön, Atalay'dan aldığı direktifi harfiyen uygulayınca, performanslarına bakılmaksızın, baraj geçen her atlet, gövde gösterisi uğruna Atina'da yarıştı ve ortaya fiyasko sonuçlar çıktı. Ayrıca Süreyya Ayhan çalışmaları sırasında teşkilat tarafından kaderiyle başbaşa bırakılıp, Atina'ya bile götürülemedi. Elvan Abeylegesse de, Türkiye'deki hazırlıkları sırasında dış dünyaya kapandı. Ayrıca yüzme ve judoda da yöntem değişmedi ve ancak sonuç yine hüsran oldu. 

Tuna sakattı 
ATLETİZM üç atlamada Berk Tuna Atina öncesi sakatlanmıştı, ancak barajı geçtiği için yarışmak zorunda kaldı ve sakat sakat çıktığı üç adım atlamada, ilk iki hakkında adeta "üç adım yürüdü", son hakkını kullanmadı. Maratonda Lale Öztürk, 10. kilometrede yarışı terk etti. 5 binde, Ebru Kavaklıoğlu ve Tezeta Dangersa finale bile kalamadı. Bayanlar gülle atmada Filiz Kadoğan derecesinin beş metre altında attı. Bayanlar yürüyüşte Yeliz Ay'ın, antrenörsüz bırakılarak kaderine terk edilmesi üstüne tuz biber ekti. 

OTORİTELER NE DEDİ 

-Elvan Abeylegesse, Dünya rekorunu yanlış zamanda kırdı. En büyük hatası, olimpiyata bu kadar yakın zamanda yüksek performansı zorlamak oldu. İnsan her zaman aynı yükü omuzlayamaz. Burada antrenörünün tecrübe eksikliği olduğunu düşünüyorum. Periyodunu buna göre planlaması gerekirdi. 5 bin finali yavaş başladı, daha sonra tempo kazandı. Eğer başlangıç temposu devam etseydi, belki de Elvan'ın madalya şansı olabilirdi. Diğer Afrikalılar'ın atağına ayak uyduramadı. Kafasından en iyi olmak düşüncesi vardı, ama gücü tükenen bacaklarına söz geçiremedi. 
Gianni MERLO La Gazzetta Dello Sport-İtalya 

-Gerçek bir sürpriz oldu. Ancak şu da unutulmamalıdır ki, atletizmde her yarışın havası başkadır. Dünya rekoru kırmakla, Olimpiyat Şampiyonu olmak iki farklı olaydır. Bu başarısızlığın birkaç nedeni olabilir. İngiliz Radcliffe de maratonda şampiyonluk beklerken yarışı terk etti. Onun gibi baskı altında kalmış olması muhtemel. Ayrıca, belirlenemeyen bir sağlık sorunu veya Atina'daki nemli aşırı sıcak da etkilemiş olabilir. Bence 2.5 aylık zaman aralığı Abeylegesse'nin yeniden tepe noktasına çıkması için yeterliydi. Beş bin metre için bu süre çok uzun. 
David POWELL The Times - İngiltere 

Ve kafes söküldü 

NECMİ KEPÇETUTAN 

Apak şikayet etmişti 
EŞREF Apak'ın çalışma ortamının iyileştirilmesi amacıyla apar topar ihaleye çıkarılarak yapılan kafes, itiraz üzerine incelemeye alındı. Atletizm Federasyonu Merkez Hakem Komitesi'nin "uygun değil" raporu vermesinin ardından İl Müdürlüğü, yapımı üstlenen eski Atletizm Federasyonu Başkanı Muharrem Dalkılıç'tan kafesin sökülerek uygun ölçülere getirilmesini istedi. Bunun üzerine önceki gün söküm işlemi tamamlanırken, yerin bir metre altına inen beton blokların yeniden yapılması gerektiği bildirildi. 

Maliyet de tartışılıyor 
20 milyar liranın üzerindeki maliyeti de tartışma konusu olan kafesi söken Muharrem Dalkılıç, "İthal ettiğimiz firma, beraberinde ölçülerini gösteren belgeleri de gönderdi. Biz de ona göre monte ettik. Firma, ölçülerin IAAF onaylı olduğunu söylüyor. Yeniden kurarken, imzalı kağıt alacağım" dedi. Eşref Apak, Atina öncesi burada 81.27 metre atmış, ancak dikkat çekmemesi için ve ölçülerin uygun olmaması yüzünden itiraz edilebileceği gerekçesiyle kamuoyuna rekor olarak açıklanmamıştı. 

Apak 11. oldu 

OLİMPİYATTA 30 santimetre ile bronzu kaçıran Eşref Apak, 79.51'lik derecesi ile IAAF'ın hazırladığı Dünya sıralamasında 9 kişiyi daha geride bıraktı. Atina öncesi 20. sırada yer alan Apak, 1214 puan ile 11. sıraya yükseldi. Dünya'nın en iyi 50 çekiçcisini belirleyen listede Olimpiyat Şampiyonluğu'nu kazanan Macar Adrian Annus 1334 puan ile birinci sıraya yükseldi. 

Ebru veda etti 

Çocuk doğuracak 
5000 metrede 30. olabilen Ebru Kavaklıoğlu atletizmi bıraktığını söyledi. Olimpiyat öncesi sakatlık nedeniyle iyi hazırlanamadığını belirten Kavaklıoğlu, "Tedavi konusunda zorluklar yaşadım. Uzun süre teşhis bile konulamadı. Ayağım haftalarca alçıda kaldı. Burada zaten daha iyisini yapmam zordu. Şimdi pistlerden uzaklaşıp, çocuk doğurmak istiyorum" dedi. 


</TEXT>
</DOC>
