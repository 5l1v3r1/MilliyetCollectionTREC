<DOC>
<DOCNO> 299047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/ygokce.html </URL>
<DATE> 2004/12/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Skor iyi durum kötü 
</HEADLINE>
<TEXT>



Seyircisi, taraftarı yok...UEFA'da şampiyonluğa giderken hayal kırıklığı rekoru kırmış... Teknik direktörü, yönetime göre iş başında, ama medyaya göre topun ağzında. Başkan protokol tribününde değil, kendi ofisinde. Peş peşe istifa eden yöneticileri ikna edip, çatlağı sıva ile örtmeye çalışıyor. Beşiktaş'ta durum keyifsiz ve kötü. Ama skor tabelasına bakacak olursanız, orada da çok keyifli bir sonuç var. 
Elbette televizyondan izleyip, en azından kapalı mekanlarda peş peşe gelen gollerin keyfini yaşadı Beşiktaşlılar. İnönü'de yalnız, yetim ve öksüz futbolcular her iki takım tribün boşluğunu kendi varlıklarıyla örtmek istercesine bağıra çağıra top oynadılar. Onlara zaman zaman protokol tribününden eşlik edenler de oldu. Elbette sakin ortamda herkes elinden gelen beceriyi göstermek için iş heyecanıyla koşuşturdu. Pancu iki golle tabelayı süslerken, en az üç tanesini de halı saha gösterisi yapar gibi harcadı. 

Biraz gecikmeli 
Veysel Cihan'a özel bir paragraf açmalıyım. İnönü'de attığı gol onun ilk sayısı değil. Hatırladığım kadarıyla en azından üçüncü golü. Ama öncekileri kupa maçlarında Gençlerbirliği formasıyla Beşiktaş'a atmıştı. Beşiktaş formasıyla attığı ilk gol dünkü seyircisiz maça denk geldi. Yine de Veysel henüz yeni takımıyla ödeşmiş sayılmaz. Veysel, attığı golün dışında Kayseri'deki gibi takımının hücum organizasyonuna ön direk - arka direk paylaşımıyla rakip savunmanın dengesini bozacak koşularla da ustaca katkılarda bulundu. Veysel konusunda, o talihsiz Denizli maçından sonra taa Kayseri'ye kadar onu yok sayan Del Bosque'nin hatalı olduğunu düşünüyorum. Neyse ki ligin ilk devresi biterken Del Bosque nihayet Pancu'ya da, Veysel'e de inandığına bizi ikna etti. Biraz gecikmeli, ama olsun 
Tümer ile birlikte Ahmet Hassan da hem oyunun, hem skorun yaratıcı ve çalışkan ortaklarıydı. Beşiktaş, Akçaabat Sebatspor karşısında rahat, sakin ve sorunsuz bir maç çıkararak attığı yarım düzine golle, ligde umut vaadeden bir noktaya geldi. İkinci yarıda beşinci sıradan start alacaklar. Sonrası bilinmez. Yükselmek de var, irtifa kaybetmek de... 
Futbol takımının problemlerini, Del Bosque'nin hatalarını biliyoruz... Bunlar büyük sorun değil. Asıl sorun derinlerde... Yönetimde 
Şu istifaların ve yönetim çatlağının sonucu ne olacak, kestiremiyoruz. 



</TEXT>
</DOC>
