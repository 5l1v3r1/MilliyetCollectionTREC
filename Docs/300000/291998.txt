<DOC>
<DOCNO> 291998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun48.html </URL>
<DATE> 2004/11/25/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
AK Parti heyeti, Schaeuble ve Pflüger ile görüştü... 
</HEADLINE>
<TEXT>

     Almanya'nın başkenti Berlin'de bulunan AK Parti heyeti, Birlik partilerinin CDU CSU Federal Meclis gurubu Başkan Yardımcısı Wolfgang Schaeuble ve Birlik partilerinin federal meclis grubu dış politika sözcüsü Friedbert Pflüger ile görüştü. 
     Başbakan Recep Tayyip Erdoğan'ın danışmanı Cüneyd Zapsu, görüşmeler ile ilgili olarak yaptığı açıklamada, Almanya'da bugün Türkiye'nin AB üyeliğine karşı olanların gelecekte değişeceklerini söyledi. Zapsu, ''Bugün çok laf edenler çok değişecekler. Olaylara daha gerçekçi bakmaya başlayacaklar. Umarım bunu 2 yıl sonra seçim malzemesi yapma hatasına düşmezler. Zannetmiyorum yapacaklarını. Eğer seçimleri kazanacaklarına inanırlarsa kesinlikle böyle bir şey yapmazlar'' dedi. 
     Schaeuble ile çok iyi dost olduklarını belirten Zapsu, sözlerini şöyle sürdürdü 
     ''Biliyorsunuz geçen yıl da Schaeuble ile burada görüştük, hem de CDU Genel Başkanı Angela Merkel ile Türkiye'ye geldi. Schaeuble de değişiklik var. Bunu önümüzdeki günlerde fark edeceksiniz. En sert tavırlı kişilerden biriydi. Şimdi başkaları sert tavır modasına giriyorlar. Bazıları böyle kısa vadeli popülizm yapmaya çalışıyor. Ancak bu kısa vadeli bir olay, hepsi dönecek yine. Tek bir tehlike var. Bu tuzağa düşmemek lazım. Eğer bu kişiler şimdi bu popülizmi kontrollerinden çıkartırlarsa gerçekten büyük tehlike olur. Hollanda filan solda sıfır kalır. Çünkü biz 1930, 1940'lı yılların entelektüel Yahudi grubu değiliz.'' 
     
     ''İMTİYAZLI ORTAKLIĞI BIRAKIN'' 
     Zapsu, görüşmelerde 17 Aralık'tan sonra ne olacağını ele aldıklarını ve CDU'dan AK Parti'nin Avrupa Halk Partileri Birliği'ne EPP üyeliği konusunda destek beklediklerini ifade ederek şunları söyledi 
     ''Biz görüşmelerde 'imtiyazlı ortaklığı bırakın' diyoruz. Artık zarlar atıldı. Nasıl bir entegrasyon planı düşündüklerini soruyoruz. Çünkü görüyorsunuz geçen hafta Der Spiegel, bu hafta da Focus dergisi 'Korkutan, ürküten misafirler' şeklinde başlıklar atmış. Ve hepsinde namaz kılan Müslümanlar. İşte medya bunu zorluyor. Yoksa halk da hiç bir şey görmüyoruz. Korkmak, ürkmek, düşman, terörist. Bunlar hepsi üst üste gelen şeyler. Ondan sonra bir fotoğraf görüyorsunuz. Ondan sonra da tüm Müslümanlar eşittir Türk, Türkler eşittir düşman gibi bir mantık ortaya çıkıyor. 'Buna karşı ne yapmayı düşünüyorsunuz' diye biz soruyoruz, bazen de onlar bize soruyor. 'Size nasıl yardım edebiliriz' diye. Biz de söylüyoruz, AK Parti, asimilasyon ile karıştırmamak kaydıyla, yüzde yüz entegrasyonu destekleyen bir partidir ve AK Parti ile liderinin Almanya'da yaşayan Türkler üzerinde büyük etkisi vardır. 'Siz bizden faydalanın. Ancak bu tür olaylara dikkat edin, bunların büyümemesini sağlayın. Hep beraber bunun daha fazla sıkıntı yapmamasını sağlayalım' diyoruz.'' 
     
     ''UKRAYNA İLE BİZİ KARŞILAŞTIRIYORLAR'' 
     Hollanda'daki gelişmeler ile Türkiye'nin AB üyeliği konusunda bağlantı kurmaya çalışan bir grup olduğunu da fark ettiklerini kaydeden Zapsu, ''Bazen o kadar saçma şeyler duyuyoruz ki. Ukrayna'yı bile bizle karşılaştırıyorlar. Görüşme muhataplarımızdan biri 'Ukrayna'daki gelişmeleri görüyorsunuz. O da bizim komşumuz' dedi. Ukrayna'daki olayların, diktanın filan Türkiye ile ne ilişkisi var. Endişeler haklı da olabilir. Hollanda gibi bir yerde bu tür olayların yaşanması Hollandalıları da çok şaşırttı. Bu iş Almanya'da olsaydı, pek büyük bir olay olmazdı. Almanya'da her gün bir şeyler oluyor. Hollanda'da ise bu hakiki bir şok etkisi yaptı. Oradaki durumu burada kullanıyorlar. Her gece televizyonda bu konuda haberler var. Ben bugüne kadar burada böyle bir şey görmedim'' dedi. 
     Görüşmeleri sırasında Almanya'daki güncel sorunları da görmezlikten gelemediklerini ifade eden Zapsu, şunları kaydetti 
     ''CDU'nun federal meclise sunduğu 21 maddelik tasarı elime geçti. Hiç hoş olmayan bir tasarı. Daha en başta terörizmden bahsederken, New York, Washington, Cerba, Bali ve Madrid'deki terör olaylarından söz ediliyor. Peki İstanbul'da bombalama olmadı mı Ondan sonra da Müslümanlara karşı bakış açısı filan deniliyor. Bu konuları biraz tartışma mecburiyetinde hissettik kendimizi. Sizin eklemek istediğiniz bir şeyler varsa ekleyelim dediler. Bakalım mecburuz bu konulara da girmeye.'' Almanya'da şu sıralarda yapılmaya çalışılanın doğru olduğunu sanmadığını kaydeden Zapsu, ''Focus dergisinin gelecek sayısında Erdoğan kimdir Nasıl yaşıyor başlığıyla haber yayınlanacak. Ne demek istiyor bunlar Ne demek istedikleri belli. Herhalde kızlarının başörtülü fotoğraflarını koyacaklar. Ancak Amerika'da master yaptıklarını yazmayacaklar. 'Bu adam böyle yaşıyor. Zaten bu adam köktendinci' şeklinde yazılar yazılacak herhalde. Biz de dedik ki, 'Siz bindiğiniz dalı kesersiniz. Erdoğan'dan faydalanmanız gerekir. Çünkü onun kredibilitesi çok yüksek. Siz 10 defa konuşursunuz buradaki insanımız bir şey anlamaz. Erdoğan bir kere söyler buradaki insan anlar'' diye konuştu. 
     Almanya'da daha önce Türkiye ve Müslümanlar hakkında yazılan haberlerin daha olumlu olduğunu ifade eden Zapsu, ''Haberler 1, 2 ay öncesine kadar çok olumluydu. Şimdi iş başa düştü. 6 Ekim'den sonra haberler çok değişti. Bu tarihten sonra, 'Eyvah bunlar geliyor' dediler'' dedi. 
     Zapsu, Hollanda'da öldürülen Theo van Gogh ile ilgili olarak da şunları söyledi 
     ''Gogh'a cezayı onun filmine gitmeyerek vermek lazım. Ya da Salman Rüştü'ye cezayı kitabını almayarak vermek lazım. Bunun için insan öldürmeye gerek yok. Çünkü boş yere bu kişileri daha da meşhur ediyoruz. Şu anda Rüştü gereksiz yere ünlenmiş durumda. Saygısızlık gösterene şiddet ile karşı çıkamayız. Bunu dinimiz de kesinlikle kabul etmez. Bunun biraz siyasi boyutları var, korkuyu kullanıyorlar.'' Merkel ile yaptığı görüşme sırasında da bu tür haberlerin önlenmesi için çaba harcamasını kendisinden rica ettiklerini belirten Zapsu, sözlerini şöyle sürdürdüler 
     ''Bunu kullanmasınlar, halkı bu şekilde ürkütmesinler, korkutmasınlar. Çünkü halkın bir şeyi yok. Olsaydı bu geçen 40 yıl içinde olurdu. Halkın bambaşka sorunları var. Halkta işsizlik var, bilgisizlik var, eğitim sorunları var. Ciddi entegrasyon sorunları var. Ancak burada biz de yardımcı olabiliriz. 'Bizden yardım isteyin' dedik. İmamları, öğretmenleri, gerçekten de dünyaya açık insanları bizim buralara göndermemiz lazım. Ancak karşı tarafın da bu insanları samimi şekilde entegre etmeyi istemeleri lazım, yoksa asimile etmeyi değil. Bazıları bunu ağızlardan kaçırıyorlar.'' Zapsu, Federal İçişleri Bakanı Otto Schily'nin bazı sözlerini de eleştirerek, ''Schily geçenlerde ilginç bir konuşma yaptı. Çok kültürlülüğün öldüğünü söyledi. Ben biraz hayal kırıklığına uğradım. Yeşiller Partisi'nin eski bir üyesinin çok kültürlülüğün öldüğünü söylemesi beni hayal kırıklığına uğrattı. Çünkü bu mecburen yapılmak zorunda. Bu Türkiye için de geçerli. Arabı, Çerkezi, Kürdü var. Çok kültürlülük hepimiz için lazım olan bir şey'' dedi. 
     
     ''TÜRKİYE İÇİN OLUMLU KARAR ÇIKACAĞINA İNANIYORLAR'' 
     AK Parti Genel Başkan Yardımcısı ve Ankara Milletvekili Reha Denemeç de, şunları söyledi 
     ''Merkel ile yaptığımız görüşmelerde şunu fark ettik. Artık onlar da 17 Aralık'ta Türkiye için olumlu bir karar çıkacağına inanıyorlar. Artık bunun ortaya çıktığı bir gerçek. 'Siz de devlette devamlılık esastır diyorsunuz. Onun için politikanızda tutarlı olmak istiyorsanız, önünüze gelecek böyle bir olayda, bir u-dönüşü, bir zikzak yapmamak için böyle sivri farklı açıklamalar yapmayın. Müzakere süreci başlayacaksa, şöyle olsun ya da böyle olsun demeyin. Daha orta yollu bir şeyler yapmanızda fayda var' dedik. Cevap vermediler, ancak tasdik eder gibi oldular.'' Berlin'de yaptıkları görüşmelerde göç endişesinin de dile getirildiğini belirten Denemeç, ''Avrupa Konseyi'nin bu konuda yaptığı araştırmalara göre 2 senaryo ortaya çıkıyor. Türkiye'nin AB'ye üye olması durumunda beklenenin aksine Türkiye'ye daha yoğun şekilde buralardan dönüş olacağı, üye olamaması durumunda ise buralara yönelik göçün daha da artacağı'' diye konuştu. 
     
     ''FARKLI MUAMELE İSTEMİYORUZ'' 
     Tam üyelikten başka hedefleri olmadığını kaydeden Denemeç, sözlerini şöyle sürdürdü 
     ''Bizim burada yükümlülüklerimizi ne kadar sürede yerine getireceğimiz söz konusu. Bu yükümlülüklerimizi yerine getirdiğimiz zaman da farklı bir muamele istemiyoruz. Bunu her defasında dile getirdik. İkincisi de biz zaten 'imtiyazlı ortaklığa' dahiliz, çünkü 1995 yılından bu yana Gümrük Birliği'ndeyiz GB . AB'ye yeni üye olan ülkeler ekonomilerini GB'ye nasıl ayarlayacaklarını daha yeni yeni düşünüyorlar. Böyle şeylerin önümüze konulmasına gerek yok. Biz elimizden gelen tüm performansı göstereceğiz ve son 2 yıldan bu yana iyi gitmekte olan çalışmalar sizi nasıl şaşırttıysa bundan sonra da bu böyle gidecek.'' AK Parti Antalya milletvekili Mevlüt Çavuşoğlu da, ''Görüşlerin daha önce 10 yeni AB üyesi için de olumsuz olduğunu, ancak müzakere tarihi verildikten sonra bu ülkeler için de burada havanın değiştiğini söylediler'' şeklinde konuştu. 
     AK Parti heyeti yarın Türkiye'ye dönecek. 
     
</TEXT>
</DOC>
