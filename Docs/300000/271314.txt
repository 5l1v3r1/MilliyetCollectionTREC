<DOC>
<DOCNO> 271314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun01.html </URL>
<DATE> 2004/09/13/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Irak'taki çatışmalarda 60 kişi öldü, 200 kişi yaralandı 
</HEADLINE>
<TEXT>

     Irak'ın başkenti Bağdat'ta hükümet binası ve büyükelçilik binalarının bulunduğu Yeşil Bölge’ye havan topu saldırısı düzenlendi. Saldırının ardından çıkan çatışmalarda 60 kişi ölürken, 200 kişi de yaralandı. 
     Bağdat'ta düzenlenen havan topu saldırısının ardından çıkan çatışmalarda 60 kişi öldü, 200'e yakın kişi de yaralandı. 
     Görgü tanıklarına göre, havan topları şiilerin çoğunlukta olduğu Sadr mahallesinden ateşlendi. 
     Görgü tanıkları, ABD’lilere ait askeri aracın ateşe verildiğini ve aracın çevresindeki kalabalığa iki ABD helikopterlerinden ateş açıldığını belirtti. 
     ABD helikopterlerinden açılan ateş sonucu 37 Iraklı sivil öldü. 
     
     Saldırıyı Tevhid ve Cihat üstlendi 
     Irak'ta bugün düzenlenen saldırıları El Kaide lideri Usame Bin Ladin'in sağ kolu olduğu belirtilen Ebu Musab Ezzerkavi'nin önderliğindeki Tevhid ve Cihad adlı Iraklı grup üstlendi. 
     Grubun internet sitesinde yayımlanan açıklamasında, 50 hedefin roketle vurulduğu, üçü Ebu Garib cezaevine olmak üzere özellikle ABD bina ve konvoylarına dokuz intihar saldırısı düzenlendiği belirtildi. 
     
     Mücahitler kontrolü ele gaçirdi 
     Açıklamada ayrıca, ''Mücahitler geçici olarak başkent Bağdat'taki Hayfa caddesini ve Ramadi kentinin kontrolünü ele geçirdi. Felluce'de pilotsuz bir casus uçağı düşürüldü. Kentin batısındaki ABD güçlerinin merkezi roketle vuruldu'' ifadesi yer aldı. 
     Grubun askeri kanadı da aynı sitede yayımlanan ilk açıklamasında, Bağdat'taki ''Yeşil Bölge''ye düzenlenen saldırıyı üstlendi. İkinci açıklamada da operasyonların çoğunun filme alındığı belirtildi. Irak'ın çeşitli bölgelerinde bugün çıkan çatışmalarda ve saldırılarda toplam 45 kişi öldü. 
     Irak'ta meydana gelen diğer saldırılarla birlikte bir gün içinde ölen Iraklıların sayısı uluslarası ajanslara göre 30'a yaklaşıyor. 
     
     Samarra'da bomba yüklü araç infilak etti 
     Irak'ın başkenti Bağdat'ın 125 kilometre kuzeyindeki Samarra kentinde bomba yüklü bir araç, ABD konvoyunun bölgeden geçtiği sırada infilak etti. 
     Patlamada konvoya eşlik eden bir kamyonda bulunan iki Iraklı öldü. 
     
     Musul'da polise saldırı Dört ölü 
     Musul kentinde polislere düzenlenen silahlı saldırıda dört polis öldü, üç polis yaralandı. Hastane kaynakları, baş ve göğüslerinden vurulan dört polisin hayatını kaybettiğini belirtti. 
     Hastane, yaralanan iki polisin durumunun kritik olduğunu, diğer yaralı polisin hayati tehlikesinin bulunmadığını söyledi. 
     
     Ebu Garib cezaevine bombalı saldırı 
     Sabaha karşı kimliği belirsiz bir saldırgan kullandığı bomba yüklü araçla Ebu Garib cezaevinin kapısını kırarak içeri girmek istedi. ABD askerleri anında müdahele ederek saldırganı öldürdü. 
     
     Arap gazeteci de hayatını kaybetti 
     Irak'ın başkenti Bağdat'ta bugünkü çatışmalarda hayatını kaybedenler arasında bir Arap gazeteci de bulunuyor. 
     El Arabiya televizyonu muhabiri Ahmed Salih'e göre, bugün kentte ateşe verilen bir zırhlı aracın çevresinde toplanarak, 'aracın imha edilmesini kutlayan' topluluğa iki ABD helikopteri füze fırlattı. 
     Salih, saldırıda ölenlerden birisinin El Arabiya ve El Ekberiye için çalışan Mazen El Tomaizi olduğunu belirtti. 
     Saldırıda, Reuters haber ajansının Iraklı kameramanı ve Getty ajansının Iraklı foto muhabiri de hafif yaralandı. 
     
     Hille kentinde üç Polonyalı askeri öldürüldü 
     Irak'ın Hille kenti yakınında, mayın temizleme operasyonundan dönen Polonyalı ve Iraklı askere el bombaları ve makineli tüfeklerle düzenlenen saldırıda üç Polonyalı asker öldü. 
     Polonyalı askeri bir yetkilinin verdiği bilgiye göre, Hille'nin altı kilometre kadar doğusundaki saldırıda üç Polonyalı asker de yaralandı. 
     
     Ramadi'de çatışma 10 ölü 
     Ramadi'de çıkan çatışmalarda ise 10 kişinin öldüğü, 40 kişinini de yaralandığı bildirildi. 
     
     Aytullah Gezmen'den haber alınamıyor 
     Irak'ta, 24 temmuz günü kaçırılan tercüman Aytullah Gezmen'den 50 gündür haber alamayan ailesinin endişeli bekleyişi sürüyor. 
     Hatay'ın İskenderun ilçesinde yaşayan Gezmen'in babası Abdulhamit Gezmen, Irak'ta tercümanlık yapan oğlundan kaçırıldığı günden itibaren herhangi bir haber alamadıklarını belirtti. 
     Oğlunun çalıştığı firmalardan Bilintur ve Tepe Grubu'nun Irak'tan çekildiğini belirten Abdulhamit Gezmen, ''oğlumu kaçıranlar, çalıştığı firmanın 72 saat içinde Irak'tan çekilmesi halinde serbest bırakacaklarının sözünü vermişlerdi. Kaçıranların isteği yerine getirilerek firmalar, Iraktan çekildiğini açıkladı. Ancak, oğlumu kaçıranlar sözünde durmadılar. Sabrımız ve dayanma gücümüz kalmadı. Yetkililerin daha fazla ilgi ve destek bekliyoruz'' dedi. 
     Irak'ta İçişleri Bakanlığı'nın üst düzey yetkilisi öldürüldü Irak'ın batısındaki Amariye'de bu sabah bomba yerleştirilen bir aracın infilak etmesi sonucu, İçişleri Bakanlığı'nın üst düzey bir yetkilisi hayatını kaybetti. 
     İçişleri Bakanlığı'ndan bir yetkili, saldırıda Albay Alaa Beşir'in yanı sıra bir polis memurunun da öldüğünü açıkladı. 
     
</TEXT>
</DOC>
