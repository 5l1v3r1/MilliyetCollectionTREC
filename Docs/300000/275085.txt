<DOC>
<DOCNO> 275085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy17.html </URL>
<DATE> 2004/09/26/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Çiçek TCK, en mükemmel yasa değil 
</HEADLINE>
<TEXT>

     Adalet Bakanı Cemil Çiçek, TCK'nin hiçbir maddesinin hak ve özgürlükleri kısıtlamak amacıyla yorumlanamayacağını söyledi. 
     TBMM Genel Kurulu'nda, TCK'nın kabul edilmesinde sonra söz alan Bakan Çiçek, söz konusu düzenlemenin hazırlanmasında emeği geçen herkese teşekkür etti. 
     Yasayı, ''en mükemel yasa değil'' diye nitilendiren Çiçek, çağdaşlaşma ve özgürleşme süreci devam ettiği oranda daha çağdaş ve özgürlükçü yasa arayışının doğal hale geleceğini söyledi. 
     Türkiye'de insanların AB konusunu tam olarak zihinlerinde canlandıramadığını ifade eden Çiçek, ''Meclis açılınca Ulusal Program'da ne var ne yok yeniden bakmamız lazım. Bundan sonraki süreç, zor bir süreçtir. Belkide, AB'ye hiç girmesek diyeceğimiz konular olacak. Önümüzde neler var ve bunları nasıl aşarız, oturup konuşmamız lazım'' diye konuştu. 
     Çiçek, TBMM'nin denetim günlerinden birinde AB konusunu ''ucu açık olarak'' görüşmesini önerdi. 
     Türkiye'ye müzakere tarihi verileceği kanaatinde olduğunu anlatan Çiçek, müzakere sürecinin kısalmasının Türkiye'ye ve AB ülkelerine bağlı olduğunu hatırlattı. Çiçek, ''Biz özğürlüklerden, hak ve hukuktan yanayız. TCK'daki hiçbir madde hak ve özgürlükleri kısıtlamak amacıyla yorumlanamaz. Demokrasi keyfilik rejimi değildir'' dedi. 
     
     MİLLETVEKİLLERİNİ KUTLADI 
     Bugünkü birleşimi yöneten TBMM Başkanı Bülent Arınç, Meclis'in 1 Ekim'de 3. yasama yılına başlayacağını belirterek, ''Bugün ve bundan önce çıkardığımız kanunlar ve Anayasa değişiklikleriyle TBMM, çok başarılı bir dönem geçirmiştir. Yapılan işlerde, atılan adımlarda, yürünen yolda Hükümet ne kadar başarılıysa en az onun kadar Meclisimiz de hem AB lokomotifi olarak hem de çıkardığı nitelikli kanunlarla bu başarının ortağıdır'' dedi. 
     Bu başarının, iktidarı ve muhalefetiyle tüm milletvekillerinin eseri olduğunu vurgulayan Arınç, bundan ötürü milletvekillerini kutladı. 
     Olağanüstü çağrı önergesinde yer alan konunun görüşülmesinin tamamlandığını belirten Arınç, 1 Ekim Cuma günü saat 15.00'te toplanmak üzere birleşimi kapattı. 
     
</TEXT>
</DOC>
