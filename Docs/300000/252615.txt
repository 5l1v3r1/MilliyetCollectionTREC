<DOC>
<DOCNO> 252615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/yasam/axyas01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kaçak avı 
</HEADLINE>
<TEXT>


Aralarında Türklerin de bulunduğu kaçakları, 6 kişilik uçağıyla İngiltere'ye kaçıran pilot İngiliz polisinin takibi sonucu yakalandı. Kaçakların adları açıklanmadı. 4 kişi tutuklandı 

Nevsal Elevli 

İngiltere'de polis, aralarında Türklerin de bulunduğu kaçakları, 6 kişilik uçağıyla Fransa ve Belçika'dan ülkeye kaçıran pilotu uzun bir takip sonucu yakaladı. Olay, uçağı izlemeye alan İngiliz polis helikopterinin, Belçika ve Fransa'dan sekizi Türk toplam 18 kişiyi küçük gruplar halinde İngiltere'ye kaçıran pilotun ülkeye yasadışı göçmen giriş ve çıkışı yapmasından şüphelenmesi üzerine gelişti. 
Piper PA - 32 - 300 Cherokee tipi 6 kişilik uçakla dün sabah 2 ayrı seferde 8 kişiyi Kent bölgesindeki küçük bir havaalanı olan Lamberhurst'a getiren pilot ve yolcuları karşılayan 2 sürücüyle kaçakları Kuzey Londra'daki bir Türk restoranında karşılayan ve organizatör olduğu sanılan bir kişinin tutuklandığı bildirildi. Yerel saatle 08.00 ve 09.45'te Lamberhurt'a 2 iniş yapan pilotun, 2. grubu bıraktıktan sonra havalanarak kaçmaya çalıştığı, ancak polis helikopterlerinin takibi sayesinde Headcorn Havaalanı'na inmeye zorlanarak tutuklandığı belirtildi. Polis, 8 Türk'ün kaçırılması olayının ilk olmadığını, pilotun daha önce de 10'a yakın grup getirdiğinin sanıldığını ifade ederek, olayla ilgili soruşturmanın derinleştirildiğini belirtti, ancak kaçakların adlarını açıklamadı. 

Pilot yardım ediyordu 
Türk kaçakların, Fransa ya da Belçika'daki LeTouquet, Berck Sur Mer ya da Deauville gibi küçük havaalanlarına ulaştırıldıktan sonra buradan tutuklanan pilotun yardımıyla İngiltere'ye getirildikleri tahmin ediliyor. 
Milli Suç Araştırma Birimi'nin yürüttüğü operasyonda polis, baskın düzenlediği restoranda 13 bin sterlin ele geçirdi. Polis Müfettişi Alex Wood, pilotun her yolculuk için 4 bin sterlinden fazla para aldığını açıkladı. 


</TEXT>
</DOC>
