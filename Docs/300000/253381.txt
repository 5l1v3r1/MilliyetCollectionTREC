<DOC>
<DOCNO> 253381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur10.html </URL>
<DATE> 2004/07/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Başkent'te yıkım gerginliği .. 
</HEADLINE>
<TEXT>

     Kentsel Dönüşüm Projesi çerçevesinde park yapılması amacıyla Aktaş Atilla Mahallesindeki 4 gecekondunun yıkılmasına başlandı. 
     Aktaş Atilla Mahallesi 30 ve 31. sokak ile Plevne Caddesi üzerindeki 4 gecekondunun yıkımından önce kısa süreli gerginlik yaşandı. Yıkım için gelen ve gecekonduların boşaltılmasını isteyen Altındağ Belediyesi görevlileri ile tartışan bir gecekondunun sakinleri, görüntü almaya çalışan basın mensuplarına da taş attılar. Çıkan olayda Altındağ Belediyesi'nde görevli Zabıta Memuru Adem Çakmak atılan taşın koluna gelmesi sonucu hafif şekilde yaralandı. Emniyet yetkililerinin ikazları sonunda olayın büyümesi engellendi ve gecekondu sakinleri evi boşaltma konusunda ikna edildi. 
     Aynı bölgede bulunan diğer 3 gecekondunun belediye ekipleri tarafından boşaltılmasıyla yıkım işlemine başlandı. Gecekonduların yıkılması sırasında çıkması muhtemel olayları engellemek amacıyla bölgede çok sayıda Çevik Kuvvet polisi hazır bekletildi. 
     AA muhabirine açıklama yapan Altında Belediyesi Gecekondu ve Sosyal Konutlar Şube Müdürü Yaşar Yıldırım, gecekondu sakinlerine 18 Eylül 2003'te alınan karar gereği tebligatta bulunduklarını belirtti. Okulların kapanmasına kadar gecekondu sakinlerine süre tanındığını anlatan Yıldırım, ikinci tebligatta da boşaltılmayan gecekonduların yıkılması için izin aldıklarını kaydetti. Gecekondulardan temizlenen bölgenin Kentsel Dönüşüm Projesi kapsamında park olarak değerlendirileceğini belirten Yıldırım, yıkım işlemlerinin devam edeceğini söyledi. 
     Yıldırım, yıkılmaya başlanan 4 gecekonduda oturanlardan 3'ünün hak sahibi olduğunu, sorun çıkartan gecekondu sakinlerinin ise daha önceden evi boşaltmaları konusunda belediye yetkilileri tarafından defalarca uyarıldığını kaydetti. 
     
</TEXT>
</DOC>
