<DOC>
<DOCNO> 285161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo30.html </URL>
<DATE> 2004/11/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Djibril Cisse'nin bacağı kırıldı 
</HEADLINE>
<TEXT>

     Liverpool'un golcü oyuncusu Djibril Cisse önceki gün Blackburn Rovers maçında kavalkemiğinin kırılması sonucu sezonu kapattı. 
     Bu sezon başında 14 milyon sterline Auxerre'den alınan Cisse'nin maçta McEveley ile girdiği mücadelede kavalkemiği kırıldı. Kulüp sözcüsü "Sezonun geri kalanında oynayamayacak gibi görünüyor. Hepimiz onun bir an evvel iyileşmesini istiyoruz" diye konuştu. 
     Öte yandan Manchester United-Arsenal maçının yankıları devam ediyor. Manchester teknik direktörü Sir Alex Ferguson, maçta Arsenalli golcü oyuncu Thierry Henry'nin Gabriel Heinze'ye yaptığı hareketin federasyon tarafından incelenmesi gerektiğini söyledi. 
     Ferguson, Henry'nin Heinze'nin başına diziyle bilerek vurduğuna inandığını belirtti. Bu arada Premier Lig'de dün oynanan maçta Bolton Wanderers, sahasında Newcastle United'ı 2-1 mağlup etti. 
     
</TEXT>
</DOC>
