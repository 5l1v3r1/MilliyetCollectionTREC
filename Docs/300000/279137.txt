<DOC>
<DOCNO> 279137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy08.html </URL>
<DATE> 2004/10/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül "Reformlar, Türk halkı hak ettiği için yapıldı" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Bütün bu reformlar şüphesiz AB bağlamında yapıldı. Ancak Türk halkı bu reformları hak ettiği için yapıldı'' dedi. 
     Gül, Türk Yerel İdareleri ve Avrupa Birliği Konferansı'nın açılışında yaptığı konuşmada, konferansın, AB'nin Türkiye hakkındaki raporunu açıkladıktan sonra AB ile Türkiye'nin ilk buluşması olduğunu söyledi. 
     Avrupa Birliği Komisyonu'nun 6 Ekim'de net şekilde Türkiye'nin tam üyelik müzakerelerine başlama tavsiyesinde bulunduğunu hatırlatan Gül, 17 Aralık'ta ise nihai kararın verileceğini belirtti. Gül, şöyle devam etti 
     ''Raporun açık şekilde Türkiye'nin Kopenhag siyasi kriterlerini yerine getirdiğini tescil edip tavsiyesini açıkça ilan ettikten sonra inanıyorum ki 17 Aralık'taki karar da açık ve net olacaktır. Müzakere süreci vakit geçirmeden başlayacak ve devam edecektir. Bu tarihi bir adım. Çünkü Kopenhag siyasi kriterlerinin bir aday ülkede gerçekleşmesi çok önemli. Ama bu aday ülkenin nüfusunun büyük çoğunluğunun Müslüman olması, böyle bir ülkede Avrupa tipi demokrasinin gerçekleşmiş olması, insan haklarına saygının tespiti ve serbest piyasa ekonomisinin geçerliliğinin görülmesi, bunun çok daha anlamlı olduğunu göstermektedir. 
     Müzakere süreci başlayacak. Bu süreç şüphesiz uzun bir süreç olacaktır. Ama bu süreçte sadece teknik adamlar oturup kapıların arkasında müzakere yapmayacaktır. Bu süreç, aslında Türkiye'nin standartlarının topyekun yükseltildiği bir süreç olacaktır. Burada özellikle yerel yönetimlere çok büyük görevler düşmektedir. Çünkü yerel yönetimler insanların hayat standartlarını birinci derecede düzenleyen, onların çevresini hayattaki günlük kolaylıklarını düzenleyen sorumlu birimlerdir. Demokrasinin derinleşmesi yerel yönetimlerle olmaktadır.'' Bazılarının, müzakere sürecini, uzun bir süre beklendikten sonra o gün gelince tekrar AB ile ilişkiye girilmesi sandığını anlatan Gül, bu sürecin Türkiye'nin tam üyeliliği ile ilgili olduğunu vurguladı. Türkiye'nin bu süreçte reformlarına devam edeceğini kaydeden Gül, şöyle konuştu 
     ''Bütün bu reformlar şüphesiz AB bağlamında yapıldı. Ancak Türk halkı bu reformları hak ettiği için çok geniş bir demokrasiye, insan haklarına saygıyı ve serbest piyasa ekonomisini hak ettiği için bu reformlar gerçekleştirildi. 
     AB olmasa bile bunlar bizim kendi halkımıza sorumluluğumuzdur. AB olmasa bile Türk halkı zaten en üst seviyede insan haklarını hak etmiştir. Onun için tüm bu programları yürütmeye devam edeceğiz.'' 
     
</TEXT>
</DOC>
