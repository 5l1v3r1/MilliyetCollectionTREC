<DOC>
<DOCNO> 291737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko27.html </URL>
<DATE> 2004/11/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hazine Müşteşarı Çanakçı Orta vadeli program sonuçlanmak üzere 
</HEADLINE>
<TEXT>

     Hazine Müsteşarı Halil İbrahim Çanakçı, orta vadeli istikrar programına yönelik çalışmaların sonuçlanmak üzere olduğunu bildirdi. 
     Yarınlar İçin Düşünce Platformu tarafından düzenlenen ''YTL Reformunun Ülkemiz Ekonomisine Getireceği Olumlu ve Olumsuz Etkiler'' konulu panelde konuşan Çanakçı, Türk ekonomisine sağlanan gelişmelerin, YTL'ye geçişin yolunu da açtığını ifade etti. 
     Kararlılıkla uygulanan ekonomik program sayesinde, Türkiye'nin borç yükünün düştüğünü kaydeden Çanakçı, bütçenin ileriki dönemlerde fazla vermesi ile birlikte, borçların mutlak olarak aşağıya çekilebileceğini ifade etti. 
     YTL'nin çeşitli ekonomik göstergeleri nasıl etkileyeceğine ilişkin değerlendirmelerde yapan Hazine Müsteşarı, büyüme ve cari işlemler açığına dikkat çekerek, şöyle konuştu 
     ''Büyüme daha çok özel sektörden kaynaklanıyor. Cari işlemler açığının milli gelire oranı da bu yıl yüzde 5 civarında olacak. Büyüme ve cari açık açısından, YTL'ye geçiş, büyüme ve cari açık açısından bir risk oluşturmayacak. Cari işlemlerde hem alınan tedbirlerin gerçekleşen etkileri, hem beklenen etkileri, hem de cari işlemler açığının finansmanına ilişkin yapıdaki gelişmeler dikkate alındığında burada da temel bir risk görmüyorum. 
     Bekleyiş ve güven göstergelerinde de önemli iyileşme var. Yani ekonomik birimler, geleceğe güvenle bakmaya devam ediyor. Bu YTL'nin başarısı açısından çok önemli.'' 
     
     YENİ PROGRAM ÇALIŞMALARI 
     Hazine Müsteşarı Çanakçı, orta vadeli ekonomik programa yönelik çalışmaların da sonuçlanma aşamasında olduğuna işaret ederek, bu programın hem AB'ye teslim edilecek katılım öncesi ekonomik program, hem de IMF ile yapılacak yeni stand-by'ın altyapısını oluşturacağını söyledi. 
     Yeni programda fiyat istikrarının devamının öncelikli hedeflerden biri olduğunu belirten Çanakçı, program döneminde yüzde 5 büyüme hedefinin söz konusu olduğunu, bütçe açığının milli gelire oranının da önümüzdeki yıl yüzde 6'ya, 3 yıllık dönem sonunda ise yüzde 3'ün altına indirilmesinin öngörüldüğünü anlattı. 
     3 yıllık dönem bitiminde borç yükünün GSMH'ye oranının da yüzde 60'ın altına çekilmesinin hedeflendiğini dile getiren Hazine Müsteşarı, ''Sene içerisinde bu hedefe çok rahatlıkla ulaşılabilir olduğunu söyleyebilirim'' dedi. 
     
     FİYATLARDA YUVARLAMA 
     Yeni dönemde TL'nin güç kazanacağını kaydeden Çanakçı, YTL'nin kur etkisinin de olumlu olacağı görüşünü savundu. 
     YTL ile birlikte tüketim harcamalarında nasıl bir gelişme olacağı konusunda farklı değerlendirmeler yapılabileceğini belirten Çanakçı, YTL ile birlikte insanların düşük fiyatlara bakıp, tüketime yönelebileceği gibi tüketim kararlarını erteleyebileceğini vurguladı. 
     Hazine Müsteşarı, YTL sonrasında fiyatların yuvarlanacağı iddialarını da şu şekilde yanıtladı 
     ''Fiyatların bir defa yukarıya doğru yuvarlanması enflasyon anlamına gelmiyor. Enflasyon, fiyatların sürekli yukarıya doğru gitmesidir. Bazı sektörlerde bir defalık yukarıya doğru yuvarlama olabilir. Ama bu enflasyon anlamına gelmeyecektir. Belki YTL, fiyatların YTL ile ifade edilmesi sonrasında, fiyatların aşağıya doğru inmesine de neden olabilir'' Çanakçı, madeni paraların basım ve dağıtılmasına da değinerek, bu konuda hiç bir sorun bulunmadığını ifade etti. 
     Yeni madeni paraların Merkez Bankası şubelerine dağıtılmakta olduğunu bildiren Çanakçı, halen tedavülde yüzde 1'lik bir paya sahip olan madeni paraların, önümüzdeki yıl toplam para hacmi içinde çok daha yüksek bir orana ulaşacağını sözlerine ekledi. 
     
     ARIOĞLU'NUN KONUŞMASI 
     Gelirler Genel Müdür Vekili Osman Arıoğlu da paneldeki konuşmasında, YTL ile birlikte günlük hayatta ve vergi alanında yaşanabilecek çeşitli sorunlara yönelik değerlendirmelerde bulundu. 
     Vergi dairelerine, YTL'ye dönüşüm yapan hesap makinaları verip, hesapların doğru tutulmasını sağlamaya çalıştıklarını kaydeden Arıoğlu, vatandaşa alışverişlerde daha fazla kredi kartı kullanmayı önerdi. 
     YTL ile vergi alanında yaşanacak çeşitli problemlerin halli için yeni vergi taslağı hazırladıklarını bildiren Arıoğlu, yeni düzenleme ile akaryakıtta ÖTV hesaplanırken, YTL ile yuvarlama yapılmasının ve fiyatların artırılmasına engel olunacağını söyledi. 
     Arıoğlu, Damga vergisinde de önemli değişiklikler getirecek düzenleme ile şahıslar arasındaki kira kontratlarının da aralarında bulunduğu bazı belgelerde damga pulunun kalkacağını vurguladı. 
     Arıoğlu, ''Artık damga pulu ve harç pulu hayatımızdan çıkmış olacak. Onun yerine daha pratik bir süreç ortaya çıkacak'' dedi. 
     YTL'ye geçişle birlikte ödeme kaydedici cihaz ve bilgisayar programlarının hazır olması gereğine de dikkat çeken Arıoğlu, cihaz programlarını yenileme imkanı olmayan mükelleflerin, 31 Mart 2005'e kadar yeni cihaz almaları gerekeceğini hatırlattı. 
     Arıoğlu, ''Burada ödeme kaydedici cihaz bedelinin tamamının alındığı yıla gider yazılması imkanını getiriyoruz. Böylece vatandaşa bir külfet olmayacak'' diye konuştu. 
     
</TEXT>
</DOC>
