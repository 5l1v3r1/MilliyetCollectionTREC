<DOC>
<DOCNO> 279183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur02.html </URL>
<DATE> 2004/10/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kış geldi gibi .. Yağmur, fırtına ve soğuk yeniden... 
</HEADLINE>
<TEXT>

     Geçen hafta hayatı felç eden yağışlı ve soğuk hava, bugün akşamdan itibaren Trakya'dan yurda yeniden giriş yapıyor. Kuvvetli poyrazla birlikte Salı ve Çarşamba günleri Marmara ve Karadeniz'de etkili olacak yağışlar, yüksek kesimlerde kar şeklinde olacak. 
     Hava sıcaklığı 12 derece kadar azalacak... Sıcaklıklar yarın kuzeybatı kesimlerde, Çarşamba ise Karadeniz ve İç Anadolu'da hissedilir derecede 10-12 derece olmak üzere tüm Türkiye'de düşecek. Çarşamba günü sıcaklıklar Ankara'da 12, İstanbul'da 14, İzmir'de 22 ve Samsun'da 12 dereceye kadar düşerken, Erzurum'da aynı gece sıcaklıklar -2 derece ölçülecek. 
     Meteoroloji'den alınan bilgiye göre, bugün akşama kadar güney bölgeler az bulutlu ve güneşli, kuzey bölgelerimiz ise parçalı bulutlu olacak. Akşam saatlerinden sonra yağmur Marmara'da etkisini gösterecek. 
     Salı günü kuvvetli poyraz ve hava sıcaklığının da azalmasıyla birlikte Marmara, Karadeniz'in tamamı, Kuzey Ege ve İç Anadolu'nun kuzey kesimleri Ankara-Eskişehir-Tokat-Çorum yağış alacak. Yağışlar Marmara'nın doğusu İstanbul Orta ve Doğu Karadeniz'de şiddetli yağmur, Kastamonu-Bolu çevresinin yüksek kesimlerinde ise kar şeklinde olacak. 
     Çarşamba yağışlar etki alanının genişletiyor. Marmara'nın doğusu İstanbul , Karadeniz'in tamamı, İç Anadolu ve Doğu Anadolu yağışlı bir gün geçirirken, Karadeniz'in iç kesimlerinde kar yağışı görülecek. Kuvvetli poyraz Maramra ve Batı Karadeniz'de esmeyi sürdürecek... 
     Perşembe günü ise yağışlar ve soğuk hava yurdu terk ediyor. Yağışlar yalnızca Doğu Karadeniz ve Doğu Anadolu'nun doğusu'nda görülecek. Marmara, Ege ve Akdeniz güneşli, diğer yerler parçalı bulutlu olacak. 

     
</TEXT>
</DOC>
