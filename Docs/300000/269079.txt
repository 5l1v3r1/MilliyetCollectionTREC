<DOC>
<DOCNO> 269079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas08.html </URL>
<DATE> 2004/09/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erkekte büyük meme sorunu... 
</HEADLINE>
<TEXT>

     Tıp dilinde ''jinekomasti'' olarak bilinen erkekte kadın tipi meme büyümesinin, gençleri psikolojik açıdan etkilediği, memelerindeki büyüme nedeniyle denize giremeyen, spor aktivitelerine katılamayan gençlerin, sorunu çözmek için bıçak altına yattığı belirtildi. 
     Akdeniz Üniversitesi Tıp Fakültesi Plastik ve Rekonstrüktif Cerrahi Anabilim Dalı Öğretim Üyesi Yrd. Doç. Dr. Koray Coşkunfırat, AA muhabirine yaptığı açıklamada, jinekomastinin, erkekte kadın tipi meme büyümesi anlamına geldiğini söyledi. 
     Meme büyümesinin, anneden geçen hormonlar nedeniyle yeni doğan bebeklerde, hormonal dalgalanmanın yaşandığı ergenlik döneminde ve ileri yaşlarda görüldüğünü belirten Coşkunfırat, ''Bize en çok şikayet, ergenlik döneminde, 14-15 yaş grubundaki gençlerden geliyor. Bu şikayetlerin 1,5-2 yıl içinde geçmesini bekliyoruz'' dedi. 
     Jinekomastinin, hormon, kalp, ülser ilaçlarının alımı, uyuşturucu, alkol kullanımı, guatr ve tümörlerden de kaynaklandığına dikkati çeken Koray Coşkunfırat, kendilerine meme büyümesi şikayetiyle gelen kişilerde geniş çaplı inceleme yaptıklarını belirtti. 
     
     OPERASYONA GELİYOR, ''TATİLDEYİM'' DİYOR 
     Meme büyümesine etki eden durumu tespit ettikten sonra buna yönelik tedavi uygulandığını kaydeden Koray Coşkunfırat, şunları söyledi 
     ''Tüm sağlık sorunları çözüldükten sonra, eğer hafif ve orta dereceli bir jinekomastiyse, genelde liposuction kullanıyoruz. Bize genellikle ergenlik çağındaki gençler başvuruyor. Çünkü büyük memeleri yüzünden plaja gidemiyorlar, arkadaşlarının yanında spor aktivitelerine girerken utanıyorlar. Hafif ve orta dereceli büyüme bile onları rahatsız ediyor. Başka şehirlerden operasyon için Antalya'ya gelenler var. Çünkü bu durumu yakınlarına söylemek istemiyorlar. Operasyonu uzakta yaptırıp, çevresindekilere Tatildeyim diyebiliyorlar. Operasyonla sorun çözülünce de çok memnun kalıyorlar.'' Yrd. Doç. Dr. Koray Coşkunfırat, operasyon için kendilerine başvuran kişilerin büyük çoğunluğunun eğitim düzeyi yüksek kişilerden oluştuğunu kaydetti. Hasta sayısının gün geçtikçe arttığını bildiren Coşkunfırat, bunda, iletişim olanaklarının artmasının da etkili olduğunu söyledi. 
     Hastaların operasyonda genel anestezi uygulandığında, 1 gün içinde evine döndüğünü belirten Coşkunfırat, ''Eğer lokal anestezi kullanılırsa, hastayı aynı günün akşamında evine gönderebiliyoruz'' diye konuştu. 
     
</TEXT>
</DOC>
