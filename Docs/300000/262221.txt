<DOC>
<DOCNO> 262221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas21.html </URL>
<DATE> 2004/08/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
'Çirkin' Rossiya Oteli yıkılıyor 
</HEADLINE>
<TEXT>

     Rus yetkililer, ülkenin en tartışmalı sembollerinden birisi olan Rossiya Oteli'ni yıkma kararı aldı. 1960 yılında inşa edilen otel, kısa sürede, kötü sağlık koşulları ve çirkin görüntüsüyle kötü bir ün edindi. 
     BBC'nin haberine göre, Sovyetler, binalarını büyük inşa etmeyi severdi. Bu aslında Sovyetler Birliği'nin, dünyaya, daha büyük, daha güçlü ve daha başarılı olduğunu göstermeyi amaçlayan "maço" bir tavırdı. 
     Bunun sonucu olarak Rusya, dünyanın en yüksek televizyon kulesini inşa etti, dünyanın en büyük büstü ünvanını kazanan Lenin büstünü yaptı. 
     Aynı zamanda Avrupa'nın en büyük otelini de inşa ettiler, ama bu otel aynı zamanda Avrupa'nın en çirkin oteli de oldu. 
     Üç yıldızlı Rossiya Oteli'nin 3000 odası var. Çelik ve beton yığını otel, Kızıl Meydan'ın yanında yaklaşık 20 futbol sahasına eşit bir alanı işgal ediyor. 
     Yıllar boyunca, Saint Basil Katedrali ve Kremlin'in güzelliğini gölgeleyen çirkin bir yapı olarak eleştirilerin hedefi oldu Rossiya Oteli. 
     Binanın içi de dışı kadar kötü durumdaydı. Odalar, hamam böcekleri ve tahtakurularının işgali altındaydı. 
     Moskova Belediye Başkanı Yuri Luzkov, şehri Sovyetler Birliği döneminden kalan çirkin binalardan kurtarma planları çerçevesinde Rossiya Oreli'ni yıkma kararı aldı. 
     Daha önce yıkılan bir otel ve yıkımı devam eden bir diğer otelle birlikte Rossiya Oteli'nin yerini de beş yıldızlı, lüks otellerin alması planlanıyor. 
     
</TEXT>
</DOC>
