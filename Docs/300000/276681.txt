<DOC>
<DOCNO> 276681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/siyaset/asiy.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anında yanıt verdi 
</HEADLINE>
<TEXT>


"Yasama organı, yürütme ve yargıdan önce gelir" diyen Erdoğan'a Sezer yanıt verdi "Hukuk devletinde organların üstünlüğü olamaz" 

ANKARA Milliyet 


Cumhurbaşkanı Ahmet Necdet Sezer, TBMM'nin 22. dönem 3. yasama yılı açılış konuşmasında hem hükümete hem de AB'ye önemli mesajlar verdi. 
Türkiye'nin ılımlı İslam modeli olarak gösterilmesini, "yersiz ve anlamsız" diye niteleyen Sezer, irtica tehlikesinin sürdüğünü söyledi. Sezer, partisinin grup toplantısında, "Yasama organı, yürütme ve yargıdan önce gelir" diyen Başbakan Recep Tayyip Erdoğan'ın değindiği erkler ayrılığı konusunda da, "Hukuk devleti ilkesinin geçerli olduğu sistemlerde, egemenliği kullanan organların birbirlerine üstünlüğü söz konusu olamaz" yorumunu yaptı. 
Sezer'in demokrasi, laiklik ve hukuk devletine vurgu yaptığı konuşmasından satırbaşları şöyle 
DİN DEVLETİ UYARISI Büyük Ortadoğu Projesi bahanesiyle Türkiye için 'İslam Cumhuriyeti' tanımlaması getirmek ya da 'ılımlı İslam' gibi anlamsız bir modeli önce Türkiye için öngörmek yersizdir, asla kabul edilemez. İster ılımlı, ister köktendinci olsun, din devletiyle demokrasinin bağdaşması olanaksızdır. İki rejimin yan yana getirilmesi tarihe ve bilime ters düşmektedir.İRTİCA Din sömürüsünü temel araç olarak kullanan ve Türk toplumunun cumhuriyet döneminde elde ettiği tüm çağdaş kazanımları yok etmeyi hedefleyen irticai hareket demokratik, laik ve sosyal hukuk devleti öngören anayasal düzenimiz için öncelikli tehdit olma niteliğini sürdürmektedir.ERKLER AYRILIĞI Çağdaş demokrasilerde erkler ayrılığı ilkesi kabul edilmiştir. Egemenlik tektir ve ulusundur. Erkler de devlet organları arasında paylaştırılmıştır. Her organ kendi alanında ulusal egemenliğe dayalı devlet yetkisini kullanmaktadır.AB'DEN HAKÇA KARAR Türk ulusunun AB'den beklentisi, yansız ve hakça bir değerlendirmedir. İlerleme Raporu'nda açık ve net bir öneriye yer verilmesini bekliyoruz.ZİNA Türkiye'nin AB dışında tutulmasını isteyenlerin ellerini güçlendirmemeliyiz.ABD'YE AÇIK MESAJ PKK'nın Irak'taki herhangi bir biçimde sığınak bularak sınırlarımıza sızmasını görmezlikten gelemeyeceğimizi özellikle vurgulamak gerekir. Stratejik ortağımız ve müttefikimiz ABD'nin bu konudaki yükümlülüklerini yerine getirmesini bekliyoruz.YARGI KARARLARINA UYUN Anayasanın 138 ve 153. maddelerinde yargı kararları ile Anayasa Mahkemesi kararlarının tüm organları ve yönetimi, kısaca herkesi bağladığı açıkça kurala bağlanmıştır. Çıkarılacak yasalarda, bu kuralların da göz önünde bulundurulması anayasal zorunluluktur.YASA DERSİ Evrensel hukuk ilkelerine göre, yasaların genel, nesnel ve soyut olması ve kamu yararı amacı taşıması gerekmektedir. Toplumda yeterince tartışılıp olgunlaştırılmadan TBMM'de hızla geçirilen, bu nedenle de sıklıkla değiştirilen yasalar, devlete olan güveni zedeleyecektir. Bu tür yasaları hukuk devleti işlemleri olarak nitelendirmek de güçtür.KIBRIS'TA DÜRÜSTLÜK GEREK Uluslararası ilişkilerde içtenlik ve diyaloğun tüm sorunları aşmaya yetmediği gerçeği de göz ardı edilmemeli. Her türlü özveride bulunmalarına karşın Türkiye'nin ve Kıbrıs Türklerinin Kıbrıs'taki haklı davalarında hakça bir noktaya varılamadığı açıktır. Kıbrıs Türklerinin haksız yalıtılmışlığına kesin olarak son vermek, siyasal dürüstlüğün, hak ve adalete uygunluğun bir gereğidir. 


</TEXT>
</DOC>
