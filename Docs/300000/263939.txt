<DOC>
<DOCNO> 263939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/ekonomi/aeko.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1.2 trilyon lira değer biçilen 3 bin şişe içkiye açık artırma 
</HEADLINE>
<TEXT>


TMSF, Hakan Uzan'ın villasında bulunan içki koleksiyonunu eylülde açık artırmayla satacak. 1.2 trilyon değer biçilen içkilerin bulunduğu evin kapıları Milliyet'e açıldı 

EKONOMİ SERVİSİ - Fotoğraflar Ercan Arslan 

Hakan Uzan'ın Yeniköy'deki evindeki mahzende bulunan, toplam 3 bin 181 şişenin tahmini değeri 1.2 trilyon lira olarak belirlendi. Eylül ayında müzayede ile satışı yapılacak içkilerin arasında 1810 yılına ait bir konyak ile Romanee - Conti marka çok değerli şaraplar da bulunuyor. Hakan Uzan'ın Yeniköy'deki evinin zemin katında bulunan ve özel bir sistem ile hep belli bir ısıda tutulan şaraplar için Tasarruf Mevduatı Sigorta Fonu TMSF tarafından iki değer tespiti yaptırıldı. Bir Türk firmasına yaptırılan tespitte şaraplar için 1 trilyon 200 milyar liralık toplam değer belirlendi. Christie's International adlı kuruluşun şarap bölümüne yaptırılan tespitte ise toplam 575 bin sterlinlik değere ulaşıldı. 
Dünyanın en pahalı şarap, viski ve konyaklarının bulunduğu mahsende şişeler de boy boy. 1.5 litrelik magnum tabir edilen şişelerin çoğunlukta olduğu mahzende litrelik 'doublemagnum' şişeler de bulunuyor. Yıllarına ve markalarına göre tasnif edilmiş içkiler arasında 'Imperial' adı verilen 6 litrelik şişelerdeki şaraplar da var. 

Sinema salonundan geçiliyor 
Mahzen, evin giriş katının altında yer alıyor. Sinema odasından girilen mahzende duvardaki çok sayıda raf dikkat çekiyor. TMSF'nin yaptırdığı tespite göre en pahalı içki olan büyük boy şişedeki Vielle Eau de Vie Fine de Cognac'ın muhammen bedeli 10 milyar 800 milyon lira olarak belirlendi. 
Hakan Uzan'ın sahip olduğu şaraplar arasında ise en değerlisi 'Fransa'da soyluların ve kralların gözdesi' olduğu ifade edilen Romanee - Conti. Dünyanın en değerli ve pahalı şarabı olan ve Uzan'ın mahzeninde bulunan 26 adet Conti şarabının muhammen bedeli ise 125 milyar 280 milyon lira olarak belirlendi. 
Mahzende yer alan şaraplar arasında son dönemde moda olan Petrus markası da ağırlıklı yer tutuyor. Toplam 128 Petrus şarabı için belirlenen bedel ise 190 milyar lira. Petrus şaraplarının arasında en pahalısı ise 1982'ye ait olanlar. 20 şişe olan bu şarap için belirlenen toplam muhammen bedel 34 milyar 400 milyon lira. 
İngiltere Prensi Charles ve Fransa'da sevgilisi ile trafik kazasında ölen Prenses Diana'nın düğününde misafirlere ikram edilmesiyle tanınan Fransız Krug marka şampanyalar da mahzenin bir diğer önemli içkisi. Dünyadaki en iyi şampanya olarak bilinen, 1982 ile 1990 arasına ait 36 şişe Krug için 10 milyar liranın üzerinde bedel belirlendi. Şaraplar için eylülde ihaleye hazırlanan TMSF yetkilileri Hakan Uzan'a ait purolar için de tespit yaptırdı. Bir soğutucunun içinde korunan purolar için toplam 6 bin dolar civarında tespitte bulunuldu. 

İçkini adı Yılı Adedi Toplam Muhammen Bedel Quinta do Noval Nacional 1966 6 3.240.000.000 Ch Cheval Blanc 1947 2 16.200.000.000 Romanee-Conti 1964 1 4.050.000.000 Echezaux DRC 1990 17 13.770.000.000 La Tache DRC 1990 19 30.780.000.000 Napoleon Cognac 1811 1 2.700.000.000 Roederer Cristal 1889 40 7.580.000.000 Ch.Margaux 1978 12 1.296.000.000 Ch.Margaux 1986 18 6.804.00.000 Ch.Latour 1959 5 6.750.00.000 

</TEXT>
</DOC>
