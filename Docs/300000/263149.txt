<DOC>
<DOCNO> 263149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy06.html </URL>
<DATE> 2004/08/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ulaştırma Bakanı, cenazede kendisine dönük eleştirileri eleştirdi .. 
</HEADLINE>
<TEXT>

     Ulaştırma Bakanı Binali Yıldırım, ''Son günlerde meydana gelen tren kazalarının demiryollarına haksız saldırı aracı olarak kullanıldığını'' söyledi. 
     Bakan Yıldırım, Afyon Ali Çetinkaya Tren Garı'nda, Tavşancıl'daki tren kazasında hayatını kaybeden 4 geçici demiryolu işçisi için düzenlenen cenaze törenine katıldı. Tavşancıl'daki kazada ölen 8 kişiden 5'inin demiryolu çalışanı olduğunu anımsatan Yıldırım, ''sözlerin tükendiği, söylenecek fazlaca bir şeyin olmadığı bir gün yaşadıklarını'' söyledi. 
     Herkesin acısının büyük olduğunu, ölenleri geri getirme şanslarının olmadığını belirten Yıldırım, ''Bakanlık ve TCDD olarak gereken her türlü destek ölenlerin ailelerine verilmeye devam edilecek'' dedi. 
     Geride kalanların üzüntülerini hafifletmeye çalışacaklarını ifade eden Yıldırım, şöyle konuştu 
     ''Bu tip tren kazaları demiryollarına haksız bir saldırı aracı olarak kullanılıyor. 50 yıldır kuruma bir çivi dahi çakmayanlar söylediklerinden utanacaklar. 20 aydır bu kurumda hummalı bir çalışma var. Son meydana gelen kazalar demiryolları çalışanlarına ciddi bir saldırı aracı olarak kullanıldı. Çalışanlarımız görevlerinin başında vefat ettiler. Onların başladığı hizmet aşkını demiryolları çalışanları elbirliğiyle sürdürmeye devam edecek.'' Demiryol İş Sendikası Genel Başkanı Ergün Atalay da, Ankara- İstanbul demiryolu hattında çalışan bakım onarım işçilerinin büyük çoğunluğunun Afyon ve çevresinden olduğunu belirterek, kentin üzüntüsünün bu nedenle büyük olduğunu söyledi. 
     Türkiye'nin TCDD'ye ve demiryollarına büyük ihtiyacı olduğunu ifade eden Atalay, şöyle konuştu 
     ''Bu kazalar biz demiryollarında çalışanların, ailelerin, kurumun ve sayın Bakan'ın başını aşağı düşürdü. Bu kazalardan bizim payımız ne kadar var tartışılır. 50 yıldır demiryollarına yapılan yatırım ne kadardır bunlar tartışılmalıdır. Çalışanlarımızın büyük çoğunluğu yılın 3-4 ayı çalışarak ailelerini geçindirme gayretinde olan geçici işçilerdir. Üzüntümüz büyük...'' Konuşmaların ardından geçici demiryolu işçilerinin cenazeleri kurum çalışanları tarafından Afyon İmaret Camii'ne götürüldü. 
     
     CENAZEYE KATILDI 

     Ulaştırma Bakanı Binali Yıldırım, Tavşancıl'daki tren kazasında hayatını kaybeden 4 demiryolu işçisinin Afyon'daki cenaze namazına katıldı. 
     Afyon tarihi İmaret Camii'ndeki cenaze namazına, Bakan Yıldırım'ın yanı sıra Vali Muzaffer Dilek, Afyon Milletvekilleri Ahmet Koca, Halil Aydoğan, İbrahim Hakkı Aşkın, Halil Ünlütepe, Demiryolu İş Genel Başkanı Ergün Atalay, Belediye Başkanı Abdullah Kaptan ve çok sayıda daire başkanı ile demiryolu çalışanları katıldı. 
     Cenaze namazının ardından Bakan Yıldırım, ölen demiryolu işçilerinin yakınlarına tek tek taziyelerini iletirken, basın mensuplarının sorularını yanıtsız bıraktı. 
     Tavşancıl'daki kazada hayatını kaybeden demiryolu işçileri Mevlüt Ünlü ile Yaşar ve Seyfi Göktepe'nin cenazeleri, toprağa verilmek üzere Merkez Alcalı Köyü'ne, Recep Öztürk'ün cenazesi de İhsaniye İlçesi'nin Yukarı Tandır Köyü'ne gönderildi. 
     
</TEXT>
</DOC>
