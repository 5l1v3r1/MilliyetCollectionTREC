<DOC>
<DOCNO> 280919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yasam/yas01.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksim Oteli 
</HEADLINE>
<TEXT>


'Gazinocular Kralı' Aslan ile Tuna Çelik'in sahibi Tuna, Maksim Gazinosu'nun yerine otel ve iş merkezi yapılması konusunda anlaştı 

YAŞAR ÇAKMAK 

Alaturka eğlence kültürünün simge ismi olan Taksim'deki Maksim Gazinosu, otel ve iş merkezi haline gelecek. 'Tuna Çelik'in sahibi Turan Tuna ve Alman ortağı ile Maksim Gazinosu'nun sahibi Fahrettin Aslan, Maksim'in yerine otel ve iş merkezi yapmak için ön protokol imzaladı. 

3 yılda tamamlanacak 
Tuna ile Alman ortağı, 60 milyon dolarlık yatırımla 3 yılda hayata geçirilmesi planlanan proje için Alman bankalarından birinden Aslan'a teminat mektubu getirince, gazino yıkılacak ve inşaat başlayacak. 
Maksim'in Sıraselviler Caddesi'ndeki kapısı tarihi doku olduğu için muhafaza edilecek. Gazinonun ön cephesine inşa edilecek iş merkezi, kapıdan 2 metre içeride oluşturulacak. Maksim'in Kazancı Yokuşu'ndaki cephesinde ise 12 katlı otel inşa edilecek. Yatırımı yapacak Alman şirket ile Tuna'nın payı yüzde 70, Aslan'la ortağı Orhan Akel'in payı ise yüzde 30 olacak. 

Teminat mektubu bekleniyor 
"Gazinocular Kralı", konseptin içinde kendisine tahsis edilecek 400 metrekarelik bölümde Maksim Gazinosu'nu sürdürecek. Yatırımcılar, 3 Kasım'a kadar teminat mektubunu getiremez ise Fahrettin Aslan, ortaklıktan vazgeçip 19 Kasım'da Sibel Can'ın assolistliğinde Maksim Gazinosu'nun neonlarını yakmaya devam edecek. 


</TEXT>
</DOC>
