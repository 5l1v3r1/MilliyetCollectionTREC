<DOC>
<DOCNO> 274212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun17.html </URL>
<DATE> 2004/09/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Irak'ta 2 kamyoncu daha kaçırıldı 
</HEADLINE>
<TEXT>

     Bağdat'ın 70 kilometre güneyindeki Balad'daki Amerikan üssü için çalışan 2 kamyon şoförünün bu sabah kaçırıldığı bildirildi. 
     Polis kaynakları, kimliği belirsiz silahlı kişilerin yerel saatle 06.00 TSİ 05.00 sularında 2 kamyon şoförünün kaçırıldığı ve şoförlerin bilinmeyen bir yere götürüldüğü bilgisinin kendilerine kent sakinleri tarafından ilettiğini açıkladı. 
     Aynı kaynaklar, kamyon şoförlerinin hangi milliyetten olduğunun şu anda bilinmediğini de kaydetti. 
     
     ABD ordusu 3 sivili öldürdü 
     Amerikan ordusunun dün akşam Irak'ın başkenti Bağdat'ın 125 kilometre kadar kuzeyindeki Samarra'da düzenlediği saldırıda biri yaşlı bir kadın olmak üzere 3 kişinin öldüğü bildirildi. 
     Kentin emniyet müdürü Albay Muhammed Fadıl, AFP'ye yaptığı açıklamada, operasyonun Apaçi tipi helikopterlerle düzenlendiğini ve 3 cesedin bu sabah evlerinin enkazından çıkarıldığını, Kadissa mahallesini hedef alan bu saldırıda 21 aracın da tahrip edildiğini söyledi. 
     Doktor Halid Ahmed de, 2'si çocuk olmak üzere 6 kişinin yaralandığını, yaralı çocukların durumunun ağır olduğunu kaydetti. 
     Kent valisi Baha Hindara, saldırıyı kınayarak, ''Amerikan ordusunun Felluce ve Telafar'dakilerin benzeri çatışmaların çıkması için çalıştığını'' söyledi. 
     Samarra'daki operasyonu doğrulayan Amerikan ordusu, askerlerinin pusuya düşürülmesinden sonra bu operasyonun başlatıldığını açıkladı. 
     Açıklamada, direnişçilerin dün yerel saatle 17.00 sularında Amerikan devriyesine saldırdığı, olay yerine gelen helikopterlere rağmen direnişçilerin ateşe devam etmesi üzerine, ateşin geldiği binaya bir bomba atıldığı belirtildi. 
     
</TEXT>
</DOC>
