<DOC>
<DOCNO> 263527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/spo15.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



"Elvan'a şans tanımıyorum" 

SÜREYYA Ayhan'ın eşi ve antrenörü Yücel Kop, IAAF tan sonuç beklediklerini belirterek, "Bir iftiradan dolayı bu durumdayız. Eğer yasaklayıcı madde kullanmış olsaydık yapılan testlerde üç gün içinde ortaya çıkardı. Bize saldıranlar spor düşmanı, bunlarla mücadelemize devam edeceğiz" dedi. İstifayı düşünmediğini belirten Kop, Elvan ile ilgili bir soruya ise "Elvan'a 1500 metrede şans tanımıyorum. 5000 metrede iyi olabilir. Ancak 1500'de başarılı olacağına inanmıyorum" yanıtını verdi. 

Rüzgar Tamaç 

ÇANAKKALE 1. Amatör Küme'de Barbarosspor'da futbol oynarken dizinden geçirdiği sakatlık sonrası atletizme başlayan Serdar Tamaç son 6 ayda 9 rekor kırdı, 1 egalede bulundu. 400 ve 200 metre koşan 19 yaşındaki sporcu, bir şampiyonada 4 rekorun birden sahibi oldu. 

İşte rekorlar 
Şubat 400 salon gençler 48.37 - Atina 
Nisan 400 gençler 48.10 - İzmir 
Haziran 200 gençler 21.59 - İstanbul 
Temmuz 400 gençler 47.14 - İtalya 
Temmuz 400 gençler 46.94 - İtalya 
Temmuz 400 büyükler egale 46.94 - İtalya 
Temmuz 400 gençler 46.63 - İtalya 
Temmuz 400 büyükler 46.53-İtalya 
Temmuz 400 gençler Balkan 47.75 - B.Hersek 
Temmuz 200 gençler 21.51 - B. Hersek 

Çimde çekişme 

KAYAK Federasyonu tarafından organize edilen Türkiye Çim Kayağı Şampiyonası, Bursa'da başladı. DSİ Demirtaş Çim Kayağı Pisti'nde başlayan şampiyonada Bursa, Erzurum, Kars, Gümüşhane, Muğla, Bayburt ve Tunceli'den toplam 37 sporcu mücadele edecek. 

Yelken şenliği 

TÜRKİYE'NİN en büyük yelken organizasyonlarından biri, 19 - 22 Ağustos arasında İstanbul'da gerçekleştirilecek. Fenerbahçe Yelken Şubesi, Yelken Federasyonu, SportsWorks işbirliğiyle Jim Beam ana sponsorluğunda düzenlenecek festivalde sporcular yat, dragon ve one design kategorilerinde yarışacak. 

İsveç yolcuları 

İSVEÇ ile özel maçlar yapacak 18 Yaşaltı A Genç Milli Futbol Takımı, İstanbul'da kampa girdi. İsveç ile 17 ve 19 Ağustos tarihlerinde deplasmanda karşılaşacak genç milliler, öğle saatlerinde Güneş Otel'de toplandı. Kafile, bugün İsveç'e gidecek. 

Gençler gitti 

ROMANYA'DA 16 ve 18 Ağustos'ta 2 özel maç yapacak 17 Yaşaltı B Genç Milli Futbol Takımı, bu ülkeye gitti. Genç Milli Takımlar Koordinatörü Gündüz Tekin Onay tarafından belirlenen 18 kişilik kadroda yer alan oyuncular kampı tamamladı. 

Fener zirvede 

TÜRKİYE Gençler Kürek Birinciliği müsabakaları, Sapanca Gölü'nde başladı. 11 kategoride yapılan yarışların ilk gününde Fenerbahçe 3, Galatasaray ve Fethiye Belediyesi 2'şer, Beşiktaş, Şişecam, Denizatı ve Türkiye Denizcilik İşletmeleri, 1'er birincilik aldı. 


</TEXT>
</DOC>
