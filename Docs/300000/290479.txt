<DOC>
<DOCNO> 290479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur08.html </URL>
<DATE> 2004/11/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İskenderun'da batığın çıkarılması için İspanya'dan yanıt bekleniyor 
</HEADLINE>
<TEXT>

     Hatay'ın İskenderun İlçesi'nde körfezde 6 Eylül 2004 tarihinde 2 bin 200 ton ''toksik atık'' yüküyle batan MV Ulla gemisinin çıkarılması çalışmalarına başlanması için İspanya hükümetinden yanıt beklendiği bildirildi. 
     Hatay Valisi Abdulkadir Sarı, AA muhabirine yaptığı açıklamada, körfezde batan MV Ulla gemisindeki atığın çıkarılması için Çevre ve Orman Bakanlığı ile İspanya'nın Ankara Büyükelçiliği arasındaki görüşmelerin sürdüğünü söyledi. 
     Atığın nereye teslim edileceği konusunda belirsizlik bulunduğunu belirten Sarı, ''Batığın çıkarılması için İspanya hükümetinden yanıt bekleniyor. Gelecek yanıtın ardından katı atıklar çıkarılarak İspanya hükümetinin göstereceği yere götürülecek. Kar yağdı iş durdu diye bir şeyin olması söz konusu değil. Gelecek cevabın ardından çalışmalara hemen başlanacak'' dedi. Şu anda herhangi bir tehlikenin söz konusu olmadığını ve deniz suyundan aralıklarla düzenli şekilde numuneler alıp tahlil yaptırdıklarını ifade eden Sarı, ''Çıkan sonuçlar da tolerans değerlerin içinde'' diye konuştu. 
     
     ''EKİP HALA GELMEDİ...'' 

     Greenpeace Akdeniz Toksik Maddeler Sorumlusu Banu Dökmecibaşı da, yetkililer tarafından batığın çıkarılması yönünde İspanya'dan geleceği söylenen ekibin körfeze bugüne kadar gelmediğini ve batığın halen denizin dibinde olduğunu söyledi. 
     Batığın çıkarılmasını atığın sahibi olan Lafarge firmasının üstlendiğini anlatan Dökmecibaşı, şunları kaydetti 
     ''İspanya hükümeti ve firma yetkilileri batığı çıkartacakları yönünde söz vermişlerdi. Verdikleri sözleri yerine getirmeleri gerekir. Kış mevsimi de yaklaşıyor, kış aylarında su altında çalışma yapmak zorlaşır. Çalışma birkaç ay daha ertelenirse atığın denize boşalma riski de artacak. Çünkü atık orada durduğu sürece zaman aleyhimize işliyor.'' Dökmecibaşı, hükümetin diplomatik yolları kullanarak İspanya hükümetini harekete geçirmesi gerektiğini ifade ederek, ''Bu durum dünyadaki tehlikeli atık ticaretinin ne boyutlara ulaşabileceğinin iyi bir örneği. Dolayısıyla Türkiye mağdur ülke durumunda olduğu için bunu çok iyi kullanıp atıktan kurtulması, konuyla ilgili elinden geleni de yapması gerekir'' dedi. 
     
     GREENPEACE'DEN ULLA NUMARATÖRÜ 

     Bu arada, Greenpeace Akdeniz Bürosu, ''www.greenpeaceakdeniz.org'' adresindeki sitesine 6 Eylül 2004 tarihinde içindeki 2 bin 200 ton toksik asit yükü ile batan MV Ulla gemisiyle ilgili siteye numaratör yerleştirdi. Numaratör, Ulla gemisinin battığı andan itibaren geçen süreyi gün, saat, dakika ve saniye olarak gösteriyor. 
     Sitede, geminin batışından itibaren geçen sürecin anlatıldığı haberlerin yanı sıra dalgıçlar tarafından çekilen film ve fotoğraflara da yer veriliyor. 
     
</TEXT>
</DOC>
