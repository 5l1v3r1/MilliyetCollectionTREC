<DOC>
<DOCNO> 267697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/guncel/gun01.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yunan jetleri Çiğli'ye indi, kalktı' 
</HEADLINE>
<TEXT>


1987 Ege krizinde iki Yunan savaş uçağının, 'it dalaşı'nda bulundukları Türk uçaklarını takip ederek Çiğli Havaalanı'na geldikleri, piste iniş takımlarını değdirdikleri öne sürüldü 

Yorgo Kırbaki Atina 

Türkiye ile Yunanistan'ı savaşın eşiğine getiren 1987'deki Ege krizi sırasında Yunanistan'a ait iki F - 4 savaş uçağının, Türk hava sahasına girdikten sonra İzmir'deki Çiğli Havaalanı'na geldiği ve piste iniş takımlarını değdirdikten sonra havalandıkları touch and go öne sürüldü. 
Krizde kilit rol oynayan Türk araştırma gemisi Piri Reis'in emekliye sevk edileceğini duyuran Yunan Etnos gazetesi, o dönemde Yunan Hava Kuvvetleri'nde pilot olan "Miltos" isimli emekli bir subayın iddialarına yer verdi. Yunan pilot 1987'de Türkiye - Yunanistan arasında krizin patlak vermesinden bir hafta sonra, birinde kendisinin bulunduğu iki F - 4'ün Skiros Adası'ndan havalandığını ve iki Türk F - 104 uçağıyla 'İt dalaşına' girdiklerini söyledi. 

'Perişan ettik' 
Miltos şu iddialarda bulundu 
"Türkleri perişan ettik. Yakıtları bittiğinden Çiğli Hava Üssü'ne döndüler. Diğer Yunan pilot Yiannis bana onları takip etmemizi söyledi. Peşlerine takıldık. Türk havaalanının pistine indik. Ardından kontrol kulesinin hemen üstünden geçerek, Türk köylerinin 10 - 15 metre üzerinden uçtuk. Evlerin sağlam penceresi, camı kalmadı. Türk uçakları peşimize takıldı. Mikonos Adasındaki radardan bize derhal geri dönmemiz emredildi." 

'Kutsal su'dan içtik 
Miltos, kriz günlerindeyse bazı askeri birliklerde papazların gelip askerlere, Ortodokslukta ölüm döşeğinde olanlara verilen "kutsal su"dan içirdiklerini söyledi. Miltos, "26 Mart 1987 gecesi, planlar askeri birliklere tebliğ edildi. Sabah 06.00'da Türk uçaklarını vuracaktık. 03.30'da uçaklara bindik. Hepimiz kararlıydık. Uçaklar bir süre sonra bir noktada buluşacak ve 2.5 dakika içinde her şey bitecekti. 05.45'te Türk radarından Piri Reis gemisinin Ege'ye açılmayacağını duyduk" dedi. 
Yunanistan'ın Ege'de tek taraflı petrol aramasıyla kıta sahanlığı sorunu gündeme gelmiş ve kriz patlamıştı. Türkiye, Piri Reis'i misilleme olarak bölgeye göndereceğini açıklamıştı. Krizden birkaç ay sonra Turgut Özal ile Andreas Papandreu, İsviçre'nin Davos kasabasında bir araya gelmişler ve ardından kısa ömürlü de olsa bir süre Türk - Yunan yakınlaşması yaşanmıştı. 


</TEXT>
</DOC>
