<DOC>
<DOCNO> 295416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/spo04.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dilini tutsun' 
</HEADLINE>
<TEXT>


Trabzonspor Başkanı Atay Aktuğ, Ziya Doğan'ın konuşmalarına yanıt verdi, "Bu şekilde devam ederse kendisi zarar görür" diye konuştu 


'Söz geçiremedi' 
KONYASPOR maçının ardından görevinden ayrılan Trabzonspor'un eski Teknik Direktörü Ziya Doğan'ın, kendileri hakkında yaptığı açıklamalara Başkan Atay Aktuğ'dan cevap geldi. Bir antrenörün futbolcusuna söz geçirememesi durumunda işi bırakması kadar doğal bir şeyin olmayacağını vurgulayan Aktuğ, "Dilini tutsun. Böyle davranmaya devam ederse, kendisi zarar görür" yorumunu yaptı. 

'Yanlış yaptık' 
İBRAHİM Ege'nin affedilmesi konusunda yanlış yaptıklarını da söyleyen Trabzonspor Başkanı, "Kiralık verme kararı almıştık. Bunu uygulamalıydık" ifadesini kullandı. Şenol Güneş'ten umudunu kesmediğini söyleyen Atay Aktuğ, "Sanırım Futbol Federasyonu kaynaklı bazı sorunlar var. Bunların sona ermesini bekliyor. Onun dışında bir isim şu anda gündemimizde yok" diye konuştu. 

Grip salgını 

BORDO - Mavililer, grip salgınından yakasını kurtaramıyor. Mehmet Yılmaz'ın yüksek ateş nedeniyle Çaykur Rizespor maçının kadrosundan çıkarılmasının ardından, Gökdeniz, Yattara, Emrah ve Fatih'in de hastalandığı, bu oyuncuların iğneyle karşılaşmaya çıktıkları ifade edildi. Teknik Direktör İhsan Derelioğlu, sağlık heyetinin durumu araştırdığını belirtti. 

Trabzon çok hızlı 

BAKIRKÖYSPORLU Ali'nin işini bitiren Trabzonspor Asbaşkanı Nevzat Şakar, Kocaelispor'dan kaleci Hakan için de el sıkıştı. Bordo - Mavililerin, Hakan'ın bonservisi için 700 bin dolar ödeyeceği öğrenildi. Öte yandan Hasan için Dardanelspor Başkanı Niyazi Önen ile anlaşma sağlanamadı. 


</TEXT>
</DOC>
