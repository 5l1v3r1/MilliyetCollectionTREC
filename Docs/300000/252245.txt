<DOC>
<DOCNO> 252245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur08.html </URL>
<DATE> 2004/07/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yargıtay, Kadir İnanır'a "sarkıntılık" suçundan verilen cezayı onadı... 
</HEADLINE>
<TEXT>

     Yargıtay, sinema sanatçısı Kadir İnanır'a, manken Buket Saygı'ya ''sarkıntılık ve hakaret etmek'' suçundan verilen cezayı onadı. 
     Yerel mahkeme, İnanır'ı, 5 ay hapis cezasına çarptırmış, bu cezayı da para cezasına çevirerek, ertelemişti. 
     AA muhabirinin aldığı bilgiye göre, Yargıtay 5. Ceza Dairesi, temyiz istemini sonuçlandırdı. 5. Ceza Dairesi, Sarıyer 1. Sulh Ceza Mahkemesi'nin kararını oybirliğiyle onadı. 
     Sarıyer 1. Sulh Ceza Mahkemesi, Kadir İnanır'ı ''sarkıntılık'' suçundan 6 ay hapis cezasına çarptırmış, sanığın iyi halini göz önüne alarak bu cezayı 5 ay hapse indirmişti. Mahkeme, İnanır'ın hapis cezasını 456 milyon 300 bin lira para cezasına çevirerek, ertelemişti. 
     Sarıyer Cumhuriyet Başsavcılığı'nca hazırlanan iddianamede, Kadir İnanır'ın, Derman Bey dizisinin çekimleri sırasında rol arkadaşı manken Buket Saygı'ya gönderdiği çeşitli telefon mesajlarının ve bazı davranışlarının müştekiyi rahatsız eder nitelikte olduğu belirtilmişti. 
     
</TEXT>
</DOC>
