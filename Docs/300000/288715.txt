<DOC>
<DOCNO> 288715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/yilmaz.html </URL>
<DATE> 2004/11/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Finans çevreleri Londra'da 
</HEADLINE>
<TEXT>


Dış Ekonomik İlişkiler Kurulu DEİK bünyesindeki Türk - Londra İş Konseyi, dünyanın önde gelen finans çevrelerini Londra'da buluşturuyor. DEİK, 19 Kasım'da düzenleyeceği 8'inci toplantısına katılımı ilk kez ücretli hale getirdi. Katılım ücreti benzer konferanslarla karşılaştırıldığında "küçük" olsa da kişi başına 75 pound , bu tavır, Türkiye'ye güvenin bir simgesi olarak kabul edildi. 
Türk - Londra İş Konseyi Başkanı Tezcan Yaramancı, bundan önce 400 - 500 civarında katılımcının izlediği Londra konferanslarının, bu yılki oturumuna şimdiden 250 kişinin başvurduğunu söyledi. 
DEİK, uluslararası finansal toplantıları yılda iki kez düzenliyor. Türkiye, Londra'nın yanı sıra, New York'ta da Türk - Amerikan İş Konseyi ATC 'nin düzenlediği toplantılarla "görücüye" çıkıyor. 

Yelkenler şişti Yaramancı, iyileşen ekonomik göstergeler, yapılan hukuki düzenlemelerle moral depolayarak Londra'ya gidiyor. 
Finansal kriz nedeniyle 2002 yılında ara verilen Londra konferansına Bakanlardan Ali Babacan ve Yaşar Yakış, Merkez Bankası, İMKB, SPK ve Öİ Başkanları ile enerji şirketi GAMA ve elektronik şirketi Vestel temsilcileri gidiyor. 
17 Aralık'taki AB liderler zirvesinden olumlu sonuç çıkacağı beklentisi ile yola çıkan Yaramancı'nın, tam üyelik yaklaşımı incelikler içeriyor. 
Yaramancı, 6 Ekim İlerleme Raporu'nun "ucu açık" konumunu, Türkiye'nin bir şansı olarak görüyor. Yaramancı'nın varsayımına göre, Türkiye'nin 2015 yılında erişeceği ekonomik büyüklük, AB'ye tam üyelik kriterlerine erişecek ölçeklere ulaştığında, Türkiye üyeliği tartışacak .. 

Eğitim farkı 55 kat Yaramancı'nın Londra öncesi, bir grup meslektaşımla birlikte yorumlarını paylaştığı sohbet toplantısında, ekonomist Mehmet Altan'ın düştüğü notu aktarmalıyım. 
Nüfusun geliri en yüksek yüzde 20'lik dilimi ile en düşük yüzde 20'lik dilimi arasındaki eğitim harcamaları arasındaki fark, 55 kat arttı. 
AB'ye uyum süreci, eğitimdeki 55 kat farkın azaltılması anlamına gelecekse, Türkiye zaten refahı adil biçimde bölüştüren bir ülke olmayı başarmış olacak. 
Yaramancı'nın vizyon olarak ortaya koyduğu "çağdaşlaşma" perspektifi, üretim ilişkilerinin "batılılaşmasını" sağlayacak insan alt yapısının gelişmesini öngörüyor. 
Özelleştirme İdaresi eski Başkanı da olan Yaramancı'nın umutsuz olduğu alan ne gariptir ki, kendisinin de imzasını taşıyan 4046 sayılı özelleştirme yasasının uygulamasında ortaya çıkıyor. 

Türk göçmenli Avrupa AB müzakere sürecinde Avrupa halklarıyla el sıkışma olarak ifade edilen "sivil insiyatif" katıldığım uluslararası toplantıların önemli bir vurgusu. Yaramancı da aynı konuya değiniyor. 
Yaramancı, Türkiye'nin AB lobisine dönük olarak bundan sora çok daha fazla tartışacağımız bir konunun da ip uçlarını veriyor. Türk göçmenin yoğun olduğu Avrupa ülkeri ile diğerleri arasındaki farkı vurguluyor. 
Bugünlerde Hollanda Türk göçmen gerginliğini yoğun biçimde yaşıyor. 
Geçtiğimiz günlerde Hollanda'da film yönetmeni Theo van Gogh'un, Faslı bir fanatik tarafından, İslam'ı eleştiren filmi nedeniyle öldürülmesinden sonra ortaya çıkan olayların arifesinde Lahey'deydim. 
Lahey Büyükelçimiz Tacan İldem, 350 bin Türk'ün yaşadığı Hollanda'da Müslümanlar'ın hayatının bundan böyle daha da zorlaşacağını söylüyordu. 
Öyle de oldu bu ülkedeki camiler ve Müslüman ailelerin çocuklarının gittiği okullar kundaklandı, dini saflaşma kan akıtmaya başladı... 
Olaylar öyle bir noktaya ulaşmıştı ki, AKP'li kadınların düzenlediği Lahey'deki "Kadın - Erkek Eşitliği Paneli" açılışını yapacağı duyrulan Devlet Bakanı Mehmet Aydın, güvenlik sorunları nedeniyle bu ülkeye gelemedi. Hollanda Göçmen Bakanı Rita Verdonk, "Müslüman olanlarla, olmayanlar safını belirleyecek" açıklamaları yaptığı gün, aynı toplantıya katılmayacağını bildirdi. 
Halkların el sıkışması, ekonomik ve kültürel alanda sivil insiyatifi bekliyor 



</TEXT>
</DOC>
