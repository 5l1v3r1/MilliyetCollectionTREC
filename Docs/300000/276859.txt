<DOC>
<DOCNO> 276859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/gun11.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Salih Şarman rüşvetten hapiste 
</HEADLINE>
<TEXT>


GÖKÇER TAHİNCİOĞLU Ankara 

Batman Valisi olduğu dönemde özel birlik kurup silah aldırması ve bu silahların bir bölümünün kaybolması skandallarıyla gündeme gelen Merkez Valisi Salih Şarman, valiliği döneminde bir otopark ihalesine karşılık Mercedes marka otomobil aldığı gerekçesiyle çarptırıldığı hapis cezası uyarınca Ankara Merkez Kapalı Cezaevi'ne konuldu. Şarman, 2.5 yıl cezaevinde kalacak. Şarman hakkında, Erin Yapı şirketinin sahibi Hamit İnal'dan rüşvet olarak otomobil aldığı iddiasıyla dava açılmış, Yargıtay 5. Ceza Dairesi Şarman'ı 6 yıl 3 ay hapis, otomobilin değeri olan 40 milyar 762 milyon lira para cezası ve ömür boyu memuriyetten menle cezalandırmıştı. İnal'ın Mercedes'i eşine hediye ettiğini, arabayı satarak parasını geri verdiğini savunan Şarman, kararı temyiz ettti. Ancak Yargıtay Ceza Genel Kurulu da, 8 Haziran'da kararı oybirliğiyle onadı. Şarman, infaz savcılığına teslim olmayınca aranmaya başlandı ve önceki gece Ankara Ümitköy'deki evinde gözaltına alınarak Ulucanlar Cezaevi'ne konuldu. 


</TEXT>
</DOC>
