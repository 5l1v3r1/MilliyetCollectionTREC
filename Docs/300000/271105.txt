<DOC>
<DOCNO> 271105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/yture.html </URL>
<DATE> 2004/09/12/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Garip ama güzel 
</HEADLINE>
<TEXT>



Kim ne derse desin, sahada dört mevsimi bir arada yaşatan, "deli dolu" bir 12 Dev Adam'a sahibiz... 
Bir bakıyorsunuz, NBA'den esintiler sunan, maçı televizyondan izlemeyi tercih edenleri "keşke orada olsaydım" diye pişman edercesine keyif veren bir oyunu sahaya yansıtıyorlar. Hidayet, NBA'de neden kalburüstü oyuncular sınıfında yer aldığını nefis hareketleriyle kanıtlarken, takım arkadaşları da ona ayak uydurmakta gecikmiyor. Mehmet'in, Hido'nun havada uçuşan blokları, smaçlar, Ender'den ve Kerem'den sıradışı asistler derken fark bir anda 27 sayıya çıkıyor. 
Ama ne oluyorsa o on beş dakikalık devre arasında oluyor. Türk sporcusuna özel "rehavet virüsü" başgösteriyor ve Devler, bambaşka bir kimliğe bürünüp, Estonya'ya "hadi beni yakala" dercesine meydanı boş bırakabiliyorlar. 20 dakikada 53 sayı üreten Milli Takım, 10 dakikada sadece 8 sayı bulabiliyor. O Estonya ki, 1993 Avrupa Şampiyonası'nda Milli Takımımız'ı yenen, ama biz hızla ilerlerken sürekli yerinde saymış bir "garip" Kuzey Avrupa temsilcisi... Ardından son çeyrekte "gençlerle" ufak bir kıpırdanış ve farkın yeniden 30'a dayanışı... Avrupa'da bir maç içinde bu kadar iniş - çıkış yaşayan başka bir takım olduğunu sanmıyorum. 
Devlerimiz'in dünkü maçta, Tanjevic'in oturtmaya çalıştığı, sürekli sirkülasyonun olduğu 12 kişiye dayalı oyun sistemine yavaş yavaş adapte olmaya başladığını görmek sevindiriciydi. Ancak Sırp çalıştırıcının, kalıtımsallaşmış "rehavet sorununa" çözüm bulmasının ise güç olduğunu da belirtmek gerekiyor. 
Dünkü maçtan çıkarılacak sonuç şu ki ilk yarıdaki gibi oynarsak herkesi yeneriz, ama üçüncü çeyrekteki gibi "cepten yeme" alışkanlığını sürdürür, oyundan elimizi eteğimizi çekersek, değil kalitesi bizden 10 gömlek aşağıda Estonya'ya, finallerde her önümüze gelene yeniliriz. 


</TEXT>
</DOC>
