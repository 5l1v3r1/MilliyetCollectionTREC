<DOC>
<DOCNO> 286877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/soneko09.html </URL>
<DATE> 2004/11/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
"1 milyar dolar yabancı sermaye 200 bin kişiye istihdam imkanı sağlar" 
</HEADLINE>
<TEXT>

     Devlet Bakanı Kürşad Tüzmen, yabancı sermayenin Türk ekonomisi için hayati önem taşıdığını belirterek, ''1 milyar dolar yabancı sermaye, 200 bin kişiye istihdam sağlar'' dedi. 
     Bakan Tüzmen, partisince düzenlenen ''İl Danışma Kurulu Toplantısı''nda yaptığı konuşmada, hükümet olarak yabancı sermayenin Türkiye'ye getirilmesine çok büyük önem verdiklerini, 2005 yılında da bu alanda çok ciddi çalışmalar içerisinde olacaklarını söyledi. 
     Türkiye gibi gelişmekte olan ülkelerde yabancı sermayenin çok önemli olduğuna dikkat çeken Bakan Tüzmen, ''Yabancı sermayeyi ülkemize getirip, Türk işadamları ile ortak yatırımlar yapmalarını sağlayıp, istihdamı arttırmak istiyoruz. Türkiye gibi işsizliğin büyük sorun olduğu ülkelerde yabancı sermaye daha da büyük önem kazanıyor. 1 milyar dolarlık yabancı sermayenin 200 bin kişiye istihdam sağlıyor olması çok önemli'' diye konuştu. 
     Yabancı sermaye konusunda Gaziantep'in öncelikli iller arasında olduğunu belirten Bakan Tüzmen, şöyle konuştu 
     ''Sanayi ve ticarette önemli bir merkez olan ve aynı zamanda da sınır ilimiz olan Gaziantep, yabancı sermaye için uygun bir kentimiz. Özellikle ihracata yönelik üretim yapan ve bu alanda örnek bir kent olan Gaziantep'e daha fazla yabancı sermaye getirip, bu konuda da örnek iller arasına girmesini hedefliyoruz. 
     Bu konuda yoğun bir çalışma içerisinde bulunuyoruz. 14-15 Aralık 2004 tarihinde İtalya'dan 100 kişilik bir işadamı heyetini Gaziantep'e getirip, bölgeyi daha yakından tanımalarını sağlayıp, Türk işadamları ile ortak yatırımlara yönlendirmek istiyoruz. İtalyan teknolojisi ve sermayesi ile ortaklaşa yatırımlar yapacak olan Türk işadamları, bölgede çok daha büyük başarılara imza atabilirler.'' 
     
     ''ENERJİMİZ HALKTAN'' 
     Bakan Tüzmen, Türkiye'nin değişik kentlerini sık sık ziyaret ederek halktan enerji aldıktan sonra Ankara'ya döndüklerini anlatarak, şunları söyledi 
     ''Değişik illere yapmış olduğumuz ziyaretler sırasında, yaptıklarımızı ve yapamadıklarımızı karşılaştırma fırsatı buluyoruz. Yaptığımız hizmetlere halkın memnun olduğunu görmüş olmak bize enerji veriyor. Yapamadıklarımız konusunda da eksiklerimizin neler olduğunu yerinde görme fırsatı bularak, bunu giderebilme yoluna gidiyoruz. Ankara'ya gittiğimiz zaman ise halktan almış olduğumuz enerji ile daha büyük işler yapmaya çalışıyoruz. 
     Hükümetimiz, 2 yıldan beri halka en iyi hizmeti vermeye çalışıyor. Yorulmak yok, rehavete kapılmak yok, daha mutlu bir Türkiye için elimizden geleni yapıyoruz. Yapmış olduğumuz hizmetlere muhalefet milletvekilleri de destek oluyor. Önemli olan doğru işler yapabilmek. Yaptığımız doğru işlere, doğru hizmetlere muhalefetin de destek vermesi bizim için çok önemli ve anlamlı. Birlik ve beraberlik içerisinde, muhalefet milletvekillerimizle de birlikte ülkemize hizmet verip, tüm sorunlarına çözüm bulmak ve daha mutlu bir ülke haline getirmek istiyoruz.'' 
     
     AK PARTİLİ BELEDİYELER 
     Devlet Bakanı Kürşad Tüzmen, 7 ay önce işbaşına gelen AK partili belediyelerin, çok kısa bir süre içerisinde çok başarılı hizmetlere imza attıklarını kaydederek, şöyle devam etti 
     ''7 aylık kısa bir sürede, belediye başkanlarımız büyük sorunları ve önemli miktarlarda borçlu olmalarına karşın, önemli işler yaptılar. Bu özverili çalışmaları gidip yerinde görüyorum. Milletvekillerimiz, il ve ilçe başkanlarımız ve belediye başkanlarımız, çok uyumlu bir çalışma içerisindeler. Belediyelerimizin birbiriyle olan uyumları da bizim için önemli, çünkü belediye hizmetleri uyumlu çalışmayı gerektirir. Bizim de bu uyuma ve başarılı çalışmalara ihtiyacımız var. 
     Türkiye'nin diğer illerinde olduğu gibi Gaziantep'te de AK partili belediyelerimizi uyumlu bir çalışma içerisinde ve vatandaşa en iyi hizmeti verebilmenin gayreti içerisinde gördüm.'' Bakan Tüzmen, toplantı öncesinde Türk Anneler Derneği Gaziantep Şube Başkanı Süheyla Tahaoğlu'nu ziyaret edip, Milli Eğitim Müdürlüğü tarafından başarılı bulunan 5 köy öğretmenine plaket ve birer altın verdi. Bakan Tüzmen daha sonra da eski DYP Gaziantep Milletvekili İbrahim Konukoğlu ve Şahinbey Belediye Başkanı Ömer Can'a da taziye ziyaretlerinde bulundu. 
     Ziyaretlere Gaziantep Valisi Lütfullah Bilgin, AK Parti Gaziantep Milletvekilleri Fatma Şahin, Mehmet Sarı, Ahmet Uzer, Büyükşehir Belediye Başkanı Asım Güzelbey, Sanko Holding Yönetim Kurulu Başkanı Abdulkadir Konukoğlu ve GSO Başkanı Nejat Koçer de katıldı. 
     
</TEXT>
</DOC>
