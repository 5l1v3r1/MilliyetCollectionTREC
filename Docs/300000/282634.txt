<DOC>
<DOCNO> 282634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/spo04.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dönüm maçı değil' 
</HEADLINE>
<TEXT>


Ziya Doğan, Galatasaray maçının rövanş havasında gösterilmesinin yanlış olduğunu söyledi, "Sonuç olarak bir lig maçına çıkıyoruz" dedi 


'Strese girebilirler' 
TRABZONSPOR'UN başarılı çalıştırıcısı Ziya Doğan, Galatasaray karşılaşmasının kendileri için her lig maçıyla aynı önemde olduğunu açıkladı. Doğan, bu karşılaşmanın rövanş maçı gibi gösterilmesinin yanlış olduğunu belirterek, "Sonuç olarak bir lig maçına çıkacağız. Bizim için dönüm özelliği taşımıyor. Olaya böyle yaklaşmak futbolcuları strese sokar" dedi. 

'Avantaj sağlarız' 
DOĞAN, sahadan üç puanla ayrılıp, zirve yarışında bir adım öne geçmek istediklerini de dile getirdi. Tecrübeli teknik adam, "Sadece Galatasaray değil, yarış içinde olduğumuz tüm rakiplerimizi yenmemiz gerekiyor. Tek isteğim maçın atmosferinin gerginleşmesine sebep olacak faktörlerden uzak durulması. İki takım da centilmence mücadele etmeli" yorumunu yaptı. 

Özel prim 

BORDO-MAVİLİ Yönetim, Galatasaray maçı öncesinde kesenin ağzını açtı. Bordo-Mavililer, galibiyet primini 200 milyar lira olarak belirledi. Yönetimin bu açıklaması futbolcuların motivasyonunu artırdı. Bu arada Trabzonspor, kritik maçın hazırlıklarını dün yaptığı tek idmanla tamamladı. 

Yattara'ya gözaltı 

RAMAZAN dolayısıyla eşini ülkesine gönderen Trabzonspor'un Gineli futbolcusu Yattara'nın tesislerde kalması kararlaştırıldı. Teknik direktör Ziya Doğan ve yönetimin özel hayatına dikkat etmeyen Yattara'yı eşi dönene kadar tesislerde kalmasını istediği öğrenildi. Öte yandan yönetim kurulunun kendi aralarında yapacağı iftar yemeği iptal edildi. İptalde yöneticiler arasındaki gerginliğin rol oynadığı iddia edildi. 



</TEXT>
</DOC>
