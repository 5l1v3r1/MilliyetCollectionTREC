<DOC>
<DOCNO> 279431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko32.html </URL>
<DATE> 2004/10/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bütçe açığı küçülüyor... 
</HEADLINE>
<TEXT>

     Geçen yılın 9 ayında 29.8 katrilyon lira olan bütçe açığı, bu yıl aynı dönemde 21 katrilyon liraya indi. 
     Maliye Bakanlığı, 2004 yılı Eylül ayı ile Ocak-Eylül dönemine ilişkin bütçe uygulama sonuçlarını açıkladı. 
     Bakanlıktan yapılan açıklamaya göre, Eylül ayında bütçeden 11 katrilyon 988 trilyon lira harcama yapılırken, 8 katrilyon 908 trilyon lira gelir elde edildi. Böylece Eylül ayında bütçe, 3 katrilyon 79 trilyon lira açık verdi. Bütçedeki faiz dışı fazla ise 1 katrilyon 527 trilyon lira olarak belirlendi. 
     
     9 AYLIK SONUÇLAR 
     Ocak-Eylül döneminde ise konsolide bütçe harcamaları 100 katrilyon 858 trilyon lira olarak gerçekleşti. 
     Bunun 21 katrilyon 9 trilyon lirası personele giderken, sosyal güvenlik kurumlarına devlet primi ödeme tutarı 2 katrilyon 829 trilyon lira, mal ve hizmet alım tutarı da 5 katrilyon 244 trilyon lira oldu. 
     Geçen yılın aynı dönemine göre yüzde 3 oranında azalan faiz ödemeleri ise 45 katrilyon 176 trilyon lira olarak tespit edildi. 
     Bütçe giderlerinde cari transferlerin payı 20 katrilyon 989 trilyon liraya, sermaye giderleri 3 katrilyon 235 trilyon liraya, sermaye transferleri de 172 trilyon liraya ulaştı. 
     Borç verme kaleminin 1 katrilyon 224 trilyon lira olduğu Ocak-Eylül döneminde, sosyal güvenlik kurumlarına da 14 katrilyon 800 trilyon lira kaynak aktarıldı. 
     9 ayda, 1 katrilyon 382 trilyon lira sağlık harcaması yapılırken, KİT'lere yapılan sermaye transferi 652 trilyon lira, tarımsal destekleme ödemeleri de 2 katrilyon 703 trilyon lira oldu. 
     
     BÜTÇE GELİRLERİ 
     Yılın 9 ayındaki bütçe gelirleri de 79 katrilyon 778 trilyon lira olarak gerçekleşti. 
     Bunun 64 katrilyon 851 trilyon liralık bölümünü vergi gelirleri oluştururken, vergi dışı gelirlerden 12 katrilyon 846 trilyon lira, sermaye gelirlerinden 109 trilyon lira, yardım ve bağışlardan 642 trilyon lira, katma bütçe öz gelirlerinden de 1 katrilyon 330 trilyon lira kaynak girişi sağlandı. 
     Bu şekilde, hedeflenen bütçe gelirlerinin yüzde 76.6'sı, vergi gelirlerinin de yüzde 73'ü ilk 9 ayda tahsil edildi. 
     Söz konusu rakamlar sonucunda, konsolide bütçe açığı, geçen yılın aynı dönemine göre yüzde 29 oranında düşüş gösterdi ve 21 katrilyon 80 trilyon lira olarak belirlendi. 
     Maliye açıklamasında, Eylül sonu itibarıyla konsolide bütçe ödeneklerinin yüzde 67.3'ünün, faiz dışı bütçe ödeneklerinin de yüzde 66.4'ünün kullanıldığı belirtilerek, ''söz konusu oranların geçen yıl sonu gerçekleşmelerinin yüzde 72.3 ile yüzde 66.6 olduğu dikkate alındığında, mali disipline sıkı sıkıya bağlı kalındığı görülmektedir'' denildi. 
     Açıklamada, yılın son çeyreğinde de maliye politikaları ve bütçe disiplinine aynı kararlılıkla uyulacağı ifade edildi. 
     
</TEXT>
</DOC>
