<DOC>
<DOCNO> 289726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/yasam/yas03.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. Muhammet'in hayatı yakında sinemalarda... 
</HEADLINE>
<TEXT>


DIŞ HABERLER SERVİSİ 

Hz. Muhammet'in yaşamı ve İslamiyetin doğuşu, ilk kez yüksek bütçeli animasyon bir filme konu oldu. Merkezi Virgin Adaları'nda bulunan 'Badr International', yapımı 2 yıl süren 90 dakikalık 'Muhammet, Son Peygamber'i tamamladı. ABD'nin 37 kentinde gösterime giren filmde, Hz. Muhammet'in yüzü İslam inancı gereği gösterilmiyor. 

Avrupa'da gösterilecek 
Yönetmenliğini 14 yıl Disney Stüdyoları'nda çalışan Richard Rich'in yaptığı filmin, Avrupa'da da gösterileceği açıklandı. "Muhammet, Son Peygamber"in, Sünni dünyasının en önemli dini merkezlerinden Kahire'deki El Ezher Üniversitesi tarafından da beğenildiği belirtildi. Buna karşın tek sansür haberi yine Mısır'dan geldi. Müslümanların Mekke'de görünüş olarak firavunları andıran putları kırdığı 90 saniyelik sahne, Mısır'ın zengin arkeolojik mirasına bir saldırı olarak algılanabileceği gerekçesiyle kesildi. 


</TEXT>
</DOC>
