<DOC>
<DOCNO> 285605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/siyaset/axsiy02.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniter devlet tartışılamaz' 
</HEADLINE>
<TEXT>


TSK, azınlık tartışmalarında net tavır koydu. Genelkurmay 2. Başkanı İlker Başbuğ, "üniter devletin tartışılamayacağını" belirterek, "Milletin tekliği bozulursa devlet parçalanır" dedi 

ANKARA Milliyet 


Genelkurmay 2. Başkanı Org. İlker Başbuğ, Atatürk'ün Türkiye halkını tek bir millet olarak tanımladığını belirterek, TSK'nın da devletin üniter yapısının tartışmaya açılmasını tasvip etmediğini söyledi. Başbuğ, "Milletin tekliği bozulursa devlet parçalanır" uyarısında bulundu. Başbuğ, bilgilendirme toplantısında, AB İlerleme Raporu'nda da yer alan ve azınlık tartışmaları konusunda, ordunun görüşlerini net ifadelerle ortaya koydu. Başbuğ'un konuşma metnine, Türkiye haritası ve bayrağı üzerinde Atatürk'ün resmiyle "Türkiye Cumhuriyeti'ni kuran Türkiye halkına Türk milleti denir" yazısının yer aldığı sayfanın eklenmesi dikkati çekti. Başbuğ özetle şunları söyledi 
AZINLIK Anayasamızın değiştirilemez ve değiştirilmesi teklif bile edilmeyecek 3. maddesinde yer alan Türkiye'nin üniter devlet yapısını tartışmaya açmak TSK tarafından tasvip edilemez. Millet kavramı ve tanımı üzerinde kamuoyunda yapılan tartışmalarla millet kavramının teklik niteliği bozulmaya çalışılmaktadır. Millet bütündür, parçalardan ibaret görülemez. Böyle görülürse, parçaların her biri vatanın da parçalarına sahip çıkma temayülü gösterir. Bu da devletin parçalanmasına giden yolu açar. 
KÜRTLER VE ALEVİLER İlerleme Raporu'nda 69 defa "azınlık" kavramı geçmekte Lozan'da tanımlananlar dışındaki topluluklara atıflar yapılmaktadır. Kürt kökenli ve Alevi vatandaşlarımız azınlıklar olarak gösterilmektedir. AB'nin bu ayrımını konuşmamızda kullanmak dahi bizim için rahatsız edicidir. 1984'ten beri binlerce şehit üniter devlet yapısının korunması uğruna verilmiştir. 
AB'YE UYARI AB üyeliğini, Atatürk'ün Türkiye'yi çağdaş uygarlığın ilerisine taşıma hedefi için önemli bir araç olarak görüyoruz. Müzakere sürecinde ulusal çıkarlarımızın kararlılıkla korunmasına inanmaktayız. Türkiye'nin iç güvenliğinde en küçük sarsıntı, bir göle atılan taşın yarattığı halkalar gibi geniş bir çevreyi etkileyecek güçtedir. Bu nedenle Türkiye'yi yönetim yapısı, dini, tarihi ve benzeri nedenlerle sorgulayan ülkelerin en çok kendi güvenliklerini korumak için huzurlu ve güvenlikli bir Türkiye'ye ihtiyaçları vardır. 
KERKÜK Kerkük, bir federe devletin sınırları içinde kalırsa bu Irak'ta iç savaşa neden olabilir. Bu, Türkiye'yi de etkiler. TSK'nın her ihtimale karşı planı vardır. Kerkük'e müdahale konusunda ABD ile aramızda bir anlaşma yok. 
BEDELLİ ASKERLİK İhtiyaç fazlası yükümlü bulunmamaktadır. Bedelli askerlik gündemimizde yoktur. 
GENELKURMAY - MSB Güvenlik, Türkiye açısından hiçbir AB ülkesiyle mukayese edilmeyecek düzeyde önemli konudur. Genelkurmay'ın Milli Savunma Bakanlığı'na bağlı olması konusuna geniş açıdan bakılmalıdır. Türkiye'nin güvenlik yapılanması Anayasa'da tanımlanmıştır. 
BASINA SİTEM Milli menfaatlerle değerlerin korunmasında basına da önemli rol düşüyor. 

'Şartlara uyulmalı' 

Genelkurmay 2. Başkanı Orgeneral İlker Başbuğ, TBMM Muhafız Taburu Gazinosu'na kılık kıyafetleri gerekçe gösterilerek bazı kişilerin alınmayışı konusuna da değindi. İlker Başbuğ, Meclis Muhafız Taburu personelinin tabldot ihtiyacını karşılamak için tesis edilen gazinonun, dönemin Meclis Başkanı'nın girişimiyle milletvekillerine de açıldığını anlattı. Diğer askeri gazinolarda olduğu gibi buranın da giriş şartları bulunduğunu hatırlatan İlker Başbuğ, "Gelmek isteyenler o şartlara uymalı. Çünkü şartlar kişilere göre değişmez" dedi. 

'Rapordan çıkarıldı' 

Dışişleri Bakanı Abdullah Gül, 8 Ekim'de "azınlık" kavramının AB İlerleme Raporu'ndan çıkarıldığını öne sürmüştü. TBMM'de, Türkiye'nin İlerleme Raporu'ndaki azınlık kavramının çıkarılması yönünde girişim olup olmayacağı sorusu üzerine Gül, "Bunların hepsi çıkarılmıştır. Orjinal metne bakıldığında hepsinin çıkarıldığı görülecektir. Zaten bunlar Türkiye'nin asla kabul edemeyeceği şeylerdir. Bunu herkes biliyor. Avrupalılar da çok iyi bildikleri için. Türkiye'nin asla kabul etmeyeceği konular var. Bunlardan biri de o tip tabirler. Onlar da anlayış gösterdiler ve metinden çıkardılar" diye konuşmuştu. 


</TEXT>
</DOC>
