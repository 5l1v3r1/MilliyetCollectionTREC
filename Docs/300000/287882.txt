<DOC>
<DOCNO> 287882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/dunya/axdun01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de baş kesme evleri 
</HEADLINE>
<TEXT>


Irak birliklerinin komutanı, teröristlerin rehinelerin başlarını kestiği 'rehine kesim evleri' bulduklarını açıkladı 

DIŞ HABERLER SERVİSİ 


Felluce operasyonuna katılan Irak birliklerinin komutanı Korgeneral Abdülkadir Muhammed Casım Muhan, askerlerinin kentin kuzey mahallelerinde, direnişçiler tarafından kullanılan bazı "rehine kesim evleri" bulduğunu belirtti. Felluce dışındaki askeri kampta demeç veren Korgeneral Muhan, evlerde direnişçilerin video kayıtlarında giydiği görülen siyah kıyafetlerle birlikte, kaçırılan kişilere ait video kayıtlarını içeren yüzlerce CD bulduklarını kaydetti. Muhan, ele geçirilen CD'lerde rehinelerin isimlerinin geçtiği kayıtların bulunduğunu ifade etti. 

Zarkavi kaçtı 
ABD ordusunun Irak'ın Felluce kentinde başlattığı "Hayalet Öfke" operasyonunun yapılacağının uzun bir süre önce ilan edilmesi nedeniyle, kentteki militanların ve üst düzey direniş liderlerinin büyük bölümünün kaçtığı belirtildi. Askeri istihbarat raporlarına göre militanlar, en fazla 15 kişiden oluşan gruplar halinde, operasyondan haftalar önce kent dışına kaçtı. Operasyonun ana hedeflerinden biri olan Ürdünlü terörist Ebu Musab El Zarkavi'nin de kaçan direnişçiler arasında olduğu tahmin ediliyor. 
3. gününe giren operasyonda Amerikan askerleri, kentin yüzde 70'inden fazlasında kontrol sağlarken, birliklerin direnişçilerin peşinden kentin güney mahallelerine doğru ilerlediği bildirildi. Operasyonda şu ana kadar 100'den fazla direnişçinin öldürüldüğü belirtilirken, yaralı sayısı konusunda bir açıklama yapılmadı. Bu arada önceki günkü çatışmalarda, Irak'taki Sünni örgütlerin başında gelen Ulema Ş rası üyelerinden Şeyh Abdülvahab İsmail El Cenabi de öldü. 
Operasyonda yakalanan 12 ile 50 yaş arası erkekler, kent dışındaki Amerikan üssüne götürüldü. Kentin tamamında kontrolün 48 saat içerisinde sağlanacağı belirtilirken, kalan direnişçilerin de 10 gün içinde temizleneceği kaydediliyor. 




</TEXT>
</DOC>
