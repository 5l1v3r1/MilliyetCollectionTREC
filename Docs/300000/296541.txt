<DOC>
<DOCNO> 296541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko13.html </URL>
<DATE> 2004/12/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yeni enflasyon sepetinde sona gelindi... 
</HEADLINE>
<TEXT>

     Devlet İstatistik Enstitüsü DİE , yeni enflasyon sepeti çalışmalarında sona gelirken, 'çekirdek enflasyon' tanımı üzerinde çalışıyor. 
     A.A muhabirinin edindiği bilgiye göre, yeni enflasyon sepetine girecek maddelerin belirlenmesinde kullanılacak ağırlıklar konusunda, kurumsal nüfus üzerinde yapılan çalışma tamamlandı. Ancak şu anda çekirdek enflasyon ile ilgili çalışmalar yürütülüyor. 
     
     ÜLKE ÖRNEKLERİ İNCELENİYOR 
     Dünyada çekirdek enflasyon adı altında tek bir tanımın bulunmadığı hatırlatılırken, ülke örnekleri inceleniyor. 
     Bazı ülkelerde, tarım fiyatlarını, bazılarında enerji fiyatlarını, bazı ülkelerde ise gıda fiyatlarını içermeyen çekirdek enflasyon tanımlamaları bulunurken, DİE'nin de 5-6 tanım çıkarmayı düşündüğü ifade ediliyor. 
     Enstitü'nün bu tanımları Hazine, Merkez Bankası gibi diğer paydaş kuruluşlarla da konuşup, bunların hangilerinin, hangi kapsamda, ne kadar üretileceğini ortaya koyacağı vurgulanıyor. 
     
     BİRDEN ÇOK ÇEKİRDEK ENFLASYON OLACAK 
     Yeni dönemde DİE'de, çekirdek olabilecek birden çok rakam üretilmesi görüşü ağır basarken, ''İsteyen hangisini takip etmek istiyorsa onu takip etsin. Geniş bir seçenek sunsun'' ifadesi kullanılıyor. 
     Tek bir çekirdek enflasyon tanımının olmamasının herhangi bir karmaşaya yol açmayacağı da belirtilirken, ülke örneklerinin Merkez Bankası ile birlikte incelendiği ve Banka'nın hangi verilere ihtiyacı olduğunun tespit edildiği vurgulanıyor. 
     Enflasyon sepetine ilişkin yeni tanımların hangileri olacağına ilişkin son kararın, DİE ve Merkez Bankası Başkanı tarafından önümüzdeki günlerde verilmesi öngörülüyor. 
     
     YENİ SEPETLİ ENFLASYON ŞUBAT AYINDA 
     Bu arada yeni enflasyon sepetinde yer alacak malların bu ay içinde açıklanması beklenirken, yeni enflasyon sepetinin kullanılacağı 2005 Ocak ayına ilişkin rakamların da, ilk kez 3 Şubat tarihinde açıklanması öngörülüyor. 
     
</TEXT>
</DOC>
