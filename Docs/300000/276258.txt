<DOC>
<DOCNO> 276258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo04.html </URL>
<DATE> 2004/09/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Dünya devi Juventus, maçlarını boş tribünlere oynuyor 
</HEADLINE>
<TEXT>

     İtalya’nın en çok şampiyon olan takımı, Seri A’da yenilgisiz lider... Ülkenin en iyi hocası, yıldızlar Juventus forması giyiyor ancak bunlar boş tribünlerin dolmasına yetmiyor. İşte son örnek Maccabi maçını sadece 6 bin kişi izledi 
     
     Her şey tamam 

     Çizme’de kariyeri tartışılmayan birkaç teknik direktörden biridir Fabio Capello... Tıpkı ülkenin en iyi oyuncuları olarak kabul edilen Del Piero, Cannavaro, Buffon, Camorenesi gibi. Bunların yanına Thuram, Emerson, Trezeguet ve Zlatan Ibrahimoviç’i de katınca Juventus bileği bükülmez bir takım haline geldi. Seri A’da mağlubiyet yüzü görmeyen ve sergilediği futbolla şampiyonluğun en iddialı ekibi olarak görünen Siyah-Beyazlılar, maçlarını boş tribünlere oynuyor. 
     
     Yalnızlığa mahkum 

     Müzesinde kupalar, kadrosunda yıldızlar bulunmasına karşın, Juventus’un maçlarını oynadığı Delle Alpi Stadı’nın tribünleri sadece Milan ve ezeli rakibi Torino maçlarında doluyor. Şampiyonlar Ligi’nde önceki gün Maccabi Tel Aviv’le karşılaşan Torino temsilcisi rakibini 1-0 mağlup ederken, tribünlerde sadece 6 bin futbolsever vardı. Maç boyunca İsrail’den Maccabi’yi desteklemek için gelen bin seyirci, zaman zaman Juventuslular’ın sesini bastırmayı başardı. 
     
</TEXT>
</DOC>
