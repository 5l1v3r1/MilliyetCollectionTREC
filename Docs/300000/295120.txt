<DOC>
<DOCNO> 295120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun22.html </URL>
<DATE> 2004/12/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Türkiye'nin Kıbrıs'ı 'zımnen' tanımak zorunda mı 
</HEADLINE>
<TEXT>

     Doğu Akdeniz Üniversitesi'nde DAÜ düzenlenen ''3. Kıbrıs Forumu 17 Aralık Sonrası Senaryolar'' konulu toplantının sonuç bildirisi yayınlandı. 
     Bildiride, ''Aralık 2004 zirvesi sonuç bildiri taslağında yer alan, Ankara Anlaşması'nın Kapsamına Yeni Üyelerin Alınmasına İlişkin Protokol'ün Türkiye tarafından imzalanmasının, Türkiye'nin Kıbrıs Cumhuriyeti ni zımnen tanıması sonucunu doğurabileceğine'' işaret edildi. 
     Sonuç bildirisinde, ''Türkiye'nin oluşturacağı tanıma formülasyonunun KKTC ile ilişkileri ve adadaki mevcut durumu en az etkileyecek şekilde oluşturması beklenmektedir. Bu formülasyon sayesinde Türkiye, Kıbrıs'a dönük siyasi pozisyonunu değiştirmeksizin müzakereleri ileriye götürme imkanına sahip olabilecektir'' denildi. 
     Tanıma konusunda bir zorlamanın ortaya çıkabileceğine dikkat çekilen sonuç bildirisinde, ''Türkiye Kıbrıs Rum yönetimini Kıbrıs Cumhuriyeti'nin yasal hükümeti olarak tanımamalıdır. Türkiye, Kıbrıs Türk tarafının ve Türkiye'nin gelecekteki siyasal pozisyonunu olumsuz şekilde etkilemeyecek bir ilişki biçimini veya sınırlı bir tanıma modelini oluşturmalıdır. Bu durumun tam tanımaya ancak Kıbrıs sorununun çözümü halinde dönüşebileceği belirtilmelidir'' ifadesine yer verildi. 
     DAÜ Kıbrıs Politikalar Merkezi'nin KPM Arı Hareketiyle birlikte 4-5 Aralık'ta düzenlediği ''DAÜ 3. Kıbrıs Forumu 17 Aralık Sonrası Senaryolar'' konulu forumun analiz sonuçları ve yol haritası düzenlenen basın toplantısıyla kamuoyuna açıklandı. 
     KPM Kurucu Başkanı Yrd. Doç. Dr. Ahmet Sözen, ekonomi, siyasi ve hukuk alanlarında iyi ve kötü senaryo üzerinde çalıştıklarını belirterek, 3. Kıbrıs Forumu'nda yaklaşan 17 Aralık sürecini masaya yatırdıklarını söyledi. 
     Sözen, şunları kaydetti 
     ''17 Aralık sonrası senaryolar üzerinde iki gün süren derinlemesine bir çalışmayı gerçekleştirdik. 17 Aralık sonrası iyi ve kötü senaryo olmak üzere iki senaryo üzerinde yoğunlaşan katılımcılar, buna ek olarak da olası senaryolar üstünde derinlemesine bir çalışma gerçekleştirdi. Bu senaryoların her biri için ne tür siyasi, ekonomik ve hukuki sonuçlar doğuracağını tespit edip, bu sonuçlara göre her bir senaryoya yol haritası çıkardık. Kısacası, Türk tarafı her bir senaryo karşısında ne tür bir yol izlemeli reçetesini hazırladık.'' Basın toplantısında, Hukuk Komitesinin senaryoları Dr. Hacer Soykan Adaoğlu, Ekonomi Komitesinin senaryoları Yrd. Doç. Dr. Hasan Güngör, Siyaset Komitesi'nin senaryoları da Yrd. Doç. Dr. Erol Kaymak tarafından açıklandı. 
     
</TEXT>
</DOC>
