<DOC>
<DOCNO> 276609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur42.html </URL>
<DATE> 2004/10/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çay demlemek isterken 50 hektar ormanı yaktı .. 
</HEADLINE>
<TEXT>

     Kütahya'nın Domaniç İlçesi'nde 3 gün önce çıkan ve 50 hektar ormanlık alanın yanmasına neden olan yangının, ormanda çeşme tamir eden bir kişinin çay demlemek için yaktığı ateşten kaynaklandığı belirlendi. Zanlı gözaltına alındı. 
     AA muhabirinin edindiği bilgiye göre, Domaniç'e bağlı Sefaköy ve Durabey köyleri arasındaki Üçtepe mevkiinde 28 Eylül'de başlayan ve 29 Eylül günü sabaha karşı kontrol altına alınan yangının çıkış nedenini araştıran Domaniç İlçe Jandarma Komutanlığı ekipleri, yangının çıkış yerinin, orman içindeki bir çeşmenin yakını olduğunu belirledi. 
     Yöre halkının ifadelerine başvuran jandarma ekipleri, bir vatandaşın Sefaköy'de oturan Hüseyin D'yi 64 olay günü çeşmede çalışırken gördüğünü iddia etmesi üzerine, bu kişiyi gözaltına aldı. 
     Sorgulamasında suçunu itiraf ettiği öğrenilen Hüseyin D'nin, yangına, çay demlemek için yaktığı ateşin neden olduğunu söylediği kaydedildi. 
     Domaniç İlçe Jandarma Komutanlığı'nın kayıtlarında, orman içindeki bir çeşmeyi tamir eden Hüseyin D'nin, çay suyu kaynatmak için çeşme yakınında ateş yaktığı, kıvılcımların çevreye sıçradığını gören Hüseyin D'nin, ateşi bir kürek yardımıyla ''daha emin bir yere'' taşımak istediği, ancak korların, rüzgarın etkisiyle yayılıp yangın çıkardığını görünce, olay yerinden kaçtığı ifade ediliyor. 
     Zanlı Hüseyin D, sorgulamasının tamamlanmasının ardından adliyeye sevk edildi. 
     
</TEXT>
</DOC>
