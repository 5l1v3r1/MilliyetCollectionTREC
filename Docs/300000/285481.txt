<DOC>
<DOCNO> 285481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo24.html </URL>
<DATE> 2004/11/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fener Carew ve Emre'nin hareketleri ezeli dostluğa indirilmiş darbedir 
</HEADLINE>
<TEXT>

     Beşiktaş ile Fenerbahçe arasında yapılan Birinci Süper Futbol Ligi derbisinde, futbolcuların birbirlerine yaptığı centilmenlik ve ahlak dışı davranışların yankıları sürüyor. 
     Fenerbahçe Kulübü Yönetim Kurulu, kulübün resmi internet sitesinden yaptığı açıklamada, cumartesi günü yapılan maçta futbol dışı olayların futbolun önüne geçtiğini vurgulayarak, ''Futbolun dışında yaşananlar, futbol oynamaya çalışanları etkilerken, milyonların gözü önünde yapılan çirkin hareketler, ne yazık ki centilmenlik anlayışını yine gölgede bırakmıştır'' denildi. 
     Sarı-lacivertli kulübün yönetim kurulu, açıklamasında şu görüşlere yer verdi 
     ''Seyircinin coşkusu, tribündeki taraftarın takımını desteklemesi ne kadar doğal ise, sahada mücadele eden sporcuların birbirlerine rakip değil de, hasım tavrı sergilemeleri, ezeli rekabet ve dostluğa indirilmiş bir darbedir. 
     İnönü Stadı'ndaki derbide, Beşiktaşlı Carew'in Van Hooijdonk'a, Emre Aşık'ın ise Nobre'ye karşı yapmış olduğu sportmenlik dışı hareket ve davranışlar, fair-play anlayışı ile bağdaşmamaktır. 
     Topun peşinde koşup mücadele etmek yerine, rakibin peşine düşüp her türlü çirkin davranışları alışkanlık haline getirenler, aslında sporun kutsal ruhunu taciz etmekten öteye gidemeyeceklerdir. 
     Fenerbahçe Yönetim Kurulu olarak, birkaç Beşiktaşlı futbolcunun sahada sergilemiş olduğu sportmenlik dışı çirkinliği Beşiktaş camiasına değil, bu kişilerin bireysel eğitim noksanlığa bağlıyoruz. 
     Bu konuda da, başta Futbol Federasyonu Yönetim Kurulu'nu, Profesyonel Futbol Disiplin Kurulu'nu ve de Beşiktaş Jimnastik Kulübü'nü göreve davet ediyoruz. 
     Son söz olarak da, ülkemizde spor yapan yediden yetmiş herkese Ulu Önder Atatürkümüzün eşsiz özdeyişini bir kez daha hatırlatmayı görev biliyoruz... 'Ben sporcunun zeki, çevik ve ahlaklısını severim.' Yani sporcu zeki olacak... Sporcu çevik olacak... Ama her şeyden önce ahlaklı olacak... 
     Bu ülkenin gençliği yıllardır Ulu Önder Atatürk'ün eşsiz özdeyişini kendine şiar ve siper etmiştir.'' 
     
</TEXT>
</DOC>
