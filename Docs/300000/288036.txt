<DOC>
<DOCNO> 288036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko08.html </URL>
<DATE> 2004/11/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Babacan IMF'ye olan borçlarımızı 2007'de azaltmayı hedefliyoruz 
</HEADLINE>
<TEXT>

     Devlet Bakanı Ali Babacan, Türkiye'de hiç bir kuruluş ve hiç bir kişinin sahip olduğu yetkinin, gücün zerresini dahi bırakmak istemediğini söyledi. 
     Babacan, yazılı basındaki ekonomi muhabirlerine dün verdiği iftar yemeğinde, soruları yanıtladı. 
     Devlet Bakanı Babacan, IMF'nin destek verdiği yapısal reformlara ilişkin olarak, sosyal güvenlik, vergi idaresi ve bankacılık konusunda çalıştıklarını kaydetti. 
     Bunların aynı zamanda Dünya Bankası'nın destek stratejisi içinde de yer aldığını anlatan Babacan, ''Örtüşen çok konu var, hepsinin ortak zemini, bizim kendi yapmak istediğimiz konular'' diye konuştu. 
     Programın rakamsal bölümlerinin tamamen bittiğini ifade eden Babacan, şöyle konuştu 
     ''Programın biz startını vermeden önce üç tane alan belirledik. Yani bu üç alanda işleri belli noktalara getirelim, en azından adını koyalım, kendimiz ne yapacağımıza kara verelim. Hep diyoruz, bankacılık bakın hala bugün şu saatte toplantı devam ediyor. Yarın ve ertesi gün tekrar. IMF, Dünya Bankası, BDDK ve Hazine dörtlü toplantılar yapıyor şu anda. Yani biz bir program ortaya koyacağız, ama içeriği çok önemli... 
     Vergi idaresini yeniden yapılandıracağız, tamam isim olarak güzel, belki kulağa da hoş geliyor, ama bu neden, nasıl bir yapı ... Detaylara girdiğinizde son derece önemli konular.'' Devlet Bakanı ve Başbakan Yardımcısı Abdüllatif Şener ve Maliye Bakanı Kemal Unakıtan ile birlikte Vergi İdaresi ile ilgili nihai kararları vermek üzere bir toplantı yaptıklarını bildiren Babacan, ''Siyasi düzeydeki kararların çoğu verilmiş durumda. Bir iki teknik konu var, arkadaşlar onu çalışacak'' dedi. 
     
     KURUM TAASSUBU 
     Türkiye'de hiç bir kuruluş ve kişinin sahip olduğu yetki ve gücün zerresini dahi bırakmak istemediğine işaret eden Babacan, ''Bu adeta refleks. Bunu çok düşünerek de yapmıyor kurumlar'' diye konuştu. 
     İşlerin halk için basitleştirilmesi, karar süreçlerinin hızlandırılması ve devletin verimli bir yapıya dönüştürülmesi gerektiğini söyleyen Babacan, ''Aksi halde bu eski usul devam ettiğimiz sürece Türkiye içinde bulunduğu zorluklardan kurtulamaz'' görüşünü dile getirdi. 
     
     IMF'DEN SAĞLANACAK DIŞ FİNANSMAN 
     IMF'den sağlanacak dış finansmana ilişkin bir soruya karşılık da Babacan, bunun en son noktada belli olacağını söylerken, 2007 sonuna kadar net borç ödeyici konumda olunacağının açıklandığını hatırlattı. Babacan, ''IMF'ye olan borçlarımızı 2007 yılı sonunda önemli ölçüde azaltmayı hedefliyoruz'' dedi. 
     Faiz dışı fazla rakamının gelecek yıl için yüzde 6.5, sonrasında ise yüksek bir seviyede tutulacağını da kaydeden Babacan, bunun Türkiye'nin kamu borç stoku makul bir seviyeye düşene kadar devam edeceğini vurguladı. 
     Babacan, net borç stokunu 2007 yılı sonunda yüzde 60'ın altına indirmeyi istediklerini de kaydetti. 
     
     REEL FAİZLER 
     Reel faizlerin yeterince düşmediği eleştirilerine karşılık da Babacan, bunun olaya nereden bakıldığına bağlı olduğunu söyledi. 
     İki yılda reel faizlerin yüzde 34'lerden yüzde 12-14 aralığına gerilediğini, buradan bakıldığında bunun sevindirici bir gelişme olduğunu ifade eden Babacan, ''Ama tek başına yüksek bir oran. Kamu borç stokunun azalmasına paralel bu düşecek'' değerlendirmesinde bulundu. 
     2004 yılbaşında öngörülenden 7.5-8 katrilyon liralık daha az bir faiz ödemesinin olacağının görüldüğünü söyleyen Babacan, ''Burada önemli olan trend. 2004 yılında faiz oranları yılbaşında öngörülen trendden daha hızlı gerilemiştir... Ama tek başına düşündüğümüzde yüzde 12-14 reel faiz hala yüksek'' dedi. 
     
     KEP VE NİYET MEKTUBU TAKVİMİ 
     AB'ye sunulacak Katılım Öncesi Ekonomik Programın KEP baz olduğunu, bunun üzerine stand-by düzenlemesinin yapılacağını kaydeden Babacan, KEP'nin daha geniş, stand-by'ın ise daha sınırlı bir düzenleme olduğunu ifade etti. 
     Babacan, KEP'in AB'ye sunulması için 1 Aralık tarihinin son gün olduğunu bildirdi. 
     Bu durumda IMF ile yapılacak stand-by'ın bu tarihten önce açıklanıp açıklanmayacağı, eğer açıklanacaksa yapısal reformların tamamlanıp tamamlanamayacağına ilişkin soruya da Babacan, şu yanıtı verdi 
     ''Şimdi önce baz, yani KEP için 1 Aralık, ilk önümüzdeki tarih o. Ondan sonra IMF ile yapacağımız stand-by düzenlemesinin niyet mektubunun tamamlanması ve imzalanması, arkasından da IMF'nin boardının toplanıp resmen yeni programın startının verilmesi, takvim bu.'' 
     
     ''ÖNEMLİ OLAN BİZİM KARAR VERMEMİZ'' 
     Bu 3 yapısal düzenlemenin tamamlanması ile neyin kastedildiğini henüz IMF ile de görüşmediklerini söyleyen Babacan, şöyle devam etti 
     ''Çünkü önemli olan burada, bu konularda bizim kendi kendimize ne yapacağımıza karar vermemiz. Biz bu alanlarda, vergi idaresi, sosyal güvenlik ve bankacılık, bu konulardaki siyası kararımızı, siyasi irademizi koyduğumuz anda zaten işin yüzde 90'ını 95'ini tamamlamış oluyoruz. Şöyle sorarsanız Niyet mektubu imzalanmadan önce bu yasalar hangi aşamaya gelmelidir Bunları daha konuşmuş değiliz açıkçası. Çok da önemli olacağını sanmıyorum. Önemli olan ne yapacağımız, bunun içeriği...'' Burada ana stratejiler üzerinde durduklarını anlatan Babacan, ''Örneğin vergi politikaları hala bakanlık bünyesinde mi kalacak yoksa vergi idaresi aynı zamanda vergi politikalarını oluşturan bir kurum mu olacak bu çok önemli bir karar'' diye konuştu. 
     Denetim yapısı, vergi idaresinin organizasyonu nasıl olacağı gibi konuların üzerinde durulduğunu kaydeden Babacan, ''Bu tür konulardaki kendi kararımızı verdikten sonra önümüze alacağız takvimi. Bunun yasama süreci gerçekçi olarak nedir Ne kadar zaman gerekir Bu takvimi gerçekçi olarak ortaya koyduktan sonra Fon heyetini çağıracağız'' dedi. 
     
     ÖNCE KEP SONRA NİYET MEKTUBU 
     Çalışmaların paralel yürüdüğünü, yapısal reformlarla ilgili alınan mesafenin hem KEP'e yansıdığını, hem de niyet mektubunun ilgili paragraflarını oluşturduğunu anlatan Babacan, '' Niyet mektubunun imzalanması 1 Aralığı belki geçer biraz'' açıklamasında bulundu. 
     
     BANKACILIK TASARISI VE YEMİNLİ MURAKIPLARIN DURUMU 
     ''Bankalar yeminli murakıplarının kaldırılması talebinin kendilerinden mi yoksa IMF'den mi gittiği'' yönündeki bir soruya karşılık da Babacan, ''yasa üzerinde görüşmelerin devam ettiğini, murakıpların denetim mekanizmasının vazgeçilmez parçası olduğunu söyledi. 
     Bunların çalışmaya devam edeceğini kaydeden Babacan, ''Üzerinde daha çok tartışılan ve henüz neticelenmeyen konu, BDDK'nın organizasyonel yapısında ve işleyişinde neler yapılmalı. Daha iyiye nasıl götürebiliriz bu yapıyı. Daha çok o konu konuşuluyor'' dedi. 
     
     ULUSLARARASI DENETİMİN EKLENMESİ 
     IMF'nin ifade ettiği biçimde denetim sistemine, uluslararası denetim elemanlarının eklenmesini kişisel olarak doğru bulup bulmadığı yönündeki soruya karşılık ise Babacan, hangi kuruluşun ne görüş verdiğini teyit etmeyeceğini, o bilginin hangi anda çıktığı, nasıl duyurulduğuna bakmak gerektiğini belirterek, henüz netleşmemiş konularda çok fazla konuşulduğunu kaydetti. 
     ''Hiç bir zaman bir denetim sitemine bu mükemmeldir demenin doğru olmadığını düşünüyorum. Yani kurumlar diyebilir ki bu konu olsun başka konu olsun, bizim şu anda yaptığımız mükemmeldir. Başka da bir görüş duymak, dinlemek de istemiyoruz. Kimse de bizim işimize karışmasın ...'' diye konuşan Babacan, ''Bu BDDK'ya bir gönderme mi '' sorusuna da ''Hayır genel anlamda söylüyorum'' yanıtını verdi. 
     Burada en iyisinin bulunması gerektiğini, Türkiye'nin bankacılık sektöründe geçmişte önemli maliyetler üstlendiğini kaydeden Babacan, ''Biz tekrar halkımıza böyle maliyetler yüklemek istemiyoruz... Bu işle ilgili nihai karar siyasi karadır. Yani eğer bankacılık sistemi ile ilgili bir yasal düzenleme yapılacaksa bunu yapacak olan en başta yüce Meclis'tir'' dedi. 
     Tartışmaların sonuna kadar yapılacağını kaydeden Babacan, ''Artık bayramdan hemen sonra da BDDK'nın son noktayı koyup yasayı sevk etmesini bekliyoruz'' diye konuştu. 
     
</TEXT>
</DOC>
