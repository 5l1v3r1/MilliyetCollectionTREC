<DOC>
<DOCNO> 267569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko15.html </URL>
<DATE> 2004/08/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Çağlayan "Simitçiye kredi kartı vermeyeceğiz" sözleri talihsiz 
</HEADLINE>
<TEXT>

     Ankara Sanayi Odası ASO Başkanı Zafer Çağlayan Başbakan Yardımcısı Abdüllatif Şener'in ''Simitçiye kredi kardı vermeyeceğiz'' açıklamasını ''talihsiz'' olarak değerlendirerek, ''Öyle simitçi vardır ki belki de bu kredi kartına sahip olanlardan çok daha fazla kazancı vardır'' dedi. 
     BDDK Başkanı Tevfik Bilgin, ASO Yönetim Kurulu toplantısına katıldı. Toplantıdan sonra Bilgin ile ASO Başkanı Zafer Çağlayan gazetecilere açıklamalarda bulundu. 
     ASO Başkanı Zafer Çağlayan yaptığı açıklamada, Devlet Bakanı ve Başbakan Yardımcısı Abdüllatif Şener'in ''simitçiye kredi kartı vermeyeceğiz'' sözlerini değerlendirdi. 
     Şener'in bu konuda yaptığı açıklamayı ''Talihsiz bir açıklama'' olarak nitelendiren Çağlayan, şöyle dedi 
     ''Yani öyle simitçi vardır ki belki de bu kredi kartına sahip olanlardan çok daha fazla kazancı vardır. Veya asgari ücretlinin 3-5 katı para kazanan simitçiler de vardır. Bunun için Ahmet'e, Mehmet'e vermeyeceğiz veya Sayısını sınırlandıracağız yerine bu işin hukuki altyapısının, hukuki temellerinin oluşturulması lazım. Bu noktada vatandaşın da ben çok fazla bilinçsiz olduğu kanaatinde değilim.'' Çağlayan, bankacılık sektörü ile ilgili hazırlanan taslakta özellikle banka sahipliği ile medyanın bankalarla olan ilişkilerinin çok net şekilde altının çizilmesi gerektiğini de vurguladı. 
     Geçmiş dönemlerde bankacılık sektörünün reel sektörle simbiyotik değil, parazitik bir yaşam sürdüğünü gördüklerini belirten Çağlayan, bankaların geçmişte aldığı riskleri kamunun üstlenmesini eleştirdi. Çağlayan, bankacılık sektöründe kim para topluyorsa riskin de onun alması gerektiğini vurguladı. 
     
     BANKALAR DA DEĞERLENDİRİLSİN 
     Kredi derecelendirme kuruluşları ile değerlendirme kuruluşlarının bankalar için de değerlendirme yapmasını isteyen Çağlayan, bu konudaki bilgilerin ise belli aralıklarla kamuoyuna açıklanması gerektiğini söyledi. Çağlayan, böylece vatandaşın tercihlerini buna göre yapacağını kaydetti. Çağlayan menkul kıymetlerin değerlendirilmesi ile ilgili de bir takasbank kurulması önerisinde bulundu. 
     Mali sektörle ilgili düzenleme yapılırken neden sigortacılık sektörünün buraya dahil edilmediğini hep sorduğunu da dile getiren Çağlayan, sigortacılık ve sigorta şirketlerinin de mutlak suretle bu kapsamda ele alınmasında büyük yarar olduğunu anlattı. 
     
</TEXT>
</DOC>
