<DOC>
<DOCNO> 283723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun52.html </URL>
<DATE> 2004/10/27/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Hikmet Çetin Brüksel'de... 
</HEADLINE>
<TEXT>

     NATO'nun Afganistan'daki kıdemli sivil temsilcisi Hikmet Çetin, Uluslararası Güvenlik Destek Gücü'nün ISAF daha etkin çalışabilmesi için ülkelerin görev tanımlamalarına daha az çekince koymalarını istedi. 
     Brüksel'de çeşitli temaslarda bulunan ve NATO Genel Sekreteri Jaap De Hoop Scheffer ile görüşmeden önce basının sorularını yanıtlayan Çetin, ''Daha çok asker ve görev alanlarında aynı çekinceler mi, yoksa daha az asker ve daha az çekinceler mi diye sorsanız ikincisini tercih ederim'' diye konuştu. 
     Asker sayısının artmasından ziyade var olan askerin daha etkin bir şekilde kullanılmasının gerekli olduğunu kaydeden Çetin, ISAF gücünde sayı olarak ne kadar değişiklik yapılması gerektiğini askerlerin teknik nedenlerle daha iyi bileceğini belirtti. 
     Ekim ayı başında yapılan seçimlerde Afganistan Devlet Başkanı seçilen Hamid Karzai'nin kendi halk kökeni dışında diğer kökenlerden de oy aldığını kaydeden Çetin, 23 Nisan 2005 tarihinde yapılması öngörülen Meclis seçimlerinin daha zorlu şartlar altında geçeceğine işaret etti. Çok sayıda adayın seçimlere katılacağını, bunun gerilime neden olacağını belirten Çetin, seçimlerin sağlıklı olabilmesi için ISAF'ın daha etkin çalışması gerekeceğine dikkat çekti. 
     Afganistan'da güvenliğin belli bölgelerde sağlandığını, sivil yardım çalışmalarına buralarda daha çok ağırlık verildiğini kaydeden Çetin, Afganistan ordusu ve emniyet teşkilatı gibi yapılanmalarda da önemli ilerleme sağlandığını anlattı. 
     
</TEXT>
</DOC>
