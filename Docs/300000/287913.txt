<DOC>
<DOCNO> 287913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/siyaset/asiy.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat için rica 
</HEADLINE>
<TEXT>


Ecevit, Arafat'ın Türkiye'de tedavisi için Sezer'den yardım istediğini belirterek, "Fransa'yı tercih ettiler. Ankara'ya gelse iyi olurdu" dedi 

Günseli Önal 


Eski Başbakan Bülent Ecevit, Mısır'ın Ankara Büyükelçiliği'ne Temmuz 1979'da baskın düzenleyen teröristlerle ilgili yardım talebine hemen yanıt vermesinin ardından Filistin lideri Yaser Arafat'la arasında çok yakın bir dostluğun başladığını söyledi. Bu teröristlerin yattığı Ulucanlar Cezaevi'nde bir ara kendisinin de kaldığını kaydeden Ecevit, ancak karşılaşmadıklarını anlattı. 
Filistinli ya da genel anlamda Ortadoğulu bir terörist grubunun büyükelçiliğe baskın düzenlediğini anımsatan Ecevit, "Bir bekçi ve polis memuru öldürüldü. Ayrıca bir büyükelçilik görevlisi ihtiyatsızlık yapıp kaçmak isterken öldürüldü" dedi. Hemen Filistin Kurtuluş Örgütü FKÖ lideri Arafat'tan yardım istediğini söyleyen Ecevit, "Derhal olumlu yanıt verdi. İyi bir diplomatını Ankara'ya gönderdi. Arafat'la ilk olarak o olay nedeniyle temasa geçtim. Sağlam diplomatik ilişkiler kuruldu. Aramızda sağlam bir dostluk başladı. İlişkilerimizi devamlı sürdürdük" diye konuştu. Ecevit, "Neden Arafat'tan yardım istediniz " sorusuna ise, "Zaten Filistin'le yakın ilişki kurmak istiyordum. Hem kendimiz, hem Filistin, hem Ortadoğu için yararlı olacağına inanıyordum" karşılığını verdi. 

Yaşananlar çok üzücü 
Arafat hastalandığında, hemen "öldü" havası yaratıldığını belirten Ecevit, şunları söyledi 
"Bu içime sindiremediğim bir olay. Sağlıklı mı, değil mi, yaşıyor mu, yaşamıyor mu, kimse bilmiyor. Yakışıksız bir tertip, siyasal entrikalar, bu işin içinde gelişiyor. Arafat'ın ölümünün bu kadar istismar edilmesi, şimdiden öldü muamelesi yapılması çok üzücü." 
"Arafat'ın Ankara'ya getirilebilmesi için bir katkınız olabilir mi " diye yardım istediği Cumhurbaşkanı Ahmet Necdet Sezer'in konuyla yakından ilgilendiğini belirten Ecevit, "Elimizden gelen gayreti gösterdik. Fransızları tercih ettiler ama Ankara'ya gelse daha iyi olabilirdi. Burada çok iyi olanaklarımız, doktorlarımız var. Ben ve Rahşan çok büyük tehlikeler atlattık. Buraya gelse çok sevinirdik" şeklinde konuştu. 


</TEXT>
</DOC>
