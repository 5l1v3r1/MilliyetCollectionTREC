<DOC>
<DOCNO> 287334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/spo15.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Cerrah Gaz sıkılmadı 

İSTANBUL Emniyet Müdürü Celalettin Cerrah, Beşiktaş - Fenerbahçe maçının devre arasındaki olaylarda biber gazı kullanılmadığını açıkladı. Cerrah, "Minik taraftar kavgadan etkilendi. Gaz falan sıkılmadı. Ben zaten bu tür müdahalelere karşıyım" diye konuştu. 

Parlak top tartışması 

BELÇİKA'DA Anderlecht - La Louviere maçında ev sahibi ekipten Baseggio'nun, 1-1 eşitliği getiren golü öncesi topun patlaması tartışma yarattı. Hakem golü geçerli sayarken, La Louviere yetkilileri, video kayıtlarını kanıt göstererek topun gol vuruşundan önce patladığını, bu nedenle yön değiştirdiğini savundu. Yöneticiler, 2-1 yenildikleri maçın tekrarı için federasyona başvurdu. 

Sevinç'e özel izin 

SUALTISPORLARI Federasyonu başkanlığına yeniden aday olan Harun Sevinç özel izinle seçime girecek. Merkez Ceza Kurulu'nda 11 Ekim'de 2 ay hak mahrumiyeti cezası alan ve 11 Aralık'taki seçimlerde cezalı konuma düşen Sevinç'e izin çıktı. Kurul, sadece 1.5 yıl hak mahrumiyeti cezası alan Tekvando Federasyonu eski başkanı Cengiz Yağız'ın başvurusunu kabul etmedi. 

Ağır fatura 

İRFAN KURTULMUŞ 

İSVEÇ Futbol Federasyonu Lisans Komitesi, İsveç'in Süper Ligi'nde mücadele veren Örebro Kulübü'nü, ekonomik ölçüleri UEFA kriterlerine uymadığı gerekçesiyle küme düşürdü. Komite, daha önce defalarca kez uyarılan Örebro'nun yerine, 2. Lig'de 12. sırayı alan Asyluska'yı lige dahil etti. 


</TEXT>
</DOC>
