<DOC>
<DOCNO> 272649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko23.html </URL>
<DATE> 2004/09/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Unakıtan ''Faizler düşecek, kredi ile alırken iyi düşünün'' 
</HEADLINE>
<TEXT>

     Maliye Bakanı Kemal Unakıtan, borçlanarak ithal malı satın alanları uyararak, önümüzdeki yıl faizlerin daha da düşeceğini ve bu nedenle alım yaparken daha iyi düşünmelerini tavsiye etti. 
     Unakıtan, 8 aylık bütçe sonuçlarını değerlendirdiği basın toplantısında yaptığı konuşmada, ekonomide yaşanan özel sektör kaynaklı büyümenin önümüzdeki aylardan itibaren istihdama yansıyacağını, bunun tersinin mümkün olmadığını söyledi. Unakıtan, "istihdam mutlaka artacak" diye konuştu. 
     Türkiye'deki büyümenin sağlıklı ve kalıcı olduğuna işaret eden Unakıtan, özel sektör yatırımlarının beklenenin çok üzerinde olduğunu, bunun da Türkiye'nin geleceği bakımından çok önemli olduğunu ifade etti. 
     
     İstihdam kesinlikle büyüyecek 

     Büyümenin aşama aşama istihdama yansıyacağını belirten Unakıtan, şöyle devam etti 
     "Gecikmeyle de olsa iş artışı yaratamayan bir büyüme düşünülemez. Önümüzdeki aylardan itibaren işsizlik oranlarında iyileşme başlayacak. İşsizliğin aynı seviyede kalması mümkün değil. 
     Biz ne dedik, faizler düşecek. Doğru politikalar uyguladık ve tabii sonucu olarak düştü, işsizlikte aynı şekilde düşecek." 
     
     Dış açığa yakın markaj 

     Dış ticaret açığındaki gelişmelere de değinen Unakıtan, bunun dikkatle izlendiğini söyledi. Açıktaki artışta özellikle petrol, otomotiv ve yatırım malları ithalatının etkili olduğunu söyleyen Unakıtan, yatırım malları ithalatının artmasından sevinçli olduklarını, çünkü bunun üretim, büyüme, ihracat ve istihdam yarattığını dile getirdi. 
     "Tüketim malı ithalatının artması üzerinde dikkatle duruyoruz ve hassasça takip ediyoruz." diyen Unakıtan, alınması gereken bir önlem varsa hemen alacaklarını vurguladı. 
     
     "Kredi ile alımları erteleyin" 

     Tüketim malı harcamaları konusunda uyarılarda da bulunan Unakıtan, şöyle konuştu 
     "Düşen faizlerde aman alalım diye hemen hızlanmamalı, çünkü seneye faizler daha da düşecek. Şimdi alanlar gelecek seneye göre daha yüksek bir faizle borçlanmış olacak ve daha yüksek maliyet ödeyecekler. Buna dikkat etsinler." 
     
     "Bırakın yabancılar ev alsın" 

     Yabancıların Türkiye'de satın aldığı ev ve toprak konusuna da değinen Unakıtan, bu kanunu Meclis'ten geçirdikleri için gurur duyduğunu belirterek başta Başbakan Erdoğan olmak üzere tüm milletvekillerine teşekkür etti. Unakıtan, bu düzenlemeye karşı çıkmanın da 'çağdışılık' olduğu ifade etti. 
     Türkiye'den av alan yabancıların buraya her zaman geleceğini ve para bırakacağına işaret eden Unakıtan, bunun ekonomiye ilave değer kattığını ayrıca yabancıların güven duyduğunu gösterdiğini ifade etti. 
     6-7 ayda 1 milyar dolarlık ev alındığını söyleyen Unakıtan, şöyle devam etti 
     "Ortadoğu ülkelerinden gelenler var, tarım ve hayvancılık yaparak kendi ülkelerine ihraç edecekler. Bunun nesi kötü 
     Bu yolu açtığımız için gurur duyuyorum, herkese de teşekkür ediyorum. Buna karşı gelenler çağdışı kalmaya mahkumdur." Bütçe hedefleri tutacak Bütçe rakamlarını da açıklayan Unakıtan, ağustos ayında 10.2 katrilyon lira gelir elde edildiğini, 12.3 katrilyon liralık harcama yapıldığını ve 2.1 katrilyonluk açık meydana geldiğini belirtti. Faiz dışı fazla ise 3.5 katrilyon lira oldu. 
     8 aylık rakamlara bakıldığında gider 89.9 katrilyon, gelir 70.8 katrilyon lira oldu, 18 katrilyon liralık açık, 22.5 katrilyon lira faiz dışı fazla meydana geldi. 
     "Harcama, gelirler, faiz dışı fazla ve bütçe açığı olarak iyi yerdeyiz" diyen Unakıtan, aslolanın yılsonu rakamları olduğuna da dikkat çekti. 

     
</TEXT>
</DOC>
