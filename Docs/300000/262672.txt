<DOC>
<DOCNO> 262672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/yas05.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtaj, Azeri kadını öldürdü 
</HEADLINE>
<TEXT>


12 haftalık bebeğini kürtajla aldıran Azeri uyruklu kadın kurtarılamadı 

GÖKHAN KARAKAŞ 

Kürtaj olmak için gittiği klinikte kanama başlayınca hastaneye kaldırılan Azeri uyruklu Sennure Umudova 26 , 5 gündür yoğun bakımda verdiği yaşam mücadelesine yenik düştü. 

Kanaması durmadı 
İddiaya göre, Umudova, hamile olduğunu öğrendikten sonra eski sevgilisi Erkan Ada'dan yardım istedi. Ada, Umudova'yu önce Üsküdar Örnek Mahallesi'nde bulunan özel bir kliniğe götürdü. Burada bebeğin 12 haftalık olduğunu belirten doktor, kürtajı yapmadı. Ada ve Umudova, birkaç gün sonra Kadıköy'deki MTD Özel Sağlık Hizmetleri kliniğine gitti. Opr. Dr. Mustafa Tahir Değiş, 3 Ağustos 2004'te kürtajı yaptı. Dr. Değiş, kanaması durmayan hastayı özel bir hastaneye götürdü. Umudova daha sonra Zeynep Kamil Hastanesi'ne sevk edildi. Ancak, doktorlar reanimasyon gerektirdiği gerekçesiyle hastayı, Haydarpaşa Numune Hastanesi'ne yönlendirdi. Bu hastanenin Kadın Doğum Servisi'nde yapılan ameliyatla kanaması güçlükle durdurulan kadının şuuru kapandı. Umudova, yoğun bakım ünitesinde 5 gün sonra öldü. 
Umudova'nın ölümüyle ilgili Üsküdar Cumhuriyet Savcılığı, soruşturma başlattı. 


</TEXT>
</DOC>
