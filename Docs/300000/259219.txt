<DOC>
<DOCNO> 259219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun03.html </URL>
<DATE> 2004/07/30/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Kerry'nin kızlarından babalarıyla ilgili ilginç anılar... 
</HEADLINE>
<TEXT>

     ABD'de Demokrat Parti'nin Boston kentinde düzenledigi ulusal kongrenin son gecesinde konuşan demokrat başkan adayı senator John Kerry'nin kızları, babalarının ''insani yönlerini'' dile getiren anılarını anlattılar. 
     Kerry'nin hayvanları sevdiğini belirten büyük kızı Alexandra, ''biz küçüktük, tatile gidecektik, kafeste küçük hamsterimiz, yanında da köpeğimiz, bizi alacak tekneyi bekliyorduk. Ne olduysa köpeğimiz kafese çarptı ve kafes suya düştü. Biz zavallı hamsterimiz boğulacak diye korkarken babam bir anda üzerindekilerle suya atladı, kafesi sudan çıkardı, içinden hamsteri aldı, hayvancığı suni teneffüs yaparak hayata döndürdü'' dedi. 
     30 yaşındaki Alexandra Kerry, bu yıl sinema okulunu bitirdi. 
     Babasıyla ilgili bir başka anıyı anlatan Kerry'nin diğer kızı Vanessa, ''babam başkanlığa aday olacağını ilk defa hasta annesine söyledi. İki yıl önce sonbaharda büyükannemizin sağlığı iyice kötüleşmişti, yatağından çıkamıyordu. Büyükannemin sonbaharı çok sevdiğini bilen babam, uğraşarak ona tellerden ve dökülen ağaç yapraklarından küçük ağaç yaptı. Daha sonra bunu büyükanneme verirken 'anne, başkanlığa aday olacagım' dedi. Büyükannem de duygulanarak, 'artık zamanı gelmişti' diye yanıt verdi'' dedi. 
     27 yaşındaki Vanessa Kerry, halen tıp eğitimini sürdürüyor. 
     
</TEXT>
</DOC>
