<DOC>
<DOCNO> 258845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur34.html </URL>
<DATE> 2004/07/28/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kaçak bina sahibi, 2 belediye görevlisini rehin aldı... 
</HEADLINE>
<TEXT>

     Küçükçekmece'de kaçak yapıldığı gerekçesiyle binasına yıkım kararı çıkan ve para cezası kesilen Ramazan B., Küçükçekmece Belediye Başkanlığı'na gelerek 2 sekreteri silahla bir süre rehin aldı. 
     Alınan bilgiye göre, Ramazan B. 43 adlı kişinin Küçükçekmece'deki binasına ilişkin, belediye encümeni tarafından yıkım kararı verilerek, 20 milyar lira para cezası kesildi. 
     Kendisine bu konuda yapılan tebligatın ardından bugün bir tabancayla Belediye'ye gelen Ramazan B., başkan yardımcılarının sekreterleri Meral M. ile Özlem K.'nın bulunduğu odaya girdi. 
     2 sekreteri bir süre rehin tutan Ramazan B., sekreterlerin fırsatını bulup kaçması üzerine kendisini Meclis Salonu'na kilitledi. 
     Burada bir el ateş eden Ramazan B., olay yerine gelen polislerce etkisiz hale getirilip gözaltına alınarak, Küçükçekmece İlçe Emniyet Müdürlüğü Asayiş Büro Amirliği'ne götürdü. 
     
     BELEDİYE BAŞKANI YENİAY 
     Küçükçekmece Belediye Başkanı Aziz Yeniay, AA muhabirine, konunun kaçak inşaatlarla ilgili olduğunu, seçim öncesi yapılan kaçak inşaatlara ilişkin seçimden önce ve sonra tutulan tutanaklar bulunduğunu söyledi. 
     Yeniay, bu kişinin seçimden önce yapılan inşaatına hakkında, yine seçimden önce tutanak tutulduğunu ifade etti. 
     Belediye Encümeni'nden para cezası ve yıkım kararı çıktığını belirten Yeniay, ''Vatandaşa tebligat yapılıyor. Vatandaş bu tebligatı alınca Belediye'ye gelip 2 sekreter hanımı rehin almak suretiyle eylem gerçekleştiriyor. Sekreterler bir şekilde elinden kurtuluyor. Bizim açımızdan üzücü bir olay'' dedi. 
     Kendilerinin yasal prosedürü yerine getirdiklerini belirten Yeniay, ''Disiplinli olunca birtakım münferit tepkiler söz konusu olabilir. Kontrol elimizde. Kaçak yapıya müsaade edilmiyor, yapılmış olanlar da bir program dahilinde yıkılıyor'' diye konuştu. 
     Yeniay, Belediye'de güvenlik önlemlerinin artırılması için çalışma yaptıklarını, bu konuda ilçe kaymakamı ve emniyet müdürü ile görüştüklerini de kaydetti. 
     
</TEXT>
</DOC>
