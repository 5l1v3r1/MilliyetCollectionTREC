<DOC>
<DOCNO> 265255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun14.html </URL>
<DATE> 2004/08/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bangladeş'de muhalefet partisinin mitinginde patlama 300 yaralı 
</HEADLINE>
<TEXT>

     Bangladeş'in başkenti Dakka'da ana muhalefetteki Avami Birliği partisinin mitingi sırasında düzenlenen bombalı saldırıda ölenlerin sayısının 10'a yükseldiği, 300'den fazla kişinin yaralandığı bildirildi. 
     Basın yayın organlarının haberlerine göre, ana muhalefet lideri, eski Başbakan Şeyh Hasina'nın, partinin başkentteki merkezi önünde düzenlenen mitingdeki konuşması sırasında meydana gelen patlamalarda yaralananların bazılarının durumunun ağır olması nedeniyle ölü sayısının artmasından endişe ediliyor. 
     Avami Birliği yetkilileri, Hasina'nın patlamalardan yara almadan kurtulduğunu bildirmişti. 
     Hastane yetkilileri, muhalefet partisi üyelerinden birinin patlamalarda ayaklarını kaybettiğini belirtti. 
     Bombaların yol açtığı belirtilen patlamaların sorumluğunu henüz üstlenen olmadı. 
     Bölgedeki bir AP muhabiri de miting yeri yakınında yerde patlamamış iki el bombası gördüğünü belirtti. 
     Bu arada, saldırıyı protesto eden bazı muhalefet yandaşlarının, yoldan geçen araçlara saldırdığı, bazılarını ateşe verdiği bildirildi. 
     Görgü tanıkları, polisin öfkeli kalabalığı dağıtmak için göz yaşartıcı bomba kullandığını kaydettiler. 
     Avami Birliği'nin Genel Sekreteri Abdül Celil de saldırıyı kınayarak, saldırıda Hasina'nın hedef alındığını söyledi. 
     Muhalefet mitinginin, bu ay başlarında ülkenin kuzeydoğusundaki Şilhet kentinde düzenlenen, biri muhalefet yandaşı, 2 kişinin öldüğü bir dizi bombalı saldırıyı protesto için düzenlendiği belirtiliyor. 
     
</TEXT>
</DOC>
