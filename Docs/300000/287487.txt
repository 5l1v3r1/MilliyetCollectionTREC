<DOC>
<DOCNO> 287487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo09.html </URL>
<DATE> 2004/11/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kıvanç Oktay Maçlara futbolcular gibi motive oluyorum 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, maçlara futbolcular gibi motive olduğunu söyledi. 
     Kıvanç Oktay, siyah-beyazlı kulübün aylık resmi yayın organı Beşiktaş Dergisi'nde yer alan röportajında, Beşiktaş sevgisinin aileden geldiğini, tribünlerden başlayan bu sevginin, kendisini yöneticiliğe kadar taşıdığını kaydetti. 
     Maçlarda çok heyecanlandığını anlatan Oktay, ''O hafta oynayacağımız karşılaşmanın hazırlıklarını tamamlayıp, takım kampa girince ben de adeta bir futbolcu gibi maça motive oluyorum. Maç başladığında da sanki sahadaki futbolcular kadar mücadele etmişçesine ter içinde kalıyorum. Zaten bu işi yapabilmemiz için bu heyecanı duymanız ve çok sevmeniz gerekir'' dedi. 
     Taraftarın takıma kötü günde verdiği desteğe hayran olduğunu ve bunun sonuçlar ne olursa olsun sürmesi gerektiğini kaydeden Oktay, ''Zor günler geçirdik, ama çıkışımız başladı. Bu yönetime oy verirken camiamız bize inandı. Bundan sonra da inansınlar. Bu inançları hem tesisleşme, hem kurumsallaşma, hem de sportif başarımıza yansıyacaktır'' şeklinde konuştu. 
     ''Şu tarih itibariyle sizi en çok ne üzüyor '' şeklindeki soruya ''hakemler'' yanıtını veren asbaşkan Oktay, aktif yöneticilik hayatında en mutlu olduğu anı ''Galatasaray'ı 100. yılımızda yenip, şampiyon olduğumuz an'' diye tanımlarken, en çok üzen olayı ise ''Yönetici olarak en zor yaptığım görev Pascal Nouma'ya 'sözleşmen bitti' demekti. Sadece yönetici olduğum yıllarda değil, bu karar hayatımın en zor anlarından biriydi'' diye nitelendirdi. 
     
</TEXT>
</DOC>
