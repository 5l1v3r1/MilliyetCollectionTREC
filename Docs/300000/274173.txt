<DOC>
<DOCNO> 274173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yasam/yas08.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papatya falı gibi deprem raporu .. 
</HEADLINE>
<TEXT>


Bingöl depreminde hasar gören İl Sağlık Müdürlüğü binası için bir üniversite 'orta', diğeri 'az hasarlı' raporu verdi... 


Bingöl Depremi'nde hasar gören İl Sağlık Müdürlüğü hizmet binası için Dicle Üniversitesi "orta", Fırat Üniversitesi "az hasarlı" raporu verdi. Sağlık Müdürlüğü de raporların ardından tekrar binaya taşındı. 
1 Mayıs 2003'te Bingöl'de meydana gelen depremde hasar gören hizmet binasına Dicle Üniversitesi'nce "orta hasarlı" raporu verildi. Bunun üzerine Sağlık Müdürlüğü binayı boşalttı. Ancak yapılan itiraz üzerine tekrar inceleme yapan Fırat Üniversitesi, binaya "az hasarlı" raporu verdi. Yeni rapor üzerine tekrar binaya taşındıklarını belirten Bingöl Sağlık Müdürü Dr. Selahattin Sarıdağ, "Üniversite raporuna dayanarak binayı boşalttık. Ancak şimdi ortada bir başka üniversite raporu var. Son raporu esas aldık. Biz de tereddüt yaşıyoruz. Raporlar arasında fark var" dedi. Dr. Sarıdağ, Bayındırlık Müdürlüğü'nce yapılan hasar tespit çalışmasında da binaya önce "orta hasarlı" raporu verildiğini, ancak daha sonra yapılan bir başka çalışmada beton kalitesi düşük olduğu için binanın yıkımının uygun görüldüğünü sözlerine ekledi. 


</TEXT>
</DOC>
