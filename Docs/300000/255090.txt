<DOC>
<DOCNO> 255090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy05.html </URL>
<DATE> 2004/07/13/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bakir-bakire farketmez, herkes yasa önünde eşit... 
</HEADLINE>
<TEXT>

     Türk Ceza Yasa Tasarısı'ndaki kavramlar, kadınları kızdırdı. Bakir ve bakire ayrımcılığının kaldırılmasını isteyen kadınlar, TBMM'ye "Herkes yasa önünde eşit değil mi" diye sordu. 
     Kadın örgütlerinin oluşturduğu TCK Kadın Platformu, Türk Ceza Yasa Tasarısı'nda yer alan ayrımcı kavramların kaldırılmasını istedi. 
     
     EŞİTLİK İLKESİ İHLAL EDİLİYOR 

     Platformun hazırladığı raporda, TCK'da kadınlar arasında "evli, bekar, bakire, bakire değil" ayırımı yapıldığı anımsatılarak, bu yöndeki düzenlemelerle Anayasa'nın eşitlik ilkesinin ihlal edildiği bildirildi. 
     TCK'daki maddelerden bu ayrımcı kavramların kaldırılması istenilen raporda, "Kadınlar, bakire ya da değil, evli ya da bekar, seks işçisi ya da değil, kanun önünde eşittirler ve yasalar tarafından erkeklerle eşit koşullarda korunma hakkına sahiptirler. TCK Tasarısı 'Tanımlar' maddesindeki Tasarı Madde 4 'kadın' tanımı sadece bakire olan ve olmayan kadınlar arasında ayrımcılık yapan bakış açısının bir göstergesidir. Erkek sözcüğünü tanımlamaya gerek duymayan bu maddeden 'kadın' tanımı da çıkartılmalıdır" denildi. 
     
     TECAVÜZ SUÇUNDA BAKİRE AYRIMCILIĞI 

     Kadınlar, bu ifadelerin yer aldığı düzenlemelerin şu şekilde değiştirilmesini istedi 
     ".Kaçırılan, cinsel tecavüze uğrayan veya başka bir cinsel saldırıya maruz kalan kadınlar kanun önünde eşittirler. Ancak gündemdeki Tasarı'da, kadın evli ise, kaçıran faile daha fazla ceza verilmekte Tasarı Madde 325 
     ve bakire olmayan kadının uğradığı cinsel tecavüzün bakire bir kadının uğradığı cinsel tecavüzden daha hafif bir suç sayılmaktadır Tasarı Madde 319'un Gerekçesi . 
     
     EVLİLİK İÇİ TECAVÜZ 

     .Evlilik içi tecavüzün suç teşkil etmemesi yine aynı ayrımcı bakış açısının bir göstergesidir. Bu düzenlemeler TCK'nun Evrensel İnsan Hakları Bildirisi'nin 7. Maddesi'ni ve Anayasa'nın 10. Maddesi'ni yok saydığı anlamına gelir, .Yasa kişinin cinsel hak ve özgürlüklerini ve cinsel bütünlüğünü eşit olarak koruyabilmek için, kadın bedenini ve cinselliğini topluma ve erkeğe maleden bakış açısıyla kadınlar arasında da ayrımcılık yapan bu düzenlemeleri kaldırmalıdır." 
     
</TEXT>
</DOC>
