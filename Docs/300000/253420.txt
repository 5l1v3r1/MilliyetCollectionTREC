<DOC>
<DOCNO> 253420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonyas14.html </URL>
<DATE> 2004/07/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Antalya, doluluk oranında İspanya, İtalya ve Yunanistan'ı geride bıraktı 
</HEADLINE>
<TEXT>

     Antalya Valisi Alaaddin Yüksel, Antalya'nın doluluk oranı açısından ilk 6 ay itibariyle Yunanistan, İspanya ve İtalya'yı geride bıraktığını söyledi. 
     Yüksel, gazetecilerle düzenlediği sohbet toplantısında, Antalya turizmiyle ilgili son gelişmeler hakkında bilgi verdi. Antalya'ya havayoluyla 2-5 Temmuz 2004 tarihleri arasında 120 bin 361 turistin giriş yaptığını bu sürede 1514 uçağın iniş-kalkış yaptığını vurgulayan Yüksel, bunun, rekor sayılabilecek bir rakam olduğunu belirtti. 
     Antalya'ya yılın ilk altı ayında 1 Ocak-30 Haziran gelen turist sayısının 2 milyon 449 bin olduğunu hatırlatan Yüksel, bu rakamın bugün gelen turistlerle 2,5 milyona ulaşacağını bildirdi. Yüksel, Antalya'ya gelen turist sayısında geçen yılın aynı dönemine oranla yüzde 52'lik artış görüldüğünü kaydederek, ''Antalya, doluluk oranı açısından ilk 6 ay itibariyle Yunanistan, İspanya ve İtalya'yı geride bıraktı. Bu ülkeler, altı aylık dönemde doluluk açısından yüzde 50'nin üzerine çıkamadılar. Antalya'da ise bu süre içinde doluluk oranı ortalaması, yüzde 50'nin üzerinde gerçekleşti. 
     Türkiye'nin turizmin parlayan yıldızı durumunda bulunduğunu ve bunda en önemli payın Antalya'ya ait olduğunu ifade eden Yüksel, bölgedeki yatak kapasitesinin sürekli artış gösterdiğini, yapılmakta olan yeni yataklarla gelecek yıl bu sayının 300 bini aşacağını bildirdi. 
     ''Tesis sayımız, giderek artıyor. Ama öncelikle tesislerimizi kullanma kapasitemizi artırmalıyız'' diyen Yüksel, sürdürülebilir turizm anlayışı içinde sektörü 12 aya yaymanın yollarının mutlaka bulunması, özellikle uluslararası kongre ve dağcılık turizminin geliştirilmesi gerektiğine işaret etti. 
     
</TEXT>
</DOC>
