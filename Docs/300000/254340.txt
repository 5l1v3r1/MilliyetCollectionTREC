<DOC>
<DOCNO> 254340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun14.html </URL>
<DATE> 2004/07/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak'ta petrol boru hattına saldırı... 
</HEADLINE>
<TEXT>

     Irak'ın kuzeyindeki Kerkük'te bir petrol boru hattına saldırı düzenlendiği bildirildi. 
     Kuzey Petrol Şirketi'nden adının açıklanmasını istemeyen bir yetkili, Kerkük'ün 90 kilometre batısındaki Safra bölgesinde bulunan ve Beci'deki bir enerji birimini besleyen petrol boru hattına bombayla sabotaj düzenlediğini, hattın hasar gördüğünü söyledi. 
     Yetkili, saldırının Irak'ın kuzeyinde enerji dağıtımını etkileyebileceğini de sözlerine ekledi. 
     Bu arada, Irak'ın başkenti Bağdat'ın 110 kilometre güneyindeki Kerbela kenti yakınlarında bulunan önemli bir boru hattına yönelik bombalı saldırının önlendiği bildirildi. 
     Polisten yapılan açıklamada, perşembe gecesi bölge halkı tarafından kimliği belirlenemeyen kişilerin şüpheli davranışları hakkında bir ihbar alındığı, ihbarı değerlendiren polislerin olay yerine giderek, Kerbela'nın batısındaki stratejik bir boru hattının altına yerleştirilen bombayı bulup etkisiz hale getirdikleri kaydedildi. 
     İç piyasanın ihtiyaçlarını karşılamakta kullanılan bu boru hattının birkaç gün önce yine saldırıya uğradığı da belirtiliyor. 
     
</TEXT>
</DOC>
