<DOC>
<DOCNO> 266346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur07.html </URL>
<DATE> 2004/08/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hatay'da ATM'ye konan bomba patladı 7 yaralı 
</HEADLINE>
<TEXT>

     Hatay'ın Dörtyol İlçesi'nde bir banka şubesine ait otomatik para çekme makinasının ATM önüne bırakılan bombanın patlaması sonucu 7 kişi yaralandı. 
     Alınan bilgiye göre, ilçeye bağlı Çaylı Caddesi'ndeki Türkiye İş Bankası'na ait ATM'nin önüne bırakılan bomba, gece büyük bir gürültü ile patladı. Patlama sırasında olay yerinden geçenler ile ATM'nin karşısındaki pastanede bulunan 2'si bayan 7 kişi yaralandı. 
     Patlamada, bankanın karşısındaki Saray Pastanesi hasar görürken bazı evlerin camları kırıldı. 
     Yaralılar Hasan Meke, Lütfi Çelik, Asuman Duman, Gülay Duman, Günal Arsan, Sıtkı Arslan ve Kadir Küpeli, Dörtyol Devlet Hastanesi'ne kaldırıldı. Yaralıların sağlık durumlarının iyi olduğu, bazı yaralıların taburcu edildiği öğrenildi. 
     Hatay Emniyet Müdürü Cafer Şahin, Dörtyol İlçesi'nde, bir bankanın ATM'sinde bomba patlaması olayıyla ilgili detaylı bilgi alabilmek için parçaların Adana Emniyet Müdürlüğü'ne gönderildiğini bildirdi. 
     Emniyet Müdürü Cafer Şahin, bombanın büyük ihtimalle C-4 tipi ve profesyonel bir yapım olduğunu, parça tesirinin yanı sıra ses etkisinin daha kuvvetli olduğunu kaydetti. 
     Kriminal raporların ardından bombanın türü ve yapan örgüt hakkında ipuçları elde edeceklerini belirten Şahin, ''Bomba ile ilgili detaylı bilgi alabilmek için parçalar, Adana Emniyet Müdürlüğü Laboratuvarı'na gönderildi'' dedi. 
     Şahin, olayı henüz üstlenen bir grubun bulunmadığını, Tüm ihtimallerin göz önünde bulundurulduğunu ve değerlendirildiğini ifade ederek, ''Kırıkhan İlçesi'ndeki hurdalıkta bulunan TNT'lerin konuyla ilgisi olup olmadığı da araştırılacak. Yüzde bir ihtimal bile olsa değerlendireceğiz'' diye konuştu. 
     Dörtyol Kaymakamı Lütfüllah Gürsoy da konuyla ilgili ilçe genelinde geniş çaplı operasyon ve araştırmaların yürütüldüğünü bildirdi. 
     

     
</TEXT>
</DOC>
