<DOC>
<DOCNO> 275863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun17.html </URL>
<DATE> 2004/09/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rumlar'da büyük hayal kırıklığı ABD karşısında yenik düştük 
</HEADLINE>
<TEXT>

     Kıbrıs Rum yönetimi ve Yunanistan'ın, ABD'nin, Amerikan yapımı silahların Güney Kıbrıs'tan geri çekilmesi yönündeki baskılarına yenik düştüğü ve Yunanistan'ın gizlice Rum Milli Muhafız Ordusu'na RMMO aktardığı ABD menşeli silahları geri çekme kararı aldığı bildirildi. 
     Rum Mahi gazetesinin, ''Lefkoşa-Atina yenik düştü ve Amerikan silahlarını geri çekiyorlar'' başlığıyla verdiği haberde, Rum ve Yunan hükümetinin, Yunanistan'ın gizlice RMMO'ya aktardığı Amerikan yapımı silahlar konusunda ABD'nin baskılarına yenik düştüğünü ve RMMO'nun elindeki Amerikan silahlarını geri çekeceklerini yazdı. 
     Gazete, ''güvenilir kaynaklara'' dayanarak verdiği haberde, ''Rum ve Yunan hükümetlerinin konuyu bir defa daha düşündükten sonra, gelecekteki gelişmeleri de hesaplayarak, ABD'nin, Amerikan menşeli silahları Güney Kıbrıs'tan uzaklaştırma talebini yerine getirmeyi kararlaştırdıklarını'' duyurdu. 
     Gazete, ''Bu karar, askeri olgular, RMMO'nun imkanları ve Kıbrıs'taki askeri dengeler açısından olumsuz bir gelişmedir. Çünkü 'Kıbrıs' silahlı kuvvetlerinin teçhizatının önemli bölümü ABD menşeli unsurlara dayanıyor. Kararın, önümüzdeki aylarda hayata geçirilmesi bekleniyor'' diye yazdı. 
     Haberde, meselenin, 1 Ekim'de yapılacak sözde ''Bağımsızlık Günü'' törenine Yunanistan hükümetini temsilen katılmak üzere yarın akşam Rum kesimine gelecek Yunanistan Savunma Bakanı Spilios Spiliotopulos'un Güney Lefkoşa'daki görüşmelerinin ana konusu olacağı belirtildi. 
     ''Amerika'nın, Milli Muhafız Ordusu'nun elinde bulunan Amerikan silahlarının uzaklaştırılmasına yönelik Güney Kıbrıs ve Yunanistan'a yaptığı baskıların son zamanlarda dayanılmaz hale geldiğini'' kaydeden gazete, Rum ve Yunan hükümet yetililerinin, ''Amerikalıların bu tavırlarıyla 24 Nisan referandumlarında 'hayır' diyen Kıbrıs Rum halkını cezalandırdıkları imasında bulunduklarını'' belirtti. 
     
</TEXT>
</DOC>
