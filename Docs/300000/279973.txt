<DOC>
<DOCNO> 279973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/heper.html </URL>
<DATE> 2004/10/14/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
İlk günlerin sarhoşluğu bitti 
</HEADLINE>
<TEXT>


İLK günlerin heyecanı atlatılınca gerçeğin acısı hissedilmeye başlandı. 
AB Komisyonu İlerleme Raporu geçen hafta bayram coşkusuyla karşılanmıştı. Gerçekleşen "tavsiye" değil de "tam üyelik" olsaydı acaba daha farklı nasıl kutlanırdı 
Biz o gün bu köşede "Bundan sonrası daha da zor" demiştik. Türkiye'yi AB yolunda bekleyen engellerin ifadesi olan noktaları rapordan alıntılarla belirtmiştik. 

BUGÜN ortaya çıkan manzara şu 
Ankara, 17 Aralık'taki liderler zirvesinde, İlerleme Raporu'ndaki bazı sakıncalı noktaların giderilmesi için atağa kalkıyor. 
Türkiye'nin hareket noktası şu cümlede özetlenebilir 
"Kopenhag siyasi kriterleri içinde ne varsa bizi yalnız onlar bağlar..." 
Buna karşı şu anda Avrupa'da da özellikle Fransa ve Almanya'da bazı siyasi çevreler Türkiye aleyhine şartların daha da ağırlaştırılması için hamle üstüne hamle yapıyor. 
17 Aralık bu nedenle daha da önem kazanıyor. 
Her fırsatı Türkiye aleyhinde kullanmayı marifet sayan Kıbrıs Rumlarıyla Ermenilerin de parazite başladıkları görülüyor. 
Yunanistan'ın Cumhurbaşkanı Stefanopulos'un, "Türkiye Kıbrıs Rumlarını tanısın, yoksa AB'ye giremez" tehdidi, siyasi nezaket kurallarını zorluyor. 
Stefanopulos, "Patriğin ekümenik statüsünün kabulünü ve Heybeliada Ruhban Okulu'nun açılmasını" da dayatmak istiyor. Şantaja sapıyor. 
Oysa daha yola çıkılmadı bile, 17 Aralık aşılmadı, müzakere tarihi verilmedi, müzakereler başlamadı. 
Bir de görüşmeler başlayınca kim bilir daha nelerin, ne tehditlerle Türkiye'den istenebileceğini tasavvur edebiliyor musunuz 

MÜZAKERELERİN ucunun açık olması Türkiye tarafından kabul edilebilir mi 
Süreç içinde müzakerelerin askıya alınabilmesine de Türkiye'nin evet demesi kolay mı 
Serbest dolaşım, gümrükler, tarım, azınlıklar ve azınlık olmayanların azınlık sayılması, Türkiye'ye farklı bir üyelik süreci sunmak demek değil mi 
Başka aday ülkelerden istenmeyen, beklenmeyen şeylerin Ankara'dan talep edilmesi ve referandum önerileri Türkiye'ye ikinci sınıf ülke gözüyle bakmanın göstergesi sayılmaz mı 
Bu açıdan bakınca Türkiye kadar Avrupa'nın da reforma ihtiyacı olduğu anlaşılmıyor mu 

Nihayet, Ankara'nın mutluluk sarhoşluğundan kurtulup gerçeklerin farkına vardığı görülüyor. 
Ve bu nedenle de Ankara'nın 17 Aralık'a kadar üstün bir gayretle bazı şeyleri değiştirmenin çarelerini bulması bekleniyor. Çünkü Türkiye'nin Avrupa'dan vazgeçmek gibi bir lüksü olamaz. 
Tabii, Avrupa'nın da Türkiye'den. 

AÇIK HESAP... Bütçenin yüzde 85 kadarı borç ödemeleri ve maaşlara ayrılıyor. 
Geriye kalan yüzde 15'le sağlığa, eğitime ağırlık verilecek, yeni yatırımlar yapılarak işsizliğe çare bulunacak, gelir dağılımı adaletsizliği, bölgeler arası gelişmişlik farkları giderilecek, ülke zenginleşecek, yenilip içilecek, insanımız daha mutlu, mesut olacak... İster inan, ister inanma... 

İSTANBUL 
Yönetmek ciddi iştir Yağmur yağdı mı İstanbul'da su baskını kaçınılmaz oluyor. Şehirde göller oluşuyor. 
Çünkü İstanbul'u yönetenler yıllardır altyapıya önem vermiyor. 
Bakın bugüne kadar ihmal edilen yağmur suyu ve atık kanalı yapımı için 4 milyar dolar gerekiyor. 
Altyapıya önem verilmeyişinin yarattığı çelişkinin bugün en bariz örneği, Levent - Maslak hattında yaşanıyor. Kaçak Belediye Başkanı Gülay Atığ, "Burayı Manhattan yapacağım" diyordu. Yaptı. Yaptı ama yeterli yolu yapmadan, kanalı açmadan, otoparkı hazırlamadan... Yani bize özgü bir Manhattan... Binlerce işyeri, on binlerce çalışan ve araçları buraya yığıldı. Caddeler servis araçlarının işgaline uğradı. 
Oysa biliyoruz bazı ülkelerde altyapı tamamlanmadan inşaat izni verilmiyor. Bazıları bu işi inşaat sahiplerine yaptırıyor. 
Bizim bir eksiğimiz de bazı müteahhit ve mühendislerimizin gereken özeni göstermemesi. Böyle olmasa, sahil yollarında ve yüksek semtlerde bile geçit vermez gölcüklerin oluşması nasıl izah edilebilirdi 

TÜRKİYE'NİN 
Değişim Yılları Altan Öymen'in "Değişim Yılları"nın 2. cildi çıktı. 
Bu kitap İkinci Dünya Savaşı'ndan sonraki yılları ele alıyor. Savaş bitmiş, iki blok oluşmuş, Türkiye Batı blokundaki yerini pekiştiriyor. 
Ve bu kitapta 1950 ve sonrası, Öymen'in yaşadıklarıyla bütünleşerek bir film şeridi gibi gözlerinizin önünde adeta yeniden hayat buluyor. 
Siyaset, asker, sokak, insan ve her şeyden önemlisi topyekün değişim var bu anılarda. 
Öymen anılarını anlattıkça siz yakın tarihimizden bilmediklerinizi öğreniyor, unuttuklarınızı hatırlıyorsunuz. 

IRAK'TA 
Yaşamdan yanayım Ali Haydar Veziroğlu'nu takdir mi etmeli, tekdir mi 
10 işçisi serbest bırakılan işadamı Veziroğlu Bağdat'ta "Irak'tan çekilmeyeceğiz" diye meydan okuyor. 
İş mi, insan hayatı mı Gelin çıkın işin içinden... 
Şakası yok, adamlar 50 - 60 Türk işçiyi kaçırdı, öldürdü, bazılarının kafasını kesti. Kim Türk sermayesinin, işgücünün Irak'ta olmasını istemez. Tabii çalışanların yaşamları güvenceye alınabiliyorsa. 
Yok, şirketler, Ankara ve Bağdat bunu sağlayamıyorsa, ben yaşamdan yanayım. 



</TEXT>
</DOC>
