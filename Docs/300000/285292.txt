<DOC>
<DOCNO> 285292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/spor/aspo.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'in ilacı sabır 
</HEADLINE>
<TEXT>


İstikrarsız ve tempoyu sevmeyen futbol kişiliği nedeniyle Avrupa'nın büyük kulüpleri transferine yanaşmadı. İçine kapanık ve duygusal bir yapıya sahip olduğu için sürekli motive edilmesi, zaman tanınması gerekir 


Brezilya, Dünya futboluna hediye ettiği yıldızlar yüzünden, adeta bir fabrika düzeniyle çalışır. İşte bu fabrikadan son yıllarda çıkan en teknik oyunculardan biri de Alex De Souza'dır. Ancak, onu büyük bir futbolcu yapması için gereken istikrara, maalesef sahip değildir. Çok duygusal, içine kapanık ve aile bağları normalin üstünde olan bu oyuncudaki devamlılığın birinci şartı, sürekli motivasyondur. 
Brezilya'da forma giyerken, olağanüstü maçlar çıkardığı gibi, unutulması gereken karşılaşmaları da oldu. Aslında ben, Avrupa'da büyük takımlara transfer olamamasını, bu istikrarsız grafiğine bağlıyorum. Yoksa gerek İspanya, gerekse İngiltere kulüpleri tarafından yakın takibe alınmıştı. Ancak istikrar sorununun yanı sıra, tempolu futbola bir türlü ayak uyduramaması yüzünden, transferine hiç yanaşılmadı. Parma macerası da buna iyi bir örnektir. Geçen sezon başında İspanya'dan Sevilla ve Espanyol takımlarının transfer listesine girmiş, hatta Real Madrid ile Barcelona'ya da teklif götürülmüştü. Bonservisi elinde olmasına ve diğer Brezilyalılar kadar pahalı olmamasına rağmen, İspanyollar tarafından tercih edilmedi. 

Çok tartışılır 
Kanımca Alex, Türkiye'de daha çok tartışılacak. Ama her şeye rağmen ben bu yıldıza sahip çıkılmasından yanayım. Eğer Türkiye, Alex'i Fenerbahçe'de görmek istiyorsa, hem iyi hem de kötü futboluna alışmak zorunda... Ancak sabırla Alex'i kazanabilirsiniz. 
Alex, Cruzeiro takımında bir ilahtı. Cruzeiro, onunla tarihinin en önemli başarılarına imza attı ve gittikten sonra ligde bir türlü rayına oturamadı. Bununla şunu demek istiyorum Alex mayası, Fenerbahçe'de kısa sürede tutmaz. Ona zaman tanımak gerekiyor. Ben yine de, Türkiye'de uzun süre kalacağına inanıyorum. 
Son olarak şu uyarıyı yapmak istiyorum Alex, çok düşkün olduğu ailesiyle ilgili sorunlardan dolayı da çok etkilenir. Bu nedenle hep kontrol altında tutmak gerekir. 

Türkiye karnesi 

Süre 810 Dk. 
Gol 5 
Gol pozisyonu 13 
Asist 4 
Şut 21 
İsabetli şut 9 
İsabetli pas 382 84 
İsabetli orta 16 40 
Topla buluşma 553 
Top çalma 51 
Top kaybı 88 
Topla oynama 8 
Ofsayt 1 

Oyun tarzından yakındı 

'Anlayış farklı' 
FUTBOL Federasyonu'nun çıkardığı TamSaha Dergisi'ne konuşan Alex de Souza, Brezilya ile Türkiye'yi teraziye koydu. Ülkesinde futbolun daha fazla teknik yeterliliğe dayalı olduğunu kaydeden Alex, "Orada futbolcular yardımlaşmalı oynar ve kısa paslarla oyunu kurarlar. Oysa Türkiye'deki futbol sisteminde güç çok önemli. Ayrıca uzun paslar da beni etkiliyor" yorumunu yaptı. 

'Asla yılmam' 
FENERBAHÇE'YE en iyisini yapmaya geldiğini söyleyen yıldız oyuncu, "Buraya uzun süre oynamak için geldim" diye konuştu. Alex, "Maç içinde konsantrasyon düşüklüğü olduğunu düşünmüyorum. Oyun içinde bu yönde çok az düşüş yaşarım. Birçok oyuncunun 'Artık maçı döndüremeyiz. İş burada biter' dediği noktada, ben yılmam ve oyuna asılırım. Bu sezon hep böyle oldu" dedi. 

Artık sakinleşin 

Lyon'a gittiler 
SAMANDIRA Tesisleri'nde dün sabah taktik ağırlıklı bir antrenman yapan Fenerbahçe, öğleden sonra özel uçakla Lyon'a gitti. Aksam saatlerinde Lyon'a inen Fenerbahçe kafilesini havaalanında Lyon yöneticisi Marino Fallioli ve Başkonsolos Akın Özçer'in yanısıra bir grup taraftar karşıladı. Sarı-Lacivertliler'e yogun sevgi gösterisinde bulunan taraftarlar aynı havalimanına inen Beşiktaşlı basketbolculara da büyük ilgi gösterdi. 

Herkesi götürdü 
SÜRPRİZ bir kararla Fransa'ya takımdaki tüm oyuncuları götüren Teknik Direktör Daum, futbolcularıyla yaptığı toplantıda, "Hepinizi hırçın görüyorum. Artık sakinleşin. Sinirlerinize hakim olun. Derbi maçını unutun. Üzülme zamanı bitti. Lyon, Şampiyonlar Ligi'ndeki son şansımız" diye konuştu. Alex ile de özel bir görüşme yapan Alman hocanın, Brezilyalı yıldıza moral verdiği öğrenildi. 

Emekliliğe daha çok var 

RÜŞTÜ Rençber eleştirilerle yaşamasını öğrendiğini, futbol oynamak için daha önünde beş yılın daha olduğunu söyledi. TamSaha dergisine demeç veren milli oyuncu, "Birileri istiyor diye emekli olmam. Barcelona'da formsuzluk yüzünden yedek kalmadım. Başka nedenler vardı. Ama oradaki medyanın yaklaşımıyla, buradaki arasında fark var. Burada çektiğimi, orada bir sene yedek beklerken çekmedim" dedi. 

Daum kefil olmuş 

Yönetim uyardı 
YUSUF KOBAL 

BEŞİKTAŞ yenilgisi sonrası Alex'e ağır eleştirilerde bulunan Teknik Direktör Daum'u yöneticilerin transfer öncesi uyardığı ortaya çıktı. Büyük umutlarla alınan ancak Şampiyonlar Ligi'nde varlık gösteremeyen ve Türkiye'de de saman alevi gibi parlayan Brezilyalı yıldızı uzun süre takip eden Sarı - Lacivertli yöneticilerin, Alman hocaya ayrıntılı bir rapor verdikleri öğrenildi. 

Israrcı davrandı 
RAPORDA, Alex için "Koşmuyor. Fizik gücü de zayıf" ifadeleri yer alırken, Daum'un, Yönetim Kurulu ile yaptığı toplantıda, "Koşmasa da olur, alınmasını istiyorum. Yanında koşabilecek oyuncumuz çok. Serkan'ı da kadromuza katarız, onun açığını kapatırız" dediği ifade edildi. Birçok yöneticinin şimdi "Biz kendisini uyarmıştık" diye serzenişte bulundukları kaydedildi. 

Düdük Farina'da 

FENERBAHÇE'NİN Şampiyonlar Ligi'nde yarın rakip sahada oynayacağı Lyon maçını İtalyan hakem Stefano Farina yönetecek. Beş yıldır FIFA hakemliği görevini sürdüren 42 yaşındaki Farina, İstanbul'da oynanan ve 2 - 2 biten Galatasaray - Villarreal, UEFA Kupası maçında da düdük çalmıştı. İtalyan hakem son olarak da geçen ay Dünya Kupası elemelerinde Slovakya - Letonya karşılaşmasını yönetti. 

İsyancılar yandı 

YUSUF DURSUN 

SAMANDIRA Tesisleri'nde önceki sabah yapılan antrenmanda Antrenör Roland Koch'a kazan kaldıran ve birbirleriyle tartışan oyunculara ağır ceza geliyor. Başta kaleci Recep olmak üzere, Tuncay, Serkan, Murat, Selçuk, Kemal ve Semih Fenerbahçe takımını küçük düşürmek, medya önünde Fenerbahçe'ye yakışmayan hareketler yapmak, Fenerbahçeli gibi davranmamak maddesine göre katmerli ceza alacaklar. 


</TEXT>
</DOC>
