<DOC>
<DOCNO> 271501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonyas06.html </URL>
<DATE> 2004/09/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
New York'ta Naomi Campbell'li Türk gecesi... 
</HEADLINE>
<TEXT>

     Ünlü modacı Atıl Kutoğlu'nun, New York Moda Haftası çerçevesinde Bryant Park'ta kurulan dev çadırda düzenlenen defileyle sergilenen ''Zeugma'' koleksiyonu moda çevrelerinin büyük beğenisini kazandı. 
     Uluslararası medya ve moda otoritelerinden oluşan bine yakın davetlinin doldurduğu salonda, aralarında ünlü manken Naomi Campbell'ın da bulunduğu 25 ünlü model tarafından sunulan ''Zeugma'' koleksiyonu davetlilerden büyük ilgi gördü. 
     Moda severlerin, uluslararası sosyetenin ve medyanın büyük ilgi gösterdiği defilenin finalinde Naomi Campell ile podyuma çıkan ünlü modacı Kutoğlu uzun uzun alkışlandı. 
     
     DEFİLEDE BULUŞTULAR 

     ''Turqualite'' projesi çerçevesinde Sabancı Grubu'nun sponsorluğunda düzenlenen ve 47 parça giysinin sergilendiği Kutoğlu defilesi, dünya ve Türk sosyetesinin de adeta New York'taki buluşma yeri oldu. 
     Defileyi izlemek için Bryant Park'taki salonu dolduran konukların arasında, İngiltere Kraliyet ailesinden Kent Prensesi Michael ve eşi, Osmanlı hanedanı mensuplarından Nilüfer Sultan ve kardeşi Selim, Yugoslavya Prensi Dimitri'nin yanı sıra Sabancı Holding Yönetim Kurulu Başkanı Güler Sabancı, BOSSA Yönetim Kurulu Üyesi Demet Çetindoğan Sabancı bulundu. 
     Türkiye'nin New York Başkonsolosu Ömer Önhon'un yanı sıra konsoloslukta ve Türkiye'nin BM Daimi Temsilciliği'nde görevli çok sayıda diplomat da defileyi izleyenler arasında yer aldı. 
     AA muhabirinin sorularını cevaplayan Atıl Kutoğlu, Kent Prensesi Micheal'ın sırf kendi defilesini izlemek için Londra'dan geldiğini ifade ederek, kreasyonlarının yakın takipçilerinden olan Prenses Michael'in kendisine siparişler verdiğini söyledi. 
     Kutoğlu, Avrupa'nın böylesine önemli bir şahsiyetinin New York'ta kendisine destek vermesinin çok önemli olduğunu dile getirdi. 
     
     ''TURQULITE'' KAPSAMINDA 

     Defilenin ''Türkiye'' ve ''kalite'' kelimelerinin birleşiminden oluşan ''Turqualite'' projesi kapsamında sergilendiğini ifade eden Kutoğlu, ''Türk modası, Türk tekstil ve konfeksiyon endüstrisi için sanırım bundan daha iyi bir tanıtım düşünülemez. Türkiye'de hazırladığım 'Zeugma' temalı defilenin, hem cemiyetten, hem basından, hem de moda dünyasından en prestijli insanların en üst seviyede katıldığı New York'taki böyle bir organizasyonda büyük ilgi görmesi çok hoş'' dedi. 
     Defileye tema olarak neden Zeugma'yı seçtiğini de anlatan ünlü modacı, ''Bundan birkaç ay önce Gaziantep'te Zeugma'ya gittim. Gördüklerimden çok etkilendim ve modaya aktarmak istedim. Bu gördüklerimi New York'a taşımak, bizim kültürümüzden parçaları dünyaya sunmak ve sunduklarımızın beğenilmesini, insanların bunlara sahip olmak istemesini, takdir etmesini görmek beni çok memnun etti. Bu başarı ülkem adına da beni mutlu ediyor'' diye konuştu. 
     
     NAOMI CAMPBEL SÜRPRİZİ 

     Dünyaca ünlü model Naomi Campbell ile ortak arkadaşları vasıtasıyla bir araya geldiklerini söyleyen Kutoğlu, ''Uzun zamandır bir sürpriz yapıp Naomi'yi defileme çıkarmak istiyordum. Bu sürprizi burada gerçekleştirdim. Naomi çok özel tasarımlarım çerçevesinde BOSSA'nın fabrikalarında hazırlanmış çok özel kumaşlardan hazırladığım iki kıyafeti giydi'' dedi. 
     Naomi Campbell'in defilede ilk giydiği giysinin, Zeugma'yı ve Zeugma'nın kadınlarını günümüze taşıyan, bugünkü genç kızlara, genç kadınlara o zamanın havasından, stillerinden, yaşamından rahat ama şık aynı zamanda da seksi hava taşıyan bir giysi olduğunu söyleyen Kutoğlu, ''Giydiği kıyafetleri çok beğendi, kıyafetlere hemen el koydu, kendisine hediye etmek durumunda kaldım'' dedi. 
     
     MARKA OLMAK İSTİYOR 

     Kutoğlu, en önemli hedefinin ''Atıl Kutoğlu'' markası yaratmak olduğunu ifade etti. Kutoğlu, şunları söyledi 
     ''Nasıl bir Ralph Lauren, nasıl bir Calvin Klein dünyanın her yerinde mağazalarıyla, parfümleriyle temsil ediliyorsa benim de hedefim, Atıl Kutoğlu olarak daha yaygın branşlara geçmek. Tabii bu çok kolay olmuyor, çok büyük yatırımlar gerekiyor. Tekstilin çok ilerlediği, çok modernleştiği Türkiye'den de aldığım kuvvetle kısa zamanda bu hedefimi gerçekleştirip, dünya modasına çok kalıcı bir damga vurmak istiyorum. Bu projemin gerçekleşmesi durumunda ilk mağazayı New York'ta açmayı düşünüyorum.'' Defile sonrasında Prenses Michael ve eşi, Nilüfer Sultan ve kardeşi Selim, ünlü modacı Kutoğlu'nu tebrik ederek, takdirlerini dile getirdiler. 
     
</TEXT>
</DOC>
