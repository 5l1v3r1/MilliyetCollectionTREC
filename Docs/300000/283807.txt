<DOC>
<DOCNO> 283807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo14.html </URL>
<DATE> 2004/10/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gürsoy Türkiye'de şike olsaydı biz Trabzonda yapardık... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Türk futbolunda şike yapıldığına inanmadığını söyledi. 
     Işık Sigorta'nın organize ettiği ''11 Altın Adam Yarışması''nın jüri toplantısında onur konukları arasında yer alan Gürsoy, mafya, futbol ve şike iddialarının hatırlatılması üzerine, ''Ben Türkiye'de şike olduğuna inanmıyorum. Eğer olsaydı biz bunu geçen sezon Trabzon'da yapardık. Bunu herkesin böyle bilmesi lazım'' dedi. 
     Hiçbir yöneticinin sahaya çıkan takımına ''yenilin'' diyemeyeceğini ve hiçbir futbolcunun sahaya yenilmek için çıkmayacağını kaydeden Gürsoy, ''Sahaya çıkan futbolcu da kazanmak için çıkar. Birileri gelip yeteneksiz yöneticileri kandırırlar. Kandırıldıklarıyla kalırlar ve böyle de bir şey olmaz'' diye konuştu. 
     Hafta sonu yapılacak Beşiktaş-Fenerbahçe derbisinde nasıl bir sonuç istediklerinin sorulması üzerine de Gürsoy, ''Eskiden bu tür konularda yorum yapıyordum ama artık zaman ilerledi. Benden başka bir şey söylememi beklemeyin. Ne kadar imkan varsa o kadar puan kaybetsinler'' şeklinde görüş belirtti. 

     
</TEXT>
</DOC>
