<DOC>
<DOCNO> 273392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo18.html </URL>
<DATE> 2004/09/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'tan taraftarlarına bilet özrü 
</HEADLINE>
<TEXT>

     Beşiktaş Kulübü, Galatasaray ile yapılan derbi maçta faaliyete geçen BJK İnönü Stadı'nda maç öncesinde yaşanan teknik arıza ile ilgili bir açıklama yaptı. 
     Siyah-beyazlı kulüpten yapılan açıklamada, dün oynanan derbi maçta tekrar hizmete giren statta bazı teknik sorunlar yaşandığı belirtilerek, ''Stadın bilet ve kapı işleyişinden sorumlu şirket olan Biletix'in yazılımında, maçın başlamasına kısa bir süre kala meydana gelen aksaklık sonucu, yeni açılan kapılardaki bilet okuma sistemi çalışmamıştır'' denildi. 
     Bu sorun nedeniyle bilet ve kombine kart sahibi taraftarların dışarıda kalmasının engellenemediği için stadın tahliye kapılarının devreye girdiği kaydedilen açıklamada, şu görüşlere yer verildi 
     ''Giriş bu kapılardan sağlanmıştır. Stat kapasitesinin dolması nedeniyle emniyet yetkilileri bir süre sonra bu kapıları kapattırmış ve girişleri durdurmuştur. Bütün iyi niyetli çabalara karşın bazı kombine kart ya da bilet sahibi taraftarlarımızın dışarıda kalması maalesef engellenememiştir. Mağdur durumda kalan taraftarlarımızın yaşadığı sıkıntıdan duyduğumuz büyük üzüntüyü belirtir, kendilerinden özür dileriz. Ayrıca yaşanan aksaklıkları gözardı edip sahada mücadele eden takımımıza destek veren ve tüm spor dünyasına örnek teşkil edecek centilmenliklerinden dolayı taraftarlarımıza teşekkürü bir borç biliriz. Kulübümüz bu tip bir aksaklığın tekrar yaşanmaması için gerekli tüm önlemleri alacak ve bu aksaklığın sorumlularına da gerekli tüm yaptırımları uygulayacaktır.'' 
     
</TEXT>
</DOC>
