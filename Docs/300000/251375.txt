<DOC>
<DOCNO> 251375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun01.html </URL>
<DATE> 2004/06/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
New York Times Bush, Türklerle ayrılığa son verdi 
</HEADLINE>
<TEXT>

     ABD Başkanı George W. Bush'un Ankara'daki temaslarına geniş yer veren ABD'nin etkili gazetelerinden New York Times, ''Başkan Bush, geçtiğimiz yıl Irak'ı işgal eden Amerikan ordusuna destek vermeyi reddetmesine rağmen, ABD'nin Türkiye ile yine iyi bir dost olduğuna dair teminat verdi'' diye yazdı. 
     Başkan Bush'un, kendisine karşı muhalefetin yüksek olduğu ülkede, laik bir demokrasi kuran Türkiye'yi överek diğer Müslüman halklara örnek gösterdiğini yazan gazete, dini liderlerle görüşmesi sırasında da Türkiye'yi ''Müslüman çoğunluk ile dini azınlıklar arasında hoşgörüyü geliştirmiş bir ülke'' olarak betimlediğini kaydetti. 
     Gazete, iki ülke arasındaki ilişkilerin gidişatı konusunda Türkiye'de endişeler olmasına rağmen, Başkan Bush'un Başbakan Recep Tayyip Erdoğan ve Cumhurbaşkanı Ahmet Necdet Sezer ile görüşmesi sırasında, bir yıl önce yaşananların hepsinin unutulduğunu deklare ettiğini yazdı. 
     New York Times ayrıca, ismini vermediği üst düzey bir Amerikalı yetkilinin, ''Geçmişte iki ülke arasında Irak konusundaki farklılıklar ne olursa olsun, şu andan itibaren Türkiye, Irak'ta kendi çıkarları ile Amerikan çıkarlarının birbirine paralel ve birbiriyle tutarlı olduğunu görmektedir'' sözlerine yer verdi. 
     ABD ile Türkiye arasındaki ayrılıkların artık geride bırakıldığını yazan New York Times, Irak konusunda ABD ile diğer müttefikleri arasındaki ayrılıkların ise hala sürdüğünü kaydetti. 
     
</TEXT>
</DOC>
