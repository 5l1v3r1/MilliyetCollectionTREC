<DOC>
<DOCNO> 250891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo12.html </URL>
<DATE> 2004/06/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gençlerbirliği, yarınki federasyon genel kurulunu durdurdu 
</HEADLINE>
<TEXT>

     Futbol Federasyonu Olağan Genel Kurulu, mahkeme kararıyla durduruldu. 
     Gençlerbirliği Kulübü Yönetim Kurulu Üyesi ve Futbol Federasyonu Delegesi Abdülkadir Aksoy'un Ankara 24. Asliye Hukuk Mahkemesi'nde açtığı dava sonucunda genel kurulun ihtiyati tedbir yoluyla durdurulması kararlaştırıldı. 
     Ankara 24. Asliye Hukuk Mahkemesi Yargıcı Bilal Yıldırım'ın verdiği ihtiyati tedbir kararında, Futbol Federasyonu Kuruluş ve Görevleri Hakkında Yasa'da genel kurulun nasıl yapılacağının ayrıntılı olarak düzenlendiği ve yasanın 5. maddesinde, ''Toplantının gündemi ve tarihi en az 15 gün önceden günlük ulusal 2 gazetede ilan edelir ve federasyon genel kurul üyelerine yazılı olarak bildirilir'' hükmünün yer aldığı kaydedildi. 
     Kararda, bu açık yasa hükmüne karşın Futbol Federasyonu'nun tebligat ve yükümlülüğünü süresi içinde yerine getirmediği belirtilirken, ''Genel kurul delegelerinin seçimi ve tespiti işleri yapılmadan ilan işlemlerinin başlatıldığını, olmayan genel kurul üyelerine yönelik ilanlar yapıldığını belirterek, 26-27 Haziran tarihinde yapılacak Futbol Federasyonu Genel Kurulu'nun yasaya aykırı olarak eksik işlemlerle toplanmasının önlenmesi ve durdurulması amacıyla ihtiyati tedbir yoluyla durdurulmasına karar verilmiştir'' denildi. 
     
</TEXT>
</DOC>
