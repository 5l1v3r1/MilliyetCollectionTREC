<DOC>
<DOCNO> 255000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun02.html </URL>
<DATE> 2004/07/13/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Irak'ta Filipinli rehine krizi... 
</HEADLINE>
<TEXT>

     Filipin ordusu, Irak'ta rehin alınan Filipin vatandaşını kurtarmak amacıyla bu ülkedeki askerlerin ''mümkün olan en kısa zamanda'' çekilmesine ilişkin henüz bir emir almadıklarını açıkladı. 
     Filipinler askeri sözcüsü Daniel Lucero, askerlerin açıklandığı gibi mümkün olan en kısa zamanda çekilmesi için resmi bir emir olmadığını söyledi. Lucero, ''Çekilmeye ilişkin hiçbir birimden emir almadık. Mevcut Çekilme planımızı yürürlüğe koymaya hazırız'' diye konuştu. 
     Üst düzey bir askeri yetkili de, Reuters ajansına, 3 gün içinde küçük bir birliğin çekilmesinin mümkün olduğunu, ancak bunun için ABD'den lojistik destek almaları gerektiğini açıkladı. 
     El Cezire'de yayınlanan bir haberde, Filipinler Dışişleri Bakan Yardımcısı Rafael Seguis, rehine Angelo de La Cruz'u kurtarmak için askerlerin ''mümkün olan en kısa zamanda'' Irak'tan çekileceğini açıklamıştı. Bu açıklamanın ardından, Manila'da Dışişleri Bakanlığı yetkilileri olağanüstü bir toplantı yaptı. 
     Filipinler Devlet Başkanı Gloria Macapagal Arroyo, daha önce, asker çekilmesi konusunda planlarda bir değişiklik olmadığını açıklamıştı. Arroyo'nun, yurtiçinde de la Cruz'un kurtarılması yurtdışında da ABD'yle ittifakı sürdürmesi gibi zor bir ikilem içinde olduğu belirtiliyor. 
     Irak'taki insani yardım projelerinde görev alan Filipinli 51 askerin görev süresi 20 Ağustos'ta doluyor, ancak de la Cruz'u kaçıran militanlar Filipin askerlerinin 20 Temmuz'a kadar ülkeyi terketmesini istiyor. 
     
</TEXT>
</DOC>
