<DOC>
<DOCNO> 299980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur05.html </URL>
<DATE> 2004/12/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dayısının boğalarını satan çoban tutuklandı 
</HEADLINE>
<TEXT>

     Sivas'ın Gürün İlçesi'nde 1 yıl önce dayısının emanet verdiği 11 boğayı satarak, parasını harcadığı iddia edilen çoban tutuklandı. 
     AA muhabirinin aldığı bilgiye göre, Behzat Uçar 1 yıl önce işsiz yeğeni Sinan Özcan'a kar payıyla çobanlık yaparak bakması için emanet verdiği 11 boğasının, yeğeni tarafından kendisinden habersiz satıldığını iddia ederek, emniyete başvurdu. 
     Uçar, yeğeninin boğalarını piyasa değeri yaklaşık 25 milyar lira olmasına rağmen, 11 milyar liraya sattığını öne sürdü. Şikayet üzerine harekete geçen polis ekipleri Özcan'ı ilçe otogarında gözaltına aldı. İfadesinde, sattığı boğaların kendisine ait olduğunu ve boğaların parasının 9.5 milyar lirasını eğlence merkezinde harcadığını söylediği öğrenilen Özcan, çıkarıldığı nöbetçi mahkemece ''emniyeti suiistimal suretiyle hırsızlık'' suçundan tutuklandı. 
     
</TEXT>
</DOC>
