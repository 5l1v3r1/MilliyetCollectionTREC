<DOC>
<DOCNO> 294243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur47.html </URL>
<DATE> 2004/12/02/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İbrahim Tatlıses'e 'Asena'yı tehdit davası açıldı... 
</HEADLINE>
<TEXT>

     Sanatçı İbrahim Tatlıses hakkında ''Asena'' adıyla tanınan oryantal Onur Çakmak'ın şikayeti üzerine başlatılan soruşturma sonucunda ''tehdit'' suçundan 9 aya kadar hapis cezası istemiyle dava açıldı. 
     İstanbul Cumhuriyet Savcısı Nurten Altınok tarafından hazırlanan iddianamede, Onur Çakmak'ın 4 Kasım 2004 tarihli suç duyurusu dilekçesinde, iş ve sosyal ilişkisi çerçevesinde İbrahim Tatlıses ile belirli bir süre birlikte olup, Şubat 2004 tarihinde ilişkisine son verdiğini, bu durumu yaptığı basın açıklamasıyla kamuoyuna duyurduğunu kaydettiği anlatıldı. 
     İddianamede, dilekçede, Çakmak'ın basın açıklamasının ardından özel bir televizyon kanalının gece haberlerine katılan İbrahim Tatlıses'in tehditte bulunduğuna ve daha önce silahla yaralanan Çakmak'ın hayatından endişe duyduğuna yer verildiği belirtildi. 
     Tatlıses'in soruşturma kapsamında alınan ifadesinde, ''tehdit kastının bulunmadığını, Çakmak'a karşı duyduğu sevgiyi içinden atmadığı sürece bu ilişkinin kendisi açısından bitmediğini vurgulamak, kötü niyetli insanlara karşı onu korumak amacı taşıdığını'' söylediği ifade edilen iddianamede, söz konusu yayının video kaydının da izlendiği anlatıldı. 
     İddianamede, Tatlıses'in ''O, bizim kim olduğumuzu ve ne yapacağımızı iyi bilir'' cümlesi dışında, suç duyurusu dilekçesinde geçen diğer sözleri söylediğinin belirlendiği anlatıldı. 
     İbrahim Tatlıses'in eyleminin ''tehdit'' suçunu oluşturduğu belirtilen iddianamede, Tatlıses'in TCK'nın 191. maddesi uyarınca 9 aya kadar hapis cezasına çarptırılması istendi. 
     Tatlıses'in yargılanmasına, önümüzdeki günlerde İstanbul Sulh Ceza Mahkemesi'nde başlanacak. 
     
</TEXT>
</DOC>
