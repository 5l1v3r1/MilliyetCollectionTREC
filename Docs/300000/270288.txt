<DOC>
<DOCNO> 270288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/yguven.html </URL>
<DATE> 2004/09/09/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Eğitim şart 
</HEADLINE>
<TEXT>


Bu ülkenin başını derde sokan en vahim mesele, "hizmetiçi eğitim"dir sayın okurlar. "Eğitimin kötüsü olur mu" demeyin bu hizmetiçi eğitim öyle bir derttir ki, olmadık insanlara olmadık makamların kapısını açar olmadık kararların mazur görülmesini sağlar 
"Tamam, hata yaptı. Ama makama yabancı"... 
O koltuk özel dersane mi dostlar .. 
Ömrümüz "yetkin" olması gerekenlerin hizmetiçi eğitimle koltuğu doldurmasını beklemekle geçti. "Tamam, artık yetişti" dediklerimiz de o koltukları bırakıp bir üst kattakilere geçti ki, silbaştan eğitim... 
Ülke "özel dersane"ye döndü kardeşim. 
Öğrenin de gelin 
Hadi milli maç trafiğinde Milli Takım teknik direktörünün eğitiminden bahsetmeyeyim. Ama Futbol Federasyonu Başkanı'na ne demeli 
Sahi, biz niye istememiştik onun selefini .. Çünkü sayın Haluk Ulusoy "dan dun" konuşuyor, laflarına adres bile yazmıyordu en başta. Oysa Sayın Levent Bıçakçı Avrupa'da pişmiş bir hukuk adamıydı. Oturduğu koltuktan taşacak bir insandı. Peki ne yaptı 
Federasyondaki küçük hesaplaşmaları, kadrolaşmaları geçin Federasyonu ulusal anlamda bağlayan ilk "iş"inde baltayı taşa çarptı. 
Sanki IMF heyetindeki futbol delegesiydi başkan. Türkiye'ye o kadar uzak ve bir o kadar da "yalın mantıklı"... Gürcistan maçının ardından Trabzon insanına çıkıştı ve ceza kesmeye kalktı futbol federasyonumuzun saygın başkanı. Şimdi bekle ki, makamın mana ve ehemmiyetini kavrayacak hizmetiçi eğitimden geçsin. 
Direkt söyleyeyim... Bazı görevler vardır ki, sokaktaki insan gibi konuşamazsın. Hatta satranç ustası misali üç - dört hamle sonrasını hesaplaman bile yetmez. Satranç oynanan salonun sahibi gibi, hem iyi bir satrançcı olacaksın, hem de mesai saatlerinde asla elini taşlara dokunmayacaksın. Senin görevin birini mat etmek değil, tüm oynayanlara kol kanat germek, gözetmek, salonu kusursuz işletmek. 
Ben sayın Bıçakçı'dan ümidi kesmedim... Ama başkana uzun süreli bir hizmetiçi eğitim gerek. Malum, henüz makama yabancı. 

Beşiktaş'ın doğrusu 

Daha yasa tasarısı tartışmaya açıldığında, "özel güvenlik"in hiç de güven vermeyen bir uygulama olacağını, kadroların en derin fanatiklerden kurulacağını ve ancak parayı vereni koruyacağını ilk yazan ve fena halde tepki alan benim. Sorunlar yaklaştıkça, hatta yaşandıkça, bana katılacakların daha da artacağından da eminim. 
Bu özel güvenliğin uygulanabilirliği, tamamen ülke insanının yapısı kültürü refleksleriyle ilintilidir çünkü... Kuzey Avrupa ülkelerinin donuk ve kuralcı insanlarını özel güvenlik de yapabilirsiniz, özel güvenlikle hizaya da sokabilirsiniz. Ama trafiği sol şeride yığılmış bir ülkede, güvenlik gibi adil ve soğukkanlı olması gereken bir hizmeti "özel ellere" teslim edemezsiniz. Bizdeki özel güvenlik kavramının sadece faturayı ödeyeni olası saldırılardan korumakla sınırlı olduğunu bilmelisiniz. 
Nitekim Beşiktaş bunun farkına varmış ve polisi göreve çağırmış. Hiç alınmaya gücenmeye gerek yok en doğrusunu yapmış. "Tel örgü yoktu", "Galatasaray maçından korktu" gibi "evham" yakıştırmaları yerine, tribünde sorun çıksa yerden yere vuracağımız yönetimi muhtemel olayları önlediği için kutlama vaktidir şimdi. 

Akyel olayında kim kazandı 

Bence Galatasaray Daum'un aklını iyice karıştırmak için istedi Fatih Akyel'i... Tamam, Fenerbahçe vermedi... Görünüşte Galatasaray minik bir darbe yedi ama, bakalım "Fenerde kalan Akyel" sorununu nasıl çözecek sayın Daum. Oynatsa bir türlü, oynatmasa başka. İster misiniz kaleci Volkan'a da kanca atsın Galatasaray. Atsın da, Fenerbahçe kalesini de karmakarışık yapsın...Bu da bir tür taktik belki. 

Olimpiyat yapar mıyız 

Başkentte yapılan bir ankete göre, Türk insanı için Ağustos ayında Dünya'da yaşanan en önemli olayların birincisi Irak'taki savaş, ikincisi ise Olimpiyat... Aradaki fark, yüzde 0,7 kadar. Dünyayı kasıp kavuran doğal afetler bile sonra geliyor sıralamada... 
Türk insanının olimpiyata ilgisi işte bu kadar büyük. Galiba olimpiyat konusunda ilgisiz olanlar, siyasetçiler ile "bir kısım" medya. 

Ne yaptın Ali abi 

Sayın Ali Şen'in zeka ve özgüvenine hem saygı hem de hayranlık duyarım çocukluğumdan beri... Ve kendisi, "ağabey" diye hitap ettiğim, gerçek bir ağabey kadar sevdiğim futbol camiasındaki sayılı insanlardandır. Bu yüzden 30 yıl önce İsveç milli maçını bize hakem şikesiyle kazandırdığı itirafını duyunca afalladım. Şaşırdım, üzüldüm. Paniğe kapıldım... Sonra ben de "şike" yapayım diye düşündüm. Şike yapayım da, Ali ağabeyimi kurtaracak bir espri bulayım... Beceremedim. Onun kadar zeki değilim. Mecburen doğrusunu söyleyeyim "Ne yaptın Ali abi .. 

G.Saray'da milat 

Kulüplerin maliyeyi, hazineyi, kamu mallarını "tırıklamasını" asla içine sindiremeyen bir vatandaş olmama karşın, Seyrantepe arazisini "kaptığı" için Galatasaray adına sevindim. Aksi halde, olası Marmara depremini bile bekleyemeden çatır çatır gidiyordu koskoca kulüp. 
Diyeceksiniz ki, daha para bulacak, stat yapacak, o stadda oynayacak da para kazanacak... İş, üç nalla bir ata kaldı 
Hayır... Seyrantepe'nin Galatasaray tarafından "zimmete" geçirilmesi -ki, bu tabir en uygunudur ve hayırseverliğinin bedeli sayın Sarıgül'den siyaseten sorulur - Sarı Kırmızılı camiayı ayağa kaldıracaktır. En azından müflis aristokrat gibi bunalımlı yıllar geçiren yönetim ayağa kalkmalıdır. Kalkacaktır ve sayın Özhan Canaydın Galatasaray'ın mührünü aldığından beri ilk kez kendini iyi hissedecektir. 
Ortalık sütliman mı olacaktır Asla Galatasaray'ın yarınını görebilmek için, yaşanan son birkaç yılı tamamen unutmak lazımdır. Çünkü hiçbir şey eskisi gibi olmayacaktır Galatasaray'da... Seyrantepe'nin fethi için ne kadar "telefat" verildiyse, kutlamalarında daha fazlası beklenmelidir. İlk kez zafer kazanmış bir başkan ve onu bunaltan tüm unsurlar sırayla değişecektir. Olmazsa .. O zaman sayın Canaydın misyonunu tamamlamış bir kumandan olarak sivillerini giyip emekliliğini isteyecektir. 
Seyrantepe bir milattır Galatasaray'da. 



</TEXT>
</DOC>
