<DOC>
<DOCNO> 299085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun18.html </URL>
<DATE> 2004/12/20/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fransa'nın 'sözde soykırım' ısrarı 
</HEADLINE>
<TEXT>

     Fransa Dışişleri Bakanı Michel Barnier,Türkiye'nin Avrupa Birliği'ne olası üyeliğinden önce, sözde Ermeni soykırımını gündeme getireceklerini yineledi. 
     Barnier, RTL yayın kuruluşuna yaptığı açıklamada, "çok uzun, çok zor olacak üyelik müzakereleri sırasında, aralarında Ermeni soykırımının da bulunduğu tüm meseleleri, üyelikten önce Türkiye'nin yanıtını almak üzere gündeme getireceğiz" dedi. 
     Cumhurbaşkanı Jacques Chirac'ın Türkiye'nin AB üyeliğinden yana tutumunu yorumlayan Barnier, ''Cumhurbaşkanı ülkemiz ve kıtamızın çıkarına olan bir vizyonu ifade etmiştir'' diye konuştu. 
     
     Barnier, yine 'Ermeni soykırımı' dedi 

     Barnier, RTL'ye açıklamasında, geçtiğimiz hafta Ulusal Meclis'teki konuşmasında ilk kez kullandığı gibi 'Ermeni soykırımı' ifadesini kullandı. 
     Fransa Dışişleri Bakanlığı sözcüsü, Barnier'nin bu ifadeyi kullanmadığını, bir milletvekilinin yönelttiği soruyu tekrarlarken ağzından çıktığını söylemişti. 
     
     "Ermeni soykırımının tanınması ön koşul değil" 

     Fransa Dışişleri Bakanı Michel Barnier, AB zirvesinden önce yaptığı açıklama sözde Ermeni soykırımının Türkiye tarafından tanınmasının, Ankara ile AB üyelik müzakerelerinin başlatılması için öne sürdükleri bir koşul olmadığını söylemişti. 
     
     İddialar görüşmeler sırasında gündeme gelecek 

     Sözde Ermeni soykırımının Türkiye tarafından tanınmasının görüşmeler sırasında ortaya koyacakları bir mesele olduğunu söyleyen Barnier, ''bunu gündeme getirmek için 10 yıl kadar bir süremiz var'' demişti. 

     
</TEXT>
</DOC>
