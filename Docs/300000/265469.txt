<DOC>
<DOCNO> 265469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko06.html </URL>
<DATE> 2004/08/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TOKİ, inşaat seviyelerine göre konut kredisi verecek 
</HEADLINE>
<TEXT>

     Toplu Konut İdaresi Başkanlığı TOKİ , daha önce kredi açılmamış projelerin tamamlanması amacıyla kooperatiflere, sosyal yardımlaşma kurumlarına, belediyelere ve yapımcılara inşaat seviyelerine göre 3 ile 10.5 milyar lira arasında değişen oranlarda kredi açacak. 
     TOKİ, Toplu konutlara kullandıracağı kredi miktarlarını yeniden belirledi. TOKİ'nin ''Toplu Konut Yapımcılarına Kredi Açılmasına İlişkin Tebliği'' Resmi Gazete'de yayımlanarak yürürlüğe girdi. 
     Tebliğ ile daha önce kredi kullanmamış toplu konut yapımcılarına açılacak kredilerde uygulayacağı kriterleri tespit etti. 
     Buna göre, konut açığı tespit edilen Adıyaman, Ağrı, Aksaray, Ardahan, Bilecik, Bitlis, Erzurum, Gümüşhane, Hakkari, Kars, Kırıkkale, Mardin, Muş, Şanlı Urfa, Şırnak, Van illerindeki projelere konut kredisi kullandırılabilmesi için inşaat seviyesinin en az yüzde 65'e gelmiş olması, Marmara Depreminden etkilenen Bolu, Düzce, Kocaeli, Sakarya ve Yalova illerindeki projelerin aynı krediden yararlanabilmesi için ise inşaat seviyesinin yüzde 70'e gelmiş olması şartı aranacak. 
     Yine DİE'nin 2001 yılı Kişi Başına GSYİH'sı bin 500 doların altında tespit edilen Afyon, Amasya, Bartın, Batman, Bayburt, Bingöl, Çankırı, Diyarbakır, Erzincan, Giresun, Iğdır, Kırşehir, Malatya, Ordu, Osmaniye, Sinop, Siirt, Sivas, Tokat, Uşak ve Yozgat illerindeki projelere konut kredisi kullandırılabilmesi için de inşaat seviyesinin yüzde 75'e gelmiş olması gerekecek. 
     TOKİ, Kalkınmada 1. Derecede Öncelikli Artvin, Çorum, Elazığ, K.Maraş, Karabük, Karaman, Kastamonu, Kilis, Nevşehir, Niğde, Rize, Samsun, Trabzon, Tunceli ve Zonguldak da konut kredisi kullandırmak için inşaat seviyesinin en az yüzde 80'e gelmiş olmasına bakacak. 
     TOKİ, bu illerin dışında kalan yerlerde konut kredisi kullandırmak için ise inşaat seviyesinin en az yüzde 85'e gelmiş olmasına bakacak. 
     Toplu Konut İdaresi Başkanlığı'nın inşaat seviyesine göre açacağı toplam kredi miktarları şöyle 
     İnşaatın yüzde 65'i tamamlanmış olan konutlar için 10 milyar 500 milyon, yüzde 66'sı tamamlanmış konutlar için 10 milyar 200 milyon, yüzde 67'si tamamlanmış konutlar için 9 milyar 900 milyon, yüzde 68'i tamamlanmış konutlar için 9 milyar 600 milyon, yüzde 69'u tamamlanmış konutlar için 9 milyar 300 milyon, yüzde 70'i tamamlanmış konutlar için 9 milyar, yüzde 71'i tamamlanmış konutlar için 8 milyar 700 milyon, yüzde 72'si tamamlanmış konutlar için 8 milyar 400 milyon, yüzde 73'ü tamamlanmış konutlar için 8 milyar 100 milyon, yüzde 74'ü tamamlanmış konutlar için 7 milyar 800 milyon, yüzde 75'i tamamlanmış konutlar için 7 milyar 500 milyon, yüzde 76'sı tamamlanmış konutlar için 7 milyar 200 milyon, yüzde 77'si tamamlanmış konutlar için 6 milyar 900 milyon, yüzde 78'i tamamlanmış konutlar için 6 milyar 600 milyon, yüzde 79'u tamamlanmış konutlar için 6 milyar 300 milyon, yüzde 80'i tamamlanmış konutlar için 6 milyar, yüzde 81'i tamamlanmış konutlar için 5 milyar 700 milyon, yüzde 82'si tamamlanmış konutlar için 5 milyar 400 milyon, yüzde 83'ü tamamlanmış konutlar için 5 milyar 100 milyon, yüzde 84'ü tamamlanmış konutlar için 4 milyar 800 milyon, yüzde 85'i tamamlanmış olan konutlar için 4 milyar 500 milyon, yüzde 86'sı tamamlanmış konutlar için 4 milyar 200 milyon, yüzde 87'si tamamlanmış konutlar için 3 milyar 900 milyon, yüzde 88'i tamamlanmış konutlar için 3 milyar 600 milyon, yüzde 89'u tamamlanmış konutlar için 3 milyar 300 milyon ve yüzde 90'ı tamamlanmış konutlar için de 3 milyar lira olarak uygulanacak. 
     TOKİ, vereceği bu kredileri 2 taksit halinde ödeyecek. 
     Kredi miktarlarının tespitinde, başvuru üzerine banka teknik elemanlarınca yapılacak inşaat seviyesi tespiti esas alınacak. 
     Talep olması halinde kısım kısım da kredi açılabilecek. Ancak her bir kısım 50 konuttan az olamayacak. 
     
     KREDİNİN GERİ ÖDEME KOŞULLARI 
     TOKİ'nin kullandırdığı kredinin geri ödemesinde ise Yeniden Değerlendirme Metodu uygulanacak. 
     Buna göre 100 metrekareye 100.99 metrekare dahil kadar olan konutlara açılan krediye, kullanma ve geri ödeme dönem boyunca yeniden değerlendirme oranı uygulanacak. Ancak 101-150 metrekare 150.00 metrekare dahil olan konutlar için kullanma ve geri ödeme dönemi süresince uygulanacak yeniden değerlendirme oranı yüzde 10 arttırılarak belirlenecek. 
     Kredinin geri ödeme süresi, konut büyüklüğü 100 metrekareye kadar olan konutlar için 120 ay 10 yıl , 101-150 metrekare konutlar için de 60 ay 5 yıl olacak. 
     
</TEXT>
</DOC>
