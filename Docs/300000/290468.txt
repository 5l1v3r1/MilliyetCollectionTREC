<DOC>
<DOCNO> 290468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo19.html </URL>
<DATE> 2004/11/20/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Gürsoy Kazanacak oyunu oynamadık... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Malatyaspor karşısında takımlarının sergilediği futboldan memnun olmadıklarını söyledi. 
     Galatasaray'ın Malatyaspor ile 1-1 berabere kaldığı karşılaşma sonrası kulüp başkanı Özhan Canaydın, basın mensuplarının sorularını yanıtlamadan hızlı bir biçimde Ali Sami Yen Stadı'ndan ayrıldı. 
     Kulüp ikinci başkanı Ergun Gürsoy ise maç sonrası yaptığı açıklamada, ''Kazanacak oyunu oynayamadık. Futbolda her türlü sonuç var. Durumu futbolcular düzeltecek. Biz yönetim olarak elimizden gelen kadroyu oluşturduk'' dedi. 
     Başkan yardımcısı ve basın sözcüsü Turgay Kıran da özellikle maçın ilk yarısında kötü bir futbol sergilediklerini belirterek, ''İkinci yarıda oyunu dengeledik ve beraberliği yakaladık. Ancak galibiyeti getirecek golü bulamadık. Zaten düşüşümüzü son birkaç haftadır izliyoruz. Biz başka nedenlere bağlamıştık, yine de toparlanacağımıza inanıyoruz. Lig bir maraton. Bu tür sonuçlar da olacaktır. Biz elimizden geleni yapıp, başarılı olacağız'' diye konuştu. 
     
     TANRIVERDİ ''1 PUAN İYİ'' 
     Malatyaspor Kulübü Başkanı Hikmet Tanrıverdi, Galatasaray karşısında alınan 1 puanın iyi sonuç olduğunu söyledi. 
     Maçın ilk yarısında takım olarak son derece başarılı olduklarını kaydeden Tanrıverdi, ''Galatasaray gibi bir takım karşısında bu kadar pozisyon bulup da değerlendiremezseniz, beraberliğe razı olursunuz. Galatasaray da biraz tutuktu. Biz de oyun düzenlerini bozduk. Neticede 1 puan da olsa Galatasaray karşısında iyi sonuç diye düşünüyorum'' diye konuştu. 
     Malatyasporlu futbolcu Ömer Erdoğan ise Galatasaray karşısında çok iyi oynadıklarını ve çok pozisyon bulduklarını belirterek, ''Ama maalesef istediğimiz sonuç bu değildi. 3 puanı kaçıran taraf biz olduk. 1 puana sevinemedik. Galatasaray kötü mücadele sergiledi'' dedi. 
     Murat Erdoğan da iyi pas yapan ve deplasmanda iyi oynayan bir takım olduklarını ifade ederek, şunları söyledi 
     ''Karşılaşmanın ilk yarısında oynadığımız iyi oyunun karşılığını attığımız golle bulduk. Ama Ali Sami Yen Stadı'nda 1-0 önde olmamız, bizim için garanti bir sonuç değildi. Galatasaray'ın ikinci yarıda skoru değiştirmek için çabalayacağını biliyorduk ve ikinci yarıda gol de buldular. Maçın hakkı beraberlikti diye düşünüyorum.'' 
     
</TEXT>
</DOC>
