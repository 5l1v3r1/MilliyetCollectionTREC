<DOC>
<DOCNO> 295833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun50.html </URL>
<DATE> 2004/12/08/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Venezüella'da seyyar satıcılarla polis çatıştı 14 yaralı 
</HEADLINE>
<TEXT>

     Venezüella'nın başkenti Caracas'ta, satış yapmaları yasak bölgelerden çıkarılmaya çalışılan seyyar satıcılarla polis arasında çıkan çatışmada 14 kişinin yaralandığı bildirildi. 
     Taş atan, trafik işaretlerini söken ve çöpleri ateşe veren kızgın seyyar satıcılara, polisin de göz yaşartıcı bomba ve plastik mermiyle karşılık verdiği kaydedildi. Bazı satıcıların da, sokaklara moloz ve metal yığınlarıyla barikat kurdukları bildirildi. 
     Çatışmada yaralananlardan birinin polis olduğunu belirten yetkililer, çatışmadan sonra durumun sakinleştiğini ve 3 kişinin gözaltına alındığını bildirdi. 
     Seyyar satıcılar, çalışma haklarının olduğunu ve bu önlemlerin adil olmadığını söylüyor. 
     İçişleri Bakanı Jesse Chacon, geçen ay yaptığı açıklamada, banka önleri, tarihi alanlar, metro girişleri gibi yerlerde seyyar satıcıların çalışmalarına daha fazla izin vermeyeceklerini söylemişti. 
     
</TEXT>
</DOC>
