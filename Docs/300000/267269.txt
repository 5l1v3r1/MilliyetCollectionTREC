<DOC>
<DOCNO> 267269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/siyaset/siy02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB üyeliği için çalışacak 
</HEADLINE>
<TEXT>


ŞENOL ÇALABAKAN Frankfurt 


Milli Güvenlik Kurulu'nun MGK ilk sivil Genel Sekreteri Yiğit Alpogan, Türkiye'nin AB üyeliği için çaba harcayacağını söyledi. Halen Atina Büyükelçiliği'ni yürüten ve MGK'daki görevine eylül sonunda başlayacak Alpogan, Alman Süddeutsche Zeitung gazetesine açıklamalarda bulundu. Alpogan, MGK'nın bundan böyle uzlaşma yoluyla karar alacak bir organ olacağını belirtti. Alpogan, MGK'nın farklı görüş ve istekleri harmanlayarak uyumlu hale getirmesi gerektiğini söyledi. 
AB tarafından sürekli eleştirilen MGK'nın, Türkiye'nin AB üyeliği yolunda çaba göstereceğini de vurgulayan Alpogan, "Türkiye'nin yeri AB'dir" dedi. Alpogan, AB'li politikacılara, Türkiye'yi sadece yaptığı reformlarla değerlendirmemeleri çağrısı yaparak şunları söyledi 
"AB, Avrupa'nın gelecekte nasıl olacağına karar vermeli. Eğer global bir güç olmak istiyorsa, Türkiye'yi almalı. Türkiye AB'nin Ortadoğu'ya, Kafkaslar'a ve Karadeniz'e kıyılarını açacaktır. Avrupa, bu üyelikle daha güçlü olacaktır." 



</TEXT>
</DOC>
