<DOC>
<DOCNO> 271719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy28.html </URL>
<DATE> 2004/09/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
TCK Tasarısı üzerindeki görüşmeler tamamlanarak maddelerine geçildi 
</HEADLINE>
<TEXT>

     TBMM Genel Kurulu'nda, Türk Ceza Kanunu TCK Tasarısı'nın tümü üzerindeki görüşmeler tamamlanarak maddelerine geçildi. 
     Genel Kurul'da tasarının tümü üzerinde şahsı adına görüşlerini açıklayan CHP İstanbul Milletvekili Hasan Fehmi Güneş, ceza yasalarının toplumların çağdaşlık düzeyini belirleyen yasalar olduğunu bu nedenle de bugün yapmakta olan işin sıradışı bir iş olduğunu ifade etti. 
     Ceza yasasının, toplumların hak ettiği hümanizmin seviyesini de gösterdiğini kaydeden Güneş, ancak görüşülmekte olan bu tasarının önemi ölçüsünde tartışılmadığını iddia etti. TBMM'de temsil edilen iki partinin üzerinde uzlaştığı bir tasarının yeterli kabul edilemeyeceğini savunan Güneş, ''Ceza yasaları sadece siyaset adamlarının üzerinde uzlaşması ile yeterli olgunluğa ulaşamaz. Sadece siyaset adamının dikkat ve özverisi yetmez. Çok yoğun bilimsel katkı gerekir. Gecikmeli de olsa gelen bilimsel itirazlar dikkate alınmalıdır. Bu açıdan tasarı üzerindeki tartışmalar henüz tamamlanmamıştır. Eğer herhangi bir aciliyet yoksa bu süreç tamamlanmalıdır'' dedi. 
     Tasarının tümü üzerindeki görüşmelerin tamamlanmasının ardından maddelerine geçildi. 
     Bu sırada TBMM Başkanı Bülent Arınç ile konuğu Suriye Halk Meclisi Başkanı Mahmud El Abraş kordiplomat locasına gelerek Genel Kurul'u selamladı. Tasarının birinci maddesinin kabul edilmesinin ardından ise görüşmelere 10 dakika ara verildi. 
     
</TEXT>
</DOC>
