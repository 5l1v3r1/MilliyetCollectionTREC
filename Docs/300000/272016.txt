<DOC>
<DOCNO> 272016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko35.html </URL>
<DATE> 2004/09/15/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Migros, 50. yılını kutladı 
</HEADLINE>
<TEXT>

     Migros, kuruluşunun 50. yılını Rahmi Koç Müzesi'nde verilen davetle kutladı. 
     Koç Holding Şeref Başkanı ve Migros Yönetim Kurulu Başkanı Rahmi Koç, davette yaptığı konuşmada, Türkiye'de 50 yaş ve üzerinde 93 firma bulunduğunu, bunlardan birinin de Migros olduğunu vurguladı. 
     Migros'un perakendecilik alanında Türkiye'ye birçok yenilikler getirdiğini, müşterisinin bütün ihtiyaçlarını doğru tespit ettiğini ve zamanında beğenisine sunduğunu belirten Koç, ''Migros'a nice 50 senelere'' dedi. 
     Migros'un tarihini anlatan Koç, 1954 yılında 20 satış arabasından bugün 490 mağazaya ulaşan şirketin, Türkiye'nin en büyük perakende şirketi unvanını aldığını söyledi. 
     Rahmi Koç, Migros'un Koç Topluluğu'na geçtikten sonraki 30 senede her yıl daha da büyüyerek, kar ederek, yurtdışına yatırım yaparak ve vergi ödeyerek bugünlere geldiğini dile getirdi. Koç, halkın güvenini kazanan Migros'un aynı zamanda üreticilerle de uyumlu çalıştığını vurguladı. 
     Koç, Migros Türk'ün Wall-Mart gibi dünya çapındaki kuruluşlara kıyasla önünde daha çok uzun yol bulunduğunu, ancak her türlü rekabete göğüs gerecek gücü olduğunu kaydederek, yurtiçinde olduğu kadar yurtdışında da dinamik büyümesini sürdüreceğini belirtti. 
     
     ''TEKERLEKLİ MAĞAZA VE İSVİÇRE MİGROS'' 
     İsviçre Migros Yönetim Kurulu Başkanı Claude Hauser ise davete katılmaktan büyük mutluluk ve şeref duyduğunu dile getirerek, bu tip kutlamaların, geçmişin ve geleceğin başarısı ile değerlerinin tespit edilebilmesi açısından çok önemli olduğunu söyledi. 
     Senatör Duttweiler'in İsviçre'de 1925'lerde en büyük perakende organizasyonunun kurucusu olduğuna işaret eden Hauser, 5 adet kamyonla 6 çeşit ürün satan tekerlekli mağazanın İsviçre Migros'un yolunun bir göstergesi olduğunu ve bu yolculuklarının devam ettiğini kaydetti. 
     Hauser, beraberlerinde getirdikleri Duttweiler'in 1 numaralı satış aracının, teknolojik olarak bugüne hitap etmese de İsviçre Migros'u başarıya götüren değerlerin sembolü olduğunu vurguladı. 
     Migros Genel Müdürü Ömer Bozer, 50 yıl boyunca hep ilklere imza attıklarını ve zirvede olduklarını dile getirerek, güçlerini merhum Vehbi Koç'un ileri görüşünden, Koç Topluluğu'nun değerlerinden, çalışma azimlerini de ülke sevgisinden aldıklarını ifade etti. 
     Bozer, Migros'un bütün gücünü müşterileri, tedarikçileri, çalışanları ve yatırımcılarından oluşan paydaşlarından aldığını, önlerindeki yolun zor bir yol olduğunu, ancak 50 yıllık deneyimin, paydaşlarıyla birlikte her türlü zorluğu geçebileceklerini gösterdiğini söyledi. 
     
     GALATA KÖPRÜSÜ'NDE PERAKENDE MEŞALESİ 
     Migros Türk'ün kuruluşunun 50. yılı nedeniyle düzenlenen davette, Migros satış araçlarının ilk çıktığı yer olan eski Galata Köprüsü'nde perakende meşalesi yakıldı ve Haliç'ten üzerinde alevlerle ''Migros 50. Yıl'' yazılı bir tekne geçişi gerçekleştirildi. 
     Kutlamada, Duttweiler'in 1 numaralı satış aracı Rahmi Koç Müzesi'ne hediye edilirken, 1954 yılında dönemin Ticaret Bakanı olan Fethi Çelikbaş ile Rahmi Koç'a aracın altından minyatürü verildi. 
     Gecede, Migros'un kuşaklararası yolculuğuna yer veren ve Türkiye'de modern perakende sektörünün son 50 yılını anlatmak için hazırlanan perakende belgeselinin 10 dakikası davetlilere izlettirildi. Belgesel iş dünyası, üretici, müşteri, gazeteci, sanatçı ile 30 yıllık çalışanlardan oluşan ve aralarında tanınmış isimlerin de bulunduğu birçok kişinin söz konusu döneme ilişkin anlatımlarını içeriyor. 
     
     ESKİ YÖNETİCİLERE PLAKET 
     Kutlamada, Hauser, Fethi Çelikbaş, Rahmi Koç ile Migros'un eski genel müdürleri Uğur Çatbaş, Oktay Irsıdar, Bülend Özaydınlı'ya, Migros'un eski yönetim kurulu başkanları İnan Kıraç ile Uğur Ekşioğlu'na, eski Koç Holding Tüketim Grubu başkanları Cengiz Solakoğlu ve Tunç Uluğ'a Migros'un 50. yılı anısına plaket sunuldu. 
     Ödüllerin verilmesinin ardından davet, Candan Erçetin'in konseriyle sona erdi. 
     Havai fişek gösterisinin de yapıldığı kutlamaya, Koç Holding Yönetim Kurulu Başkanı Mustafa Koç, Koç Holding CEO'su Bülend Özaydınlı ile Koç Holding yetkilileri, Koç Topluluğu şirketleri yöneticileri ve Migros yöneticilerinin yanı sıra iş dünyasından çok sayıda kişi katıldı. 
     
</TEXT>
</DOC>
