<DOC>
<DOCNO> 290225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur12.html </URL>
<DATE> 2004/11/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Milli maç sırasında hırsızlığa kalkışan iki kardeşten biri öldü 
</HEADLINE>
<TEXT>

     
     Serkan AYDEMİR EREĞLİ Zonguldak , DHA 
     

ZONGULDAK'ın Ereğli İlçesi'nde önceki gece Türkiye- Ukrayna maçı sırasında ERDEMİR'e ait eski lojmanların bulunduğu bölgede, mazgal kapaklarını çalmaya kalkıştıkları iddia edilen hurdacı iki kardeşten 19 yaşındaki Tamer Çakmakçı, güvenlik görevlisi 29 yaşındaki Üstün Yücel tarafından sırtından tabancayla vurularak öldürüldü. Kardeşlerden 14 yaşındaki F.Ç. kaçarak kurtuldu. 
     Türkiye ile Ukrayna arasında önceki akşam oynanan 2006 Dünya Kupası Grup Eleme maçı sırasında hurda toplayarakg eçimini sağlayan Tamer Çakmakçı ile kardeşi F.Ç., Erdemir lojmanları mevkiine gitti ve iddiaya göre özel güvenlik görevlilerinin maç izlemesinden yararlanarak yasak bölgeye girdi. Yıkılan eski lojmanların bulunduğu kullanılmayan bölgede bulunan mazgal kapaklarını çalmaya kalkıştıkları öne sürülen iki kardeş, güvenlikçiler tarafından farkedildi. 
     Güvenlik görevlilerini karşılarında gören iki kardeş, panikle kaçmaya başladı. Bu sırada özel güvenlik biriminde çalışan 29 yaşındaki Üstün Yücel, havaya bir el ateş etti. İkinci kez ateş alan silahtan çıkan mermi Tamer Çakmakçı'nın sırtına isabet etti ve ölümüne neden oldu. 14 yaşındaki F.Ç ise kaçarak uzaklaştı. Ağabeyini merak edip bir süre sonra dönen F.Ç. öldüğünü görünce gözyaşı döktü. 
     
     ELLERİ ARKADAN BAĞLIYDI 
     F.Ç., hırsızlık yapmadıklarını iddia ederek, olayı şöyle anlattı 
     "Biz oraya hurda toplamaya gitmedik, çöpleri karıştırıyorduk. Güvenlik görevlisi gelerek bize Ne yapıyorsunuz ' dedi. Ondan sonra ateş etti. Ben hemen yere yattım. Görevli benim vurulduğumu zannetti. Bu sırada ağabeyim kaçmaya başladı. Görevli, ağabeyimin peşinden koştu. Ben de fırsat bilerek olay yerinden kaçtım. Silah sesi üzerine geri geldiğimde ağabeyimin öldüğünü gördüm. Elleri de arkadan bağlıydı'' dedi. 
     Polis tarafından gözaltına alınan güvenlik görevlisi Üstün Yücel ise ilk ifadesinde, "Havaya bir kez uyarı ateşi açtım. O sırada çimenlerin ıslak olması yüzünden kayarak yere düştüm. Silahım ikinci kez kazayla ateş aldı. İki kişiden birinin yere düştüğünü gördüm. İsteyerek olmadı'' dedi. 
     Özel güvenlik görevlisi Yücel, Ereğli İlçe Emniyet Müdürlüğü'ndeki sorgusunun ardından yoğun güvenlik önlemleri altında adliyeye sevkedildi. Üstün Yücel'in 20'yi aşkın meslektaşı da bir saldırı olasılığını dikkate alarak adliyeye geldi. 
     Ölen Tamer Çakmakçı'nın Ereğli'de hurdacılık yapan çok sayıda yakınının da adliyeye gelmesiyle gerginlik yaşandı. Sıkı önlem alan polis, tarafları birbirine yaklaştırmadı. 
     
</TEXT>
</DOC>
