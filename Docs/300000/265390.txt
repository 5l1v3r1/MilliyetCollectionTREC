<DOC>
<DOCNO> 265390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/siyaset/asiy.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de rüşvet soruşturması 
</HEADLINE>
<TEXT>


Nokta dergisinin haberine göre, Mülkiye Müfettişi Rıdvan Aydın, 250 sayfalık bir rapor hazırladı. Raporda, Başkan Mustafa Sarıgül ve yardımcıları "rüşvet ve görevi kötüye kullanmak"la suçlanıyor 

İSTANBUL Milliyet 


Şişli Belediye Başkanı Mustafa Sarıgül'e yönelik suikast hazırlığını araştıran polis, Şişli Belediyesi'nde bir rüşvet skandalını ortaya çıkardı. Belediye'deki karanlık ilişkileri araştıran Mülkiye Müfettişi Rıdvan Aydın'ın hazırladığı 250 sayfalık raporda, Sarıgül ve yardımcıları, "Mafya ile işbirliği yapıp, rüşvet karşılığı kaçak inşaatlara izin vermek"le suçlandı. 
Nokta Dergisi'nin son sayısında yer alan habere göre, her şey polisin, başka bir soruşturma kapsamında dinlemeye aldığı zanlıların, Sarıgül'e suikast hazırlığında olduklarını öğrenmesiyle başladı. Polis, suikast iddiasını araştırırken, Sarıgül de basına "isim benzerliği" yaşanmış olabileceğini açıkladı. Dönen rüşvet, tehdit ve şantaj çarkını kaydeden polis, hazırladığı dosyayı, savcılık yerine İstanbul Valiliği'ne teslim etti. 
Valilik de, dosyayı İçişleri Bakanlığı'na göndererek müfettiş talep etti. İçişleri Bakanı Abdulkadir Aksu, raporu inceleyip 25 gün içinde "olur" verdi. 
Görevlendirilen müfettiş Aydın, Şişli Belediyesi'nde bir ay boyunca belge inceleyip, çalışanları dinleyerek soruşturma yaptı. Polis tarafından dinlenen telefon görüşmelerini de dikkate alan Aydın, araştırmaları sonunda, Ağustos ayının ilk haftasında iki ayrı rapor hazırlayarak Şişli Cumhuriyet Başsavcılığı'na teslim etti. 

4 ayrı kaçak inşaat 
4 Ağustos 2004 tarihli raporda, Şişli'de dört ayrı kaçak inşaata rüşvet karşılığı göz yumdukları iddiasıyla eski Belediye Başkan Vekili Rauf Akçay ile halen Belediye Başkan Yardımcısı Osman Aslan hakkında yasal işlem yapılması istendi. Aydın'ın ikinci raporu da, "Ön inceleme raporu" olarak 5 Ağustos'da savcılığa gitti. Sarıgül ile beş belediye yöneticisi hakkında daha soruşturma yapılabilmesi için İçişleri Bakanlığı'ndan izin istenen bu raporda, Sarıgül'ün 24 kaçak yapıya göz yumarak görevini kötüye kullandığı öne sürüldü. Ayrıca dört ayrı kaçak inşaat olayından birinde 300 bin dolarlık 450 milyar lira rüşvet iddiasına da yer verildi. 
Kaçak inşaatların nasıl yapıldığını gösteren ilişkilerin de ortaya konulduğu ilk raporda, milyonlarca dolarlık "Kaçak inşaat rantı"ndan pay alabilmek için silaha bile sarılanların, tek tek kimlikleri açıklandı. Eski bir itirafçı olan DHKP - C militanından dinamit lokumu elde edenlerin yaptığı hazırlıkların da anlatıldığı raporda, "Ben saçımın teli kadar adam öldürdüm" diyerek, bazı belediye yöneticilerinin sindirildiği ve bunlara ilişkin telefon kayıtları yer aldı. Raporda ayrıca, eski Başbakan Yardımcısı Hüsamettin Özkan'la ilişkisi olduğu öne sürülen arabulucuların "pazarlık ve rüşvet" görüşmelerine de yer verildi. 

İzin bekleniyor 
Nokta'nın iddiasına göre Aydın, Sarıgül'le ilgili soruşturma yapmak için izin bekliyor. Bu soruşturma, 15 Kasım'a kadar tamamlanmazsa, soruşturmaya konu iddialar, 5 yıllık süreyi dolduracağından zaman aşımına uğrayacak. 

İşte raporda yer alan telefon kayıtları 

17.10.2003 Saat 12.21 
İnşaatçı Mithat Yılmaz, Başkan Yardımcısı Bayram Özata'yla görüşüyor 
M.Y. "Sarıgül bu saatten sonra benim hasmım. Bu saatten sonra kan davam var onunla. Bu saatten sonra, burda belediye başkanı olamayacak. Gerekirse vururum, ama gerek yok. Elimdekiler de yeter anlatabiliyor muyum Ben ve arkadaşlarım olduğu sürece burada belediye başkanlığı yapamayacak." 

26.10.2003 Saat 14.24 
Yılmaz, Başkan Yard. Aslan'la görüşüyor 
M.Y Aradım İbrahim'i müteahhit İbrahim Bozdemir inşaatına başla. Gelen oldu mu 'benim Bayram başkanla Başkan yardımcısı Bayram Özata görüştüğümü, çalışma izni aldığımı söyle' dedim." 
O.A. Ağzına sağlık çok güzel söylemişsin. 

08.11.2003 Saat 20.21 
Bayram Özata Belediye Başkan Vekili Fulya'daki inşaatta betondan sonra çatıyı kapatman lazım. Bana söz ver. 
Mithat Yılmaz Başkanım, ben bir de çekme kat yapmak istiyorum. 
B.Ö Başkanla görüşüp ikna etmeye çalışırım. Ama çok zor. Sen bu katı atma. 
M.Y Öyleyse ben belediyeyle bağlarımı koparttım. Pazartesi günü de nasıl koparttığımı görürsünüz' 
Daha sonra diğer başkan yard. Cevdet Bayram ile görüşen Yılmaz görüşmeyi şöyle bitiriyor 
M.Y. Savaş başladı başkanım 

Yaklaşık bir saat sonra 
C.B. Ekipleri çektim. Beton dökebilirsiniz. Bütün riskleri alarak senin hatırına böyle bir işe girdim. 
M.Y. Başkan, gitmeselerdi şimdi vuracaktım onları. 

10.03.2004 Saat 14.27 
M.Y. Aslan'la bağlarımı kopardım. Beni işlerden uzak tutuyor. Kendisine. 'Trilyon dolarları siz indirin, bizde gece trafiğine çıkalım' dedim. 
Mehmet Öker Belediye meclis üyesi İsk nı 1 Numara Mustafa Sarıgül-Nokta'nın notu imzalamadı. 
M.Y Ya 1 Numara önemli değil. Ben bunların hepsini varya fena yaparım. 

Sarıgül Bazı güçler devreye girdi 

Şişli Belediye Başkanı Sarıgül iddiaları yalanlayarak, şunları söyledi "Bunlar rutin konular. 6 yıldır başkanım ve buna benzer birçok konu var, hiçbir zaman gündeme gelmedi. Şimdi anlıyorum Türk siyasi hayatında farklı görüşleri söyleyince, bazı güçler bu konuları devreye sokmaya çalışıyor. Yerel seçimlerden bir ay önce denetlendim. Ondan sonra da sürekli müffettiş geliyor veya biz istiyoruz. Bahsedilen konu için dört yıl önce müfettişler olumlu raporunu vermişti. Pazartesi günü uluslararası denetçileri de çağıracağım. İçişleri Bakanlığı'ndan yeniden denetim isteyeceğim. Biz bu yayını yapan kuruluşlarla ilgili gerekli hukuki haklarımızı da kullanacağız." 


</TEXT>
</DOC>
