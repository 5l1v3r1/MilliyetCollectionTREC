<DOC>
<DOCNO> 278389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko34.html </URL>
<DATE> 2004/10/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İSO Başkanı Referandum sonrası KKTC halkı üstüne düşeni yaptı 
</HEADLINE>
<TEXT>

     İstanbul Sanayi Odası İSO Başkanı Tanıl Küçük, referandum sonrası Kıbrıs halkının üstüne düşeni bir anlamda yaptığını, hem ekonomik hem de siyasi anlamda hak ettiğini alabilmesi gerektiğini söyledi. 
     Küçük, ''bunu da gerçekleştirebilmek, bütün kurumları vazifesi olmalı'' dedi. 
     KKTC Başbakanı Mehmet Ali Talat, temaslarda bulunmak üzere KKTC'ye gelen Tanıl Küçük Başkanlığındaki İSO heyetini kabul etti. 
     İSO Meclis Başkanlık Divanı, Yönetim Kurulu ile değişik sektörleri temsil eden 50 kişilik sanayici heyeti temaslarda bulunmak ve KKTC'deki ekonomik durumu yerinde incelemek amacıyla KKTC'ye geldi. 
     İSO Yönetim Kurulu Başkanı Tanıl Küçük, Başkan Vekilleri Erdal Bahçuvan ve Turan Sarıgülle ile İSO Vakfı Yönetim Kurulu Başkanı Engin Koyuncu'dan oluşan heyet temsilcilerini önce KKTC Başbakanı Mehmet Ali Talat tarafından kabul edildi. Basına kapalı olarak yapılan görüşmenin ardından açıklama yapılmadı. 
     İSO heyetini daha sonra Türkiye'nin Lefkoşa Büyükelçisi Hayati Güven kabul etti. 
     Güven, kabulde yaptığı konuşmada, Türkiye'den işadamlarının, sanayicilerin, ticaret ve sanayi odalarının KKTC'de ekonomide yaşanan olumlu gelişmeleri yerinde görmelerinden ve ortaya çıkacak fırsatları meslektaşlarıyla birlikte değerlendirmelerinden memnuniyet duyduklarını söyledi. 
     Büyükelçi Güven, bunun Kıbrıs Türk halkına da büyük manevi destek anlamına geldiğini vurgulayarak, ''Kıbrıs Türk halkı da bu desteği büyük memnuniyetle görüyor ve karşılık veriyor'' diye konuştu. 
     
     ''TÜRKİYE'DEN YATIRIM AMAÇLI GİRİŞLER VAR'' 
     Heyetteki üyelerin ve gazetecilerin sorularını da yanıtlayan Büyükelçi Güven, ''Referandum sonrası Kıbrıs'ta halk neyi konuşuyor, ekonomik gelişmeleri mi, AB ile ilgili tartışmaları mı '' sorusu üzerine, devletin, Hükümetin ve halkın öncelikli gündem maddesinin ekonomik gelişme olduğunu belirtti. 
     Güven, ''Referandum öncesinde verilen bir takım sözler ve vaadler var. Özellikle KKTC'ye yönelik izolasyonların kaldırılacağı, haksız ambargoların kaldırılacağı yönünde... O yöndeki gelişmeler ciddiyetle takip ediliyor, bu verilen vaadlerin yerine getirilmesi için hem Türkiye Cumhuriyeti Hükümeti tarafından hem de Kuzey Kıbrıs Hükümeti tarafından çaba gösteriliyor'' dedi. 
     Bir soru üzerine KKTC'de inşaat piyasasında ciddi bir talep ve canlanma olduğunu kaydeden Güven, yurtiçi taleplerin yanı sıra yabancı alışları olduğunu, Türkiye'den, özellikle İngiltere'deki Kıbrıslı Türklerden ve İngiliz vatandaşlarından yoğun talep bulunduğunu bildirdi. 
     Hayati Güven, referandumdan sonra turizmde yüzde 28'lik artış görüldüğüne de dikkati çekti. 
     Geçen yıl, özellikle yüksek öğretime Türkiye'den ciddi öğrenci gelişi olduğunu, şu anda toplam öğrenci sayısının 25 bini geçtiğini ve bunun 14-15 binini Türk öğrencilerin oluşturduğunu belirten Güven, ''hedef olarak biz 40 bin öğrenciyi öngörüyoruz'' dedi. 
     Güven, bir başka soru üzerine, Türkiye'den yatırım amaçlı girişlerde artış olduğunu bildirerek, ''ciddi, büyük turizm firmaları 300-500 yatak kapasiteli otel inşaatlarına başladı''' diye konuştu. 
     Türkiye Cumhuriyeti'nin çok büyük katkıda bulunduğu 160 milyon dolarlık bir yatırım paketinin KKTC'ye tahsis edildiğini de anlatan Güven, ''çok ilgi oldu. Ciddi firmalar girdi, yatırım yapıyorlar. Biz gelecekten ümitliyiz'' diye konuştu. 
     Bir gazetecinin, ''Annan Planı'ndan sonra özellikle öğrencilerin vatandaşlığa geçmesi istekleri reddediliyor mu '' sorusuna karşılık Güven, herkesin vatandaşlığa alınması diye bir durumun olmadığını söyledi. 
     Güven, ''özellikle öğrenciler için ucu açık bir süreç yok. Burada da vatandaşlığa geçebilmeniz için bir takım şartları yerine getirmeniz lazım. 5 yıllık bir ikamet, en az 3 yıllık bir çalışma... Öğrenciler bu şartları yerine getiremezler. Öğrenciler eğitimini tamamladıktan sonra geri dönüyor'' dedi. 
     Güven, öğrenciler dışındakilerin bu şartları yerine getirmesi durumunda vatandaş olup olamayacaklarının sorulması üzerine, ''Tabii, kanuni planda olabiliyor'' karşılığını verdi. 
     
     İSO BAŞKANI TANIL KÜÇÜK 
     İSO Yönetim Kurulu Başkanı Tanıl Küçük de, 1997'den sonra KKTC'ye ikinci ziyaretlerini gerçekleştirdiklerini anımsatarak, ''referandumdan sonra ilişkilerin daha da gelişmesi lazım. Bir anlamda Kıbrıs'a kurumlar olarak daha da destek verebilmemiz, ortak hareket edebilmeyi hayata geçirebilmemiz lazım'' diye konuştu. 
     KKTC Başbakanı Mehmet Ali Talat'dan Kıbrıs ekonomisi hakkında bilgi aldıklarını dile getiren Küçük, şunları söyledi 
     ''Burada esas olan Türkiye-Kıbrıs. Kıbrıs'ı sadece Türkiye'den belirli şekilde destekleme anlayışını değiştirip Kıbrıs'ı hakettiği yere taşıyabilmek, ona organize olabilmek. 
     Şuna da inanıyoruz ki referandum sonrası Kıbrıs halkı üstüne düşeni bir anlamda yaptı. Hak ettiğini alabilmesi lazım, hem ekonomik hem siyasi anlamda. Bunu da gerçekleştirebilmek bütün kurumların vazifesi olmalı.'' 
     
</TEXT>
</DOC>
