<DOC>
<DOCNO> 271707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy16.html </URL>
<DATE> 2004/09/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Mesut Yılmaz "Zina ile ilgili düzenleme çok talihsiz ve zamansız" 
</HEADLINE>
<TEXT>

     Eski Başbakan Mesut Yılmaz, TCK'da zina ile ilgili yeni düzenlemeyi ''çok talihsiz ve zamansız'' olarak niteledi. 
     Litvanya'nın başkenti Vilnius'ta düzenlenen 5. Kuzey-Güney Avrupa Ekonomik Forumu sırasında dün gazetecilerin sorularını yanıtlayan Yılmaz, AB'nin Türkiye raporunda mutlaka gelecek dönemde iyileştirilmesi, düzeltilmesi gereken birkaç hususa yer verileceğini, Türkiye'nin bunlara ilave malzeme vermemesi gerektiğini belirtti. 
     ''Bilhassa bu aralar çok dikkat etmek gerektiğini'' ifade eden Yılmaz, ''TCK'daki zina ile ilgili yeni düzenleme bu açıdan çok talihsiz ve zamansız oldu'' diye konuştu. 
     Türkiye'nin bu düzenlemeyi hayata geçirmesi halinde bu alanda AB'de tek ülke haline geleceğini ve ilerleme raporunda buna abartılarak yer verileceğinden kuşkusu olmadığını kaydeden Yılmaz, ''Onun için bu konunun hükümet tarafından yeniden değerlendirilip bizde eskiden olduğu gibi, AB'nin genelinde olduğu gibi, bunun sadece boşanma sebebi olmasıyla yetinilmesi bence çok yerinde olur'' dedi. 
     Yılmaz, sözlerine şöyle devam etti 
     ''Her şeyden önce de bu bir yaklaşım, mantalite olarak Türkiye'nin son 3 yıldan beri attığı adımlara ters düşmektedir. Her alanda Avrupa'daki ortak normlara doğru değişiklik yaparken, şimdi Türkiye bu düzenlemeyle, bu normlarda geriye gitmektedir. Yani konunun taşıdığı anlam, yansıttığı zihniyet, aslında kendisinden daha önemli.'' 
     
     ''MÜZAKARELERİN BAŞLAMASINDA MUTABAKAT VAR'' 
     Yılmaz, önümüzdeki ay yayımlanacak ilerleme raporunun, Türkiye'deki reformları doğru şekilde yansıtan bir rapor olacağı tahmininde bulundu. Yılmaz, ''Türkiye ile müzakerelerin başlaması yönünde gerekli mutabakatın sağlandığı, Türkiye'nin üyeliğine karşı olanlar da, taraf olanlar da, artık hepsi bu konuda birleşiyor, bu konuda karar verildi diyor'' dedi. 
     AB'nin, kendisinin başından beri gönül verdiği ve cumhuriyetten bu yana en önemli proje olarak gördüğü bir konu olduğunu belirten Yılmaz, ''Şu anda bu konunun eşiğindeyiz. Türkiye'nin bu eşiği atlayabilmesi için manevi bir sorumluluk duyuyorum'' diye konuştu. 
     Yılmaz, hükümetin AB'ye yönelik çalışmalarında sivil toplum kuruluşlarını harekete geçirme konusunda çok yetersiz kaldığını düşündüğünü, ancak Türkiye'de sivil toplum kuruluşlarının zaten yeterince gelişmediğini de kaydederek, şunları söyledi 
     ''Halbuki diğer ülkelerin geçmişteki gelişmelerinden biliyorum ki, sivil toplum kuruluşlarının bu konudaki çalışmaları hükümetlerin çalışmaları kadar önem taşır. İki seneden beri AB ülkelerinde 50'den fazla etkinliğe katıldım, benim artık tekrarlamaktan bıktığım hususları sanki ilk kez duyuyorlarmış gibi dinliyorlar.'' Türkiye'nin kendisini anlatmakta zaaf yaşadığını ifade eden Yılmaz, özellikle şu anda Avrupa'nın gündeminde Türkiye'nin AB üyeliğinin ''AB'nin en önemli adımı olarak görüldüğünü ve en yüce konu olarak tartışıldığını'' belirtti. Yılmaz, Türkiye'nin bu tartışmalarda daha aktif olması, bunun da sadece devlet ağzıyla değil, sivil toplum kuruluşları tarafından da yapılması gerektiğini kaydetti. 
     Mesut Yılmaz, ''Mecbur kalmazsam siyasete dönmeyi düşünmüyorum'' sözü hatırlatılarak, ''Mecbur kalmama AB çalışmalarıyla mı, yoksa bunun dışındaki konularla mı ilgili '' şeklindeki bir soruya, ''Hepsi'' yanıtını verdi. 
     Yılmaz, mecbur kalmadıkça siyasete dönme yönünde bir düşüncesinin olmadığını yineledi. 
     
</TEXT>
</DOC>
