<DOC>
<DOCNO> 299648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur60.html </URL>
<DATE> 2004/12/21/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
Türkçe'nin gücü konferansı... 
</HEADLINE>
<TEXT>

     Türk Dil Kurumu TDK Başkanı Prof. Dr. Şükrü Haluk Akalın, bugün dünyada kullanılan dillerin büyük bölümü yokken, Türkçe'nin var olduğunu söyledi. 
     Akalın, Selçuk Üniversitesi SÜ bünyesindeki öğrencilerden oluşan Türkçe Topluluğu'nun davetlisi olarak geldiği Konya'da, Alaaddin Keykubat Yerleşkesi'ndeki Süleyman Demirel Kültür Merkezi'nde ''Türkçe'nin Gücü'' adlı bir konferans verdi. 
     Dilin en büyük işlevinin konuşmayı sağlaması olduğunu belirten Akalın, kültürün sadece duygu ve düşünceleri ifade etmeye yarayan bir araç değil, kişiler arasında anlaşmayı, iletişimi ve kültürün oluşumunu sağlayan bir değer olduğunu anlattı. 
     İnsanın sahip olduğu en önemli şeylerden birinin dil olduğunu vurgulayan Akalın, ''Yıllar önce Avrupalı bir kral, doğan çocuklar, büyüyünceye kadar herhangi bir dilde hiçbir konuşma duymasalar, acaba hangi dilde konuşurlardı diye düşünerek bir grup çocuk üzerinde deney yapmış. Kimseden duymadığı için tek kelime bilmeyen çocukların tamamı ölmüş. Bu nedenle, insanın hayatından dili çıkarırsanız geriye insan da kalmaz'' dedi. 
     Türkçe'nin yaşayan en köklü dillerden biri olduğunu vurgulayan Akalın, şunları kaydetti 
     ''Türkçe ile yazılmış bilinen en eski yazılı kaynak olan Orhun Abideleri'nde kullanılan Türkçe, kısa süre içinde ortaya çıkmış bir dile benzememektedir. Aynı zamanda dünyada yazılmış ilk siyasi içerikli metin olma özelliği taşıyan abidelerde, kelimelerin düz anlamlarının yanı sıra üst anlam olarak nitelendirdiğimiz mecaz şekilleriyle kullanıldığını da görüyoruz. Bir dilin bu şekilde kullanılabilmesi için o dilin doğuşunun üzerinden yüzlerce, hatta binlerce yıl geçmesi gerekir. Bugün dünyada kullanılan dillerin büyük bölümü yokken Türkçe vardı. Bu dillere, Avrupa ülkelerinde halen kullanılan pek çok dil de dahildir.'' Dillerin, kişilerde olduğu gibi doğup, gelişip ve zayıflayarak yok olduklarını vurgulayan Akalın, ''Ancak Türkçe sahip olduğu dinamik yapısı, yaşadığı evreler ve diğer üstün teknik özellikleri nedeniyle yok olmayacaktır. Ancak Türkçe'nin bugün karşılaştığı en büyük sorun, yozlaşmadır'' dedi. 
     
     TÜRKÇE UYGURLARDAN BERİ BİLİM DİLİ 
     Dilimizin yozlaşmasında, yabancı kelimelere olan özenti ve dilin yapısına tamamen aykırı olan yabancı kelimelerin hayatın her alanında kullanılması olduğunu vurgulayan Akalın, ''600 bine ulaşan söz varlığı ile Türkçe, dünyadaki en güçlü ve 12 milyon kilometrelik coğrafyaya yayılmış büyük bir dildir. Aynı zamanda Türkçe, Uygurlardan beri bilim dili olarak da kullanılmaktadır. Ancak biz Türkçe'nin gücünden haberdar değiliz. Bunun temel nedeni ise kültürel değerlerin tamamına karşı ilgisizliğimiz'' diye konuştu. 
     
</TEXT>
</DOC>
