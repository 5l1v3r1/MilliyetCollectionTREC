<DOC>
<DOCNO> 252739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonyas06.html </URL>
<DATE> 2004/07/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sıcak havalar hayvanları da tehdit ediyor... 
</HEADLINE>
<TEXT>

     Aşırı sıcak havalarda uzun süre güneş altında bekletilen hayvanların beyin kanaması geçirerek ölebileceği bildirildi. 
     Nevşehir İl Tarım Müdürü Mustafa İslamoğlu, yaptığı açıklamada, son günlerde yaşanan sıcak havaların ve beraberinde gelen güneş çarpması tehlikesinin insanlar kadar hayvanları da tehdit ettiğini belirtti. 
     İnsanlar gibi hayvanların da güneş ışığının yeryüzüne dik olarak ulaştığı öğle saatlerinde güneş altında kalmaması gerektiğini kaydeden İslamoğlu, ''Uzun süre güneş altında bırakılan hayvanlar, güneş çarpması sonucu beyin kanaması geçirerek ölebilir'' dedi. 
     Güneşte çalışmak veya otlamak zorunda bırakılan hayvanların en azından baş kısımlarının güneşten korunması gerektiğini bildiren İslamoğlu, şunları söyledi 
     ''Tarımda veya yük taşımacılığında kullanılan hayvanların yanı sıra otlatmak veya başka amaçlar için dışarıya çıkartılan hayvanların 11.00- 15.00 saatleri arasında güneş altında kalmaları oldukça tehlikelidir. Bu saatlerde hayvanların ahırlarında, kümeslerinde veya en azında gölge bir yerde bekletilmesi gerekir. Güneş çarpması sonucu hayvanlar beyin kanaması geçirebilecekleri gibi inek veya koyun gibi hayvanlarda süt verimi de düşer.'' Sıcak havalarda hayvan barınaklarının kısa aralıklarla havalandırılmasının faydalı olacağını ifade eden İslamoğlu, yaz mevsiminde ahır temizliği ve bakımının da daha titizlikle yapılması gerektiğine dikkati çekti. 
     
</TEXT>
</DOC>
