<DOC>
<DOCNO> 273940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko17.html </URL>
<DATE> 2004/09/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Deniz Yatırım Genel Müdürü Zina tartışmaları halka arzı etkiledi 
</HEADLINE>
<TEXT>

     Deniz Yatırım Genel Müdürü Cafer Bakırhan, zina tartışmalarının Denizbank'ın halka arzını biraz etkilediğini, ancak halka arzların her zaman 'her türlü olasılık' düşünülerek dizayn edildiğini söyledi. 
     Bakırhan, dün gece Sheraton Oteli'nde Denizbank'ın halka arzının tanıtım toplantısında, gazetecilerin sorularını yanıtladı. 
     'Zina tartışmaları halka arzınızı etkiledi mi' şeklindeki soru üzerine Bakırhan, şunları söyledi 
     ''Biraz etkiledi tabii, etkilememesi mümkün değil, Çünkü finans piyasasının içinde yaşıyorsunuz. Borsa düşüyor, faizler yükseliyor. Dolaylı olarak siz de etkileniyorsunuz. Bu nedenle halka arzlar her zaman, o tür olasılıklar düşünülerek dizayn edilir ve ertelenme gibi başarısız olma gibi bir sonuç beklenmez.'' Son günlerde yaşanan tartışmalar ve Avrupa Birliği'ne ilişkin soru üzerine Bakırhan, şirket birleşmelerinde dahi bir sürü sorun yaşandığını, AB sürecinde bu tür tartışmaların doğal olduğunu belirtirken, ''Ak Parti, Avrupa Birliği konusunda yapılacakların hepsini yaptı. Başka hükümetlerin geçiremeyeceği yasaları geçirdi. Söyleme değil yapılanlara bakmak lazım'' diye konuştu. 

     
</TEXT>
</DOC>
