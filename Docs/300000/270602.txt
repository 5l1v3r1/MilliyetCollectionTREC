<DOC>
<DOCNO> 270602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/gunes.html </URL>
<DATE> 2004/09/10/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Cari açığı frenlemek 
</HEADLINE>
<TEXT>


Cari işlemler açığının büyümeden kaynaklandığı konusunda bir uzlaşmanın oluştuğu anlaşılıyor. Oysa biz geçen haftalarda artan ithalatın kısmen canlı iç talepten, ama kısmen de başka etmenlerden kaynaklandığını yazdık. Demek ki, pek kabul görmüyor. 
Kısaca tekrarlayalım asıl artış tüketim mallarında. Ama bu da dayanıklı tüketim malları, daha doğrusu otomobil ithalatından kaynaklanıyor. Çoğu alım da kredili. Ancak son zamanlarda yükseltilen tüketici kredi faizlerini hesaba katarsak bir yavaşlama oluşabilir. Tıpkı otomobilde olduğu gibi, yatırım mallarında gözlenen ithalat artışı da birikmiş bir ihtiyacın giderilmesi. O da yavaşlayacaktır. Ancak ara malları ithalatı, iç talebin tam bir göstergesidir. Fakat bu kesimde ithalat artışının daha düşük ve ihracat artışına denk olduğu gözlenmektedir. 
Özetle, cari işlemler açığı yüksektir, kısmen iç talepten kaynaklanmaktadır, ama abartılmamalıdır. Gelelim ne yapılabileceğine 
1 Elbette büyümeyi yavaşlatmak görünen ilk çare olarak gözüküyor. Böylece ithalat yavaşlayacak ve dış ticaret de dengeye doğru hareket edecektir. Ancak büyümenin frenlenmesinin iki yöntemi vardır 
Para politikasını sıkmakMaliye politikasını sıkmak 
Para politikası zaten son derece sıkı biçimde sürmektedir. Merkez Bankası koyduğu parasal hedefleri tutturmakta, üstelik MB gecelik borçlanma faizlerini de çok yüksek düzeyde tutmaktadır. Maliye politikasına gelince burada izlenen disiplin son derece başarılıdır. Milli gelirin yüzde 6.5'i kadar bir faiz dışı fazla yıl sonu için hedeflenmişken daha şimdiden bu hedef yakalanmıştır. Kısacası, her iki politikada da hükümetin fazla bir seçeneği gözükmemektedir. 
2 Kuru yükseltmek. Kur dalgalı olduğuna göre ve bu düzeyin yükselmesi isteniyorsa, bunun elde edilmesi için Merkez Bankası'nın sık sık ve yüklü döviz alımlarıyla piyasaya müdahale etmesi gerekir. Ancak burada da üç tür sıkıntı gözlenmektedir 
Maliyetler nedeniyle enflasyon yükselebilirBono yatırımcısı dövize dönmeye başlayabilir ve bu durumda Hazine bonosunun cazibesi azaldığından faiz yükselebilir. Hem borç daha pahalı döner hem de büyüme üzerinde olumsuz etkileri olur.Hepsinden öte ithalat artışının temel etmeni reel kur olmadığından ithalat yavaşlamasında alınan mesafe sınırlı kalabilir. Ve daha önemlisi ihracat ithalata bağlı olduğundan sıkıntı doğabilir. 
3 Yeni bir ekonomik tasarım yapmak. Yüksek bir büyüme hızını, sürdürülebilir biçimde, yani istikrarlı ve cari işlemler açığı yaratmadan götürebilmek için yeni bir ekonomik tasarıma gereksinim duyulduğu ortada. Bu elbette çok kolay bir seçenek değil. Enflasyonist olmayan, reel faizlerin düşük olduğu bir konjonktür yaratılarak katma değeri yüksek sektörleri geliştirmek ve daha fazla ihracatı, daha az ithalatla yapabilmeyi becerebilmek için çok kapsamlı bir çalışma gerekiyor. Ama kalıcı olan da strateji bu. 
Böyle bir modeli tasarlamadan mevcut sistemle sürdürülebilir bir büyüme düzeyi elde edemeyeceğimiz ortada. Üstelik, enflasyon düştükten sonra bu denli sıkı para ve maliye politikalarına gerek kalmayacağından, her iki politikada gevşeme başlayınca cari açık daha da büyüyecektir. 



</TEXT>
</DOC>
