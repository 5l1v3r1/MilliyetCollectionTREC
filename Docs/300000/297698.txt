<DOC>
<DOCNO> 297698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas04.html </URL>
<DATE> 2004/12/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İnleten reklama 1500 şikayet 
</HEADLINE>
<TEXT>

     Radyo ve Televizyon Üst Kurulu'nun RTÜK Alo 178 hattına, "Körpe Sucuk" reklamında "cinsel içerikli inlemeler kullanıldığı" gerekçesiyle 10 gün içinde 1500 şikayet geldi. Alo RTÜK 178 Hattı'na "Körpe Sucuk" reklamı nedeniyle gelen şikayetlerde reklamın ahlak dışı olduğu vurgulanırken, acilen yayından kaldırılması istendi. Kimi vatandaşlar RTÜK'ü, reklam kaldırılıncaya kadar aramakla tehdit ederken, reklama "porno reklam" benzetmesi yapıldı. 10 gün içinde 1500'ün üzerinde şikayet alan reklam için gelen telefonların bazıları şöyle "-Sanki seks filmi oynatılıyor. Kadınla erkek sevişir gibi sesler çıkarıyor, -Ahlak dışı bir reklam. Türk aile ortamına yakışmayacak şekilde cinsellik içeriyor, -Bu reklamın RTÜK'ten nasıl geçtiğine şaşıyorum. Zannetmiyorum ki Türk örf ve adetlerine uygun bir reklam olsun. RTÜK'ün bu reklamı tekrar gözden geçirmesini ve yeniden değerlendirilmesini istiyorum. Eminim bir yanlışlık olmuştur ve bu yanlışlık düzeltilir, -Aşırı erotik, müstehcen buluyor, reklamların daha iyi denetlenmesini istiyoruz, -Kardeşim yiyeceklerle cinselliğin ne anlamı var. Adam yiyecek markasını anlatırken cinselliği kullanıyor. Çoluk çocuk önünde rezil oluyoruz, -Cinsellik kokan reklam ailelere uygun değil, -Porno film gibi yüz kızartıcı bir reklam, -Reklam mı porno film mi belli değil, -Reklamlarda sırf cinsellik işlenmeye başladı. Çoluk çocuk reklam izleyemeyecek miyiz kardeşim Ayıptır, bu kadar da olmaz ya. Bu Türkiye cinsellikten başka birşey bilmiyor galiba. -Hiç değilse yiyeceklerle bunların yapılmaması gerekir. Nimetler bizim için kutsaldır. -Kedi fare misali kanal değiştirip duruyoruz. 'inleten lezzetler' sloganıyla 'porno reklam' yayınlıyorlar. Daha ne kadar arayacağız verdiğimiz telefon paralarına yazık." 
     
     YİNE GELİNİM OLUR MUSUN 

     Sucuk reklamının yanısıra bir prezervatif reklamı da ahlak dışı olduğu gerekçesiyle eleştirildi. 
     Vatandaş, "Sihirli Annem" dizisinin çocuklara büyü yapmanın iyi bir şey olduğunu anlattığını belirtirken, dizinin bu nedenle yayından kaldırılmasını istedi. 
     Öte yandan, "Gelinim Olur musun " programında yarışan bir kaynananın, oğluna kötü sözler söylemesi de şikayet konusu oldu. 

     
</TEXT>
</DOC>
