<DOC>
<DOCNO> 286234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/guncel/axgun02.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyanlara Türk aday 
</HEADLINE>
<TEXT>


Emine Demirbüken, Türkiye'nin Avrupa Birliği üyeliğine karşı çıkan Alman CDU partisinin federal yönetim kurulu üyeliğine aday gösterildi 

MÜNİR BAĞRIAÇIK Berlin 

Halen CDU'nun Berlin Eyalet Yönetim Kurulu üyesi olan Emine Demirbüken, Almanya'nın en büyük partilerinden olan Hıristiyan Demokrat Birlik Partisi'nin CDU Federal Yönetim Kurulu'na aday gösterildi. CDU Berlin Teşkilat Başkanı Joachim Zeller'in adaylık önerisini kabul eden Demirbüken, 5 - 6 Aralık'ta Düsseldorf'da yapılacak kurultayda, seçilmek için yarışacak. Demirbüken'in Yönetim Kurulu'na seçilmesi, Türkiye'nin AB üyeliğine karşı çıkan ve 'imtiyazlı ortaklık' öneren CDU'da, Türkiye yanlısı görüşlerin savunulacağı anlamına da geliyor. 
Adaylık önerisinin sürpriz olduğunu belirten Demirbüken, "Adaylığım federal düzeyde de desteklenirse, sanırım CDU, kendi içinde bir ilke imza atacak" dedi. 

9 yıldır CDU'lu 
Demirbüken, 1995'te üye olduğu CDU'da 2002'de eyalet yönetimine seçilen ilk Türk kökenli oldu. Partideki liberallerce desteklenen Demirbüken, partide göç ve uyum komisyonu kurdu ve başkanlığına seçildi. Demirbüken, CDU'ya yakınlığıyla bilinen Konrad Adenauer Vakfı'nda eski Başbakan Helmuth Kohl ve CDU lideri Angela Merkel ile birlikte çalışıyor. Demirbüken, aynı zamanda parti adına Berlin Eyalet Radyo Televizyon Üst Kurulu'nda görev yapan 6 üyeden biri. 
1961 Kilis doğumlu olan Demirbüken, 8 yaşından bu yanı Berlin'de yaşıyor. Demirbüken, Berlin Teknik Üniversitesi Alman Filolojisi ve Basın Yayın Bölümü mezunu. CDU'nun Orta Ölçekli İşletmeler Birliği Başkanı Dr. Michael Wegner'le evli olan Demirbüken, 9 aylık bir kız çocuğu annesi. 


</TEXT>
</DOC>
