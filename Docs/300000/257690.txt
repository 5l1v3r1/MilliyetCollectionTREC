<DOC>
<DOCNO> 257690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur15.html </URL>
<DATE> 2004/07/23/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Prof. Dr. Erel Ulaştırma Bakanı ve TCDD Genel Müdürü'nü uyardım 
</HEADLINE>
<TEXT>

     Yıldız Teknik Üniversitesi YTÜ İnşaat Mühendisliği Bölümü öğretim üyesi Prof. Dr. Aydın Erel, ''hızlandırılmış trenin kaza yapacağını önceden saptadığını'' ileri sürerek, ''Onun için Ulaştırma Bakanı ile TCDD Genel Müdürü'nü uyardım ve hızlandırılmış tren seferlerinin durdurulmasını istedim'' dedi. 
     Prof. Dr. Erel, yaptığı açıklamada, hızlandırılmış trene ilişkin daha önce hazırladığı bilimsel raporu yetkililere sunduğunu ifade etti. Erel, şunları kaydetti 
     ''Ben bu kazanın olacağını önceden saptamıştım. Onun için de Sayın Ulaştırma Bakanı ile TCDD Genel Müdürü'nü 5 Temmuz'da uyardım. Daha sonra 14 Temmuz'da TCDD Genel Müdürlüğü'nde yapılan toplantıda yine uyardım. 'Lütfen bu trenleri seferden çekin. Çünkü kaza riski var' dedim. Bugüne kadar bu konuda ilgi göstermeyen öğretim üyeleri, o toplantıdan sonra bana hak verdiler. Çünkü ben bunu bilimsel bir raporla ortaya koydum.'' 
     
     ''ALTYAPI YETERSİZ'' 
     Prof. Dr. Erel, TCDD'nin İstanbul-Ankara hattının, 19. yüzyılın ikinci yarısında yapıldığını, bir kısmının da daha sonra yenilendiğini hatırlattı. 
     O yıllardaki hızların çok az olduğunu ifade eden Erel, şunları söyledi 
     ''21. yüzyılda hızlar saatte 300 kilometre seviyelerine çıktı. TCDD '300 değil de o yollarda 150-160 yapalım' diye bir girişimde bulundu. Ben buna saygı duyuyorum. Olabilir aslında, olmayacak şey değil. Ama yolların altyapısını ona göre hazırlamamız lazımdı. Bizim demiryolu altyapımız bu hıza uygun değil. Trenlerimiz bu yılda bu hızla giderse her zaman kaza riski vardır. Yetkililer şimdi 'Kaza nedeni hız değil' diyorlar. Yollar kötüydü zaten. Uyarılarım dikkate alınmadı. Bugün ben çok üzgünüm. Bu, bir afettir. 
     Bağımsız Ulaşım Sendikası'ndan yapılan açıklamada ise facianın yaşandığı bölgede hızlandırılmış trenin hızının 70-80 değil, 130 kilometre olduğu öne sürüldü. 
     
</TEXT>
</DOC>
