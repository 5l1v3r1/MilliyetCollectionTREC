<DOC>
<DOCNO> 280793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur33.html </URL>
<DATE> 2005/03/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Raylardan hırsızlığa suçüstü .. 
</HEADLINE>
<TEXT>

     Hırsızların, demiryollarında rayları birbirine bağlayan vidalarla çubuk demirleri hurdacılara satmak için söktükleri bildirildi. 
     Jandarma yetkililerinden alınan bilgiye göre, Osmaniye'nin Günyazı-Toprakkale arasındaki demiryolunda, rayları sabitleştirmede kullanılan büyük vidalar ile demir çubukları söküp traktöre yüklemeye çalışan 3 kişi suçüstü yakalandı. 
     Demiryolunda can ve mal güvenliğini tehlikeye atma pahasına vida ve demir çubukları söküp hurdacılara satmak istedikleri belirlenen S.Y 49 ile oğulları Y.Y 22 ve H.Y 20 gözaltına alındı. 
     Devlet Demir Yolları Adana 6. Bölge Müdürü Hasan Tahsin Köprülü, konuyla ilgili AA muhabirine yaptığı açıklamada, yapılanın ''hırsızlık değil cinayete teşebbüs'' olduğunu belirterek, tepki gösterdi. 
     Köprülü, demiryolunda can ve mal güvenliği için rayların sağlıklı olmasının büyük önem taşıdığına dikkati çekerek, şunları söyledi 
     ''Rayları birbirine bağlayan ve bilon diye tabir ettiğimiz büyük vidalar ile cebre dediğimiz iki ray arasıdaki demir çubuklar güvenlik için büyük önem taşıyor. Bunların sökülmesi ya da yerinden oynaması kazalara zemin hazırlar. Bu nedenle demiryolu güvenliğine büyük önem veriyor, 24 saat süreyle kontrol altında tutuyoruz.'' Köprülü, geçen hafta da aynı bölgede benzer olayın yaşandığını, bu kez demiryoluna taş konularak trenin raydan çıkmasına zemin hazırlandığını anımsatarak, ''Bu olayda da demiryollarına olan güvenin sarsılması ya da başka nedenler etken olabilir. Bu kişiler jandarma tarafından yakalanarak adliyeye sevk edildi. Daha sonra da tutuksuz yargılanmak üzere serbest bırakıldıklarını öğrendik'' dedi. 
     Daha önce de yine Osmaniye güzergahında tren hattının ortasına taş konulduğunu vurgulayan Köprülü, ''Bu nedenle iş makinesi raydan çıkmıştı. Ancak bu bir yolcu treni de olabilirdi'' diye konuştu. 
     Köprülü, demiryolunda güvenliğin sağlanması konusunda sıkı tedbirler aldıklarını, vatandaşlardan da şüpheli gördüklerini en yakın güvenlik güçlerine haber vermelerini beklediklerini sözlerine ekledi. 
     
</TEXT>
</DOC>
