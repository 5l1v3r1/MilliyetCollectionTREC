<DOC>
<DOCNO> 298905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonsiy01.html </URL>
<DATE> 2004/12/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TBMM, 2005 yılı bütçesi için mesai yapacak... 
</HEADLINE>
<TEXT>

     TBMM Genel Kurulu, bu hafta 2005 Mali Yılı Bütçe Kanunu Tasarısı için mesai yapacak. 
     TBMM Plan ve Bütçe Komisyonu'nda yaklaşık 1 ay süren ''bütçe maratonu'', bu kez Genel Kurul'a taşınacak. Yarın bütçenin tümü üzerinde görüşmeler yapılacak. Bütçe Tasarısı'nın görüşmeleri 9 günde tamamlanacak. Hafta sonu da dahil her gün saat 11.00'de toplanacak Genel Kurul, günlük program bitinceye kadar çalışmalarını sürdürecek. 
     Bütçenin tümü üzerinde gruplar ve Hükümet adına yapılacak konuşmalar için birer saat, kişisel konuşmalara 10'ar dakika süre verilecek. Bakanlık ve daire bütçeleri üzerinde görüşmelerde ise Hükümet ve gruplara 45'er dakika, kişisel konuşmalara 10'ar dakika süre tanınacak. Bütçe görüşmelerinin sonunda grup ve Hükümet'e birer saat, kişisel konuşmalara yine 10'ar dakika verilecek, soru cevap işlemi 20 dakikada gerçekleştirilecek. Grup adına yapılacak görüşmelerde konuşma süresi birden fazla kişi tarafından kullanılabilecek. 
     
     BÜTÇE MARATONU BAŞLIYOR 
     Genel Kurul'da yarın bütçenin tümü üzerinde görüşmelerin ardından TBMM Başkanlığı, RTÜK, Cumhurbaşkanlığı, Sayıştay, Anayasa Mahkemesi Başkanlığı'nın bütçeleri görüşülecek. 
     Başbakanlık, Dış Ticaret Müsteşarlığı, Gümrük Müsteşarlığı, Sosyal Hizmetler ve Çocuk Esirgeme Kurumu, Diyanet İşleri Bakanlığı'nın bütçeleri 21 Aralık Salı Hazine Müsteşarlığı, Devlet Planlama Teşkilatı DPT Müsteşarlığı, Devlet İstatistik Enstitüsü DİE Başkanlığı, Gençlik ve Spor Genel Müdürlüğü, Vakıflar Genel Müdürlüğü, Danıştay Başkanlığı bütçeleri 22 Aralık Çarşamba günü tartışılacak. 
     Milli Savunma Bakanlığı, Çevre ve Orman Bakanlığı ile bağlı kuruluşları Orman Genel Müdürlüğü, Devlet Meteoroloji İşleri Genel Müdürlüğü, Tarım ve Köyişleri Bakanlığı ile bağlı kuruluşu Tarım Reformu Genel Müdürlüğü ve Köy Hizmetleri Genel Müdürlüğü, Ulaştırma Bakanlığı ve bağlı kuruluşu Denizcilik Müsteşarlığı bütçeleri 23 Aralık Perşembe günü ele alınacak. 
     İçişleri Bakanlığı, Emniyet Genel Müdürlüğü ve Jandarma Genel Komutanlığı ile Sahil Güvenlik Komutanlığı, Dışişleri Bakanlığı, Enerji ve Tabii Kaynaklar Bakanlığı ve bağlı kuruluşları Petrol İşleri Genel Müdürlüğü ile DSİ Genel Müdürlüğü, Sanayi ve Ticaret Bakanlığı bütçeleri ise 24 Aralık Cuma günü görüşülecek Adalet Bakanlığı, Yargıtay Başkanlığı, Milli Eğitim Bakanlığı, YÖK ile üniversitenin bütçesi 25 Aralık Cumartesi Sağlık Bakanlığı ile Hudut ve Sahiller Sağlık Genel Müdürlüğü, Çalışma ve Sosyal Güvenlik Bakanlığı, Bayındırlık ve İskan Bakanlığı ile bağlı kuruluşları Karayolları Genel Müdürlüğü ile Tapu ve Kadastro Genel Müdürlüğü, Kültür ve Turizm Bakanlığı bütçeleri 26 Aralık Pazar ele alınacak. 
     
     KOMİSYON TOPLANTILARI 
     TBMM Plan ve Bütçe Komisyonu, 21 Aralık Salı günü, vergi uygulamalarının basitleştirilmesi, vergi mevzuatının Yeni Türk Lirası'na YTL uyumlaştırılması ve gelir vergisi tavanının yüzde 45'ten 40'a indirilmesini öngören yasa tasarısını görüşecek. 
     Bayındırlık, İmar, Ulaştırma ve Turizm Komisyonu, 23 Aralık Perşembe günü toplanarak Kadastro Kanunu'nda değişiklik yapılmasını içeren tasarı ile Denizcilik Müsteşarlığı'nın kuruluş ve görevleri hakkında KHK'da değişiklik yapılmasını içeren yasa tasarısını ele alacak. 
     KİT Komisyonu ise denetimlerini bu hafta da sürdürecek. Komisyon 21 Aralık Salı günü Sosyal Yarımlaşma ve Dayanışmayı Teşvik Fonu, 22 Aralık Çarşamba günü Eti Holding, 23 Aralık Perşembe günü ise Türkiye Demir Çelik İşletmeleri'nin 2002 yılı hesaplarını inceleyecek. 
     
</TEXT>
</DOC>
