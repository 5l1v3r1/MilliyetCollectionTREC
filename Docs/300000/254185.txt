<DOC>
<DOCNO> 254185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur07.html </URL>
<DATE> 2004/07/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İzmir'de zorla kız kaçırma .. 
</HEADLINE>
<TEXT>

     İzmir'in Çamdibi semtinde bıçak zoruyla kaçırılan genç kız, polisin düzenlediği baskın sonucu alıkonulduğu evden kurtarıldı. Olayla ilgili 2 kişi yakalanırken, 3 kişinin arandığı bildirildi. 
     Alınan bilgiye göre, polise başvuran F.P. 17 , Karacaoğlan Mahallesi'ndeki evlerinin önünde arkadaşı H.A. 17 ile otururken 5 kişi tarafından bıçak zoruyla otomobile bindirilerek Atatürk Parkı'na götürüldüklerini anlattı. Genç kız, kendisini döven ve sonra serbest bırakan zanlıların, arkadaşı H.A'yı alıkoyduğunu söyledi. 
     Bu şikayet üzerine harekete geçen polis ekipleri, kızları kaçıran zanlılardan Şenol B'yi Atatürk Parkı'nda yakaladı. Kaçırılan H.A'nın babası Ahmet A. ve mahalle sakinleri tarafından linç edilmek istenen Şenol B. 18 , polis otomobiline bindirilerek olay yerinden uzaklaştırıldı. 
     Polis ekipleri, H.A'nın alıkonulduğu evi tespit ederek, operasyonla genç kızı kurtardı. 
     Operasyonda, çok sayıda sabıkası bulunan Onur K. 19 yakalandı. Olaya karışan ve polisin operasyonundan önce evden ayrılan 3 kişinin ise arandığı bildirildi. 
     Bu arada, olayın şokunu üzerinden atamayan ve karakolun önündeki bankta otururken bayılan F.P., SSK Yenişehir Hastanesi'ne kaldırıldı. 

     
</TEXT>
</DOC>
