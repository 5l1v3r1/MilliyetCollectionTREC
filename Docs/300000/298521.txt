<DOC>
<DOCNO> 298521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo19.html </URL>
<DATE> 2004/12/17/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Aktuğ Gökdeniz ve Fatih'i satmayı hiçbir zaman düşünmedim... 
</HEADLINE>
<TEXT>

     Trabzonspor Kulübü Başkanı Atay Aktuğ, yeniden seçildikleri takdirde tek hedeflerinin şampiyonluk olduğunu söyledi. 
     Aktuğ, AA muhabirine yaptığı açıklamada, bordo-mavili takımın her zaman hedefinin şampiyonluk olduğunu belirterek, ''Geçtiğimiz yıl bu hedefimize çok yaklaşmıştık ama olmadı. Bu sezon da lige çok iyi başladık. Bu yıl da amacımız şampiyonluk. Kongrede seçildiğim takdirde her zaman olduğu gibi tek hedefimiz var, o da şampiyonluk'' dedi. 
     
     GÖKDENİZ VE FATİH 

     Sezon başında Gökdeniz Karadeniz ve Fatih Tekke'nin transferi konusunda diğer kulüplere hiç taviz vermediklerini de kaydeden Aktuğ, ''Bütün baskılara rağmen, milyonlarca dolar teklif edilmesine karşın, bu oyuncularımızı elimizde tuttuk. Tabii bunda oyuncularımızın da desteği var. Ama Gökdeniz ve Fatih'i satmak hiçbir zaman aklımın ucundan bile geçmedi'' diye konuştu. 
     Trabzonspor'un Şampiyonlar Ligi ön eleme turunda Dinamo Kiev'e elenmesinin şansızlık olduğunu belirten Aktuğ, şöyle devam etti 
     ''Dinamo Kiev'e karşı deplasmanda aldığımız 2-1'lik galibiyet çok daha farklı olabilirdi. Biz o maçı 5-1 bile alabilirdik. Aynı kadro ile kendi sahamızda onlarla oynadık ve kaybettik. Şampiyonlar Ligi'ne kalamamak tamamen bir iş kazasıydı.'' Aktuğ, teknik direktörlük konusunda kongreden sonra Şenol Güneş'in kararını beklediklerini ve ona göre hareket edeceklerini de kaydetti. 
     
     KONGRENİN HUZUR İÇERİSİNDE GEÇMESİ İÇİN BAZI KARARLAR ALINDI 

     Trabzonspor Kulübü'nün 18-19 Aralık'ta 19 Mayıs Spor Salonu'nda yapılacak olağan kongresinin huzur içinde geçmesi için bazı kararlar alındı. 
     Valilik Basın ve Halkla İlişkiler Müdürlüğü'nden yapılan yazılı açıklamada, olağan kogrede alınacak güvenlik önlemleriyle ilgili Vali Yardımcısı Erdoğan Aygenç başkanlığında ilgililerin katılımıyla toplantı yapıldığı ve bazı kararlar alındığı belirtildi. 
     Kongrenin başlamasından 1 saat önce 19 Mayıs Spor Salonu ve çevresinde gerekli aramaların İl Emniyet Müdürlüğü yetkililerince yapılmasına karar verildiğinin kaydedildiği açıklamaya, şöyle devam edildi 
     ''Çevredeki kesici ve yaralayıcı maddeler ile salon içinde yanıcı, patlayıcı maddeler varsa Gençlik Spor İl Müdürlüğü yetkililerince temizlenerek salonun 18 Aralık Cumartesi günü saat 08.30'da Emniyet Müdürlüğü'nün ilgili birimine teslim edilmesine, akabinde gerekli kontroller yapılana kadar Trabzonspor Kulübü görevlileri de dahil olmak üzere hiçkimsenin salona alınmamasına, saat 09.00'dan itibaren salon görevlileri, saat 10.00'dan itibaren de delege ve misafirlerin salona alınmasına karar verilmiştir.'' Salona gireceklerin mutlaka delege kartını göstermeleri gerektiğinin vurgulandığı açıklamada, şunlar kaydedildi 
     ''Salon içersine hiçbir şekilde sopalı pankart alınmayacak, salon içinde yeterli sayıda emniyet görevlisi bulundurulacak, taşkın hareket eden delegeler Trabzonspor Kulübü yöneticileri tarafından uyarılacak, kurallara uymayanlar hakkında yasal işlem yapılacaktır. Ayrıca salon önünde İl Sağlık Müdürlüğü'nce 1 ambulans, Trabzon Belediyesi'nce de 1 adet itfaiye aracı hazır bulundurulacaktır.'' 
     
</TEXT>
</DOC>
