<DOC>
<DOCNO> 296046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas11.html </URL>
<DATE> 2004/12/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'Saakaşvili gelecek' dediler, yiyip, içip gittiler 
</HEADLINE>
<TEXT>

     
     Muhammet KAÇAR RİZE, DHA 
     

GÜRCİSTAN Devlet Televizyonu'nda görevli olduklarını ileri sürerek, Cumhurbaşkanı Mikhail Saakaşvili'nin Rize'ye gelişi öncesi devlet televizyonu adına ön çalışma yaptıklarını öne süren iki Gürcü, Rize Öğretmen Evi'nde kaldı. 2 gün boyunca yiyip, içen Gürcüler, yol parası alarak ortadan kayboldu. 
     Jabab Ojguna ile Giorgi Kharcıhladze adlı Gürcistan uyruklu 2 kişi, Rize Valiliği Basın ve Halkla İlişkiler Müdürlüğü'ne başvurarak Gürcistan Devlet Televizyonu'nda görevli olduklarını, Cumhurbaşkanları Mikhail Saakaşvili'nin önümüzdeki günlerde Rize'ye ziyarette bulunacağını öne sürerek Vali Enver Salihoğlu ile görüşmek istedi. Ancak yapılan inceleme ardından Dışişleri Bakanlığı'ndan Cumhurbaşkanı Saakaşvili'nin Rize ziyaretinin söz konusu olmadığına dair bilgi alınınca 2 Gürcü, Vali Salihoğlu ile görüştürülmedi. 
     Valilikten istediklerini alamayan Gürcüler daha sonra da Rize Belediyesi'ne gitti. Başkan Halil Bakırcı il dışında olduğu için Özel Kalem Müdürü Fahrettin Kaya ile görüşen Gürcüler, burada da aynı şeyleri anlattarak ziyaret öncesi çekim yapacaklarını söyledi. Beraberlerinde kamera veya fotoğraf makinesi bulunmadığı belirtilen Gürcüler, belediye tarafından Rize Öğretmen Evi'ne yerleştirildi. 2 gün boyunca burada kalan Gürcüler, daha sonra iddiaya göre belediyeden yol parası alıp ansızın ortadan kayboldu. 
     Belediye Özel Kalem Müdürü Fahrettin Kaya, ''Gürcistan Devlet Televizyonu'nda çalıştıklarını ve Cumhurbaşkanlarının Rize'ye geleceğini söylediler. Gürcüler'in görünüşleri biraz şüphe uyandırıcıydı. Saç ve sakalları birbirine girmiş işçiyi andırıyorlardı'' dedi. 
     Olayla ilgili olarak açıklama yapan Rize Valisi Enver Salihoğlu ise, başvuruyu doğrulayarak, ''Biz yabancı basın mensupları ile görüşmek için önce bunların kaynaklarını araştırıyoruz. Konuyu Dışişleri Bakanlığı'na sorduk. Böyle bir gezi olmadığını öğrendik. Kendileri ile de görüşmedim. Zaten verdikleri bilgiler de sağlıklı görülmedi. Uluslararası ilişkilerde Dışişleri Bakanlığı'nın bilgisi olmadan hareket etmeyiz'' dedi. 
     Rize Belediye Başkanı Halil Bakırcı ise, konuya ilişkin açıklamasında, il dışında olduğu için özel kalem müdürünce arandığını belirterek, ''Her gelene olduğu gibi onlara da çay ikram ettik. Bize maliyetleri düşük oldu. Biz bir kurumuz. Karşı taraftan gelen insanların teyidini almadan herhangi ciddi bir ilişkiye girmeyiz. Ama maalesef her meslekte olduğu gibi bu meslekte de bazı art niyetli kişiler çıkabiliyor. Kendini bilmez iki Gürcü gelmiş, burada 1-2 gün kalmaları bazı kurumları rahatsız etmiştir. Ama her hangi bir dolandırıcılık olayına sebebiyet vermemişler. Arkadaşlar dikkatli davranmışlar. Cumhurbaşkanı gelecek olsa Dışişleri Bakanlığı'nın haberi olur. Eğer bunlar dolandırıcı iseler çok acemiydiler.'' Başkan Bakırcı, masraflarının belediyece karşılanıp karşılanmadığı, yol parası verilip-verilmediği konusundaki soruyu yanıtsız bıraktı. 
     
</TEXT>
</DOC>
