<DOC>
<DOCNO> 283683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun12.html </URL>
<DATE> 2004/10/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Powell Tayvanlıları kızdırdı... 
</HEADLINE>
<TEXT>

     Tayvan lideri Çen Şui-bian, ABD Dışişleri Bakanı Colin Powell'ın Tayvan'ın statüsüyle ilgili sözlerine tepki gösterdi. 
     Çen, Tayvan'a 8 günlük bir ziyaret için gelen eski Güney Kore Devlet Başkanı Kim young-Sam ile görüşürken, Tayvan'ın hiçbir zaman Çin Halk Cumhuriyeti'ne ait olmadığını ileri sürerek, ''Tayvan, kesinlikle egemen, bağımsız bir ülkedir'' dedi. 
     Çen, ABD ile diplomatik ilişkileri olsa da, olmasa da bu gerçeğin değişmeyeceğini savundu. 
     Hong Kong'da yayımlanan South China Morning Post gazetesinin haberine göre, 24-25 Ekim günleri Çin'i ziyaret eden Powell, Pekin'de Hong Kong televizyon kanalı Phoenix'e verdiği demeçte, ''Tayvan bağımsız ve egemen bir ülke değildir, bu bizim politikamızdır'' demişti. 
     Powell, CNN'e yaptığı açıklamada da tarafların tek taraflı girişimde bulunmalarını istemediklerini belirtmişti. 
     
</TEXT>
</DOC>
