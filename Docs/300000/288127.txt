<DOC>
<DOCNO> 288127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur13.html </URL>
<DATE> 2004/11/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kocayı eşinin önünde bıçakladılar, 'gürültü bizde değil' dedirttiler 
</HEADLINE>
<TEXT>

     Hasan DUMAN DHA 

BURSA'nın Karacabey İlçesi'nde fırıncılık yapan 2 çocuk babası 39 yaşındaki Rıdvan Canbaz, gece evine gelen iki kişi tarafından eşinin gözü önünde bıçaklanarak öldürüldü. Çıkan gürültü üzerine kapıya gelen yönetici, "Ne oluyor '' diye sordu. Katiller, fırıncının eşinin sırtına bıçak dayayıp, "Birşey yok, ses bizden gelmiyor'' dedirtti. Cinayet, sabah kalktığında annesini elleri ayakları bağlanmış, ağzı bantlanmış halde bulan 11 yaşındaki Cemre Canbaz'ın, komşularından yardım istemesi sonucu ortaya çıktı. 
     Karacabey'in Emirsultan Mahallesi'ndeki cinayet, Tat Yapı Kooperatifi A- 1 Blok, 4'üncü kattaki dairede işlendi. İlçedeki Akcan Ekmek Fırını ortaklarından Rıdvan Canbaz dün sabaha karşı zilin çalması üzerine kapıyı açtı. Bıçakla tehdit ettikleri Canbaz'ı yatak odasına götüren kimliği belirsiz iki kişi, eve hırsızlık amacıyla geldiklerini söyledi. Rıdvan Canbaz'ın eşi Sevda Cambaz'ı sessiz kalmaması halinde ölümle tehdit eden iki kişi oturma odasında beklemesini istedi. 
     Bu sırada sanıklardan biri dolapları karıştırırken, diğeri kendisiyle tartışan Rıdvan Canbaz'ı bıçaklamaya başladı. Canbaz'ın yardım için bağırması, apartman sakinleri tarafından duyuldu. Katiller, Canbaz'ı bıçaklayarak öldürürken, apartmanda yaşanan panik sonucu yönetici Semih Yolcu, katları teker teker dolaşıp, sesin nereden geldiğini araştırmaya çalıştı. Bu sırada, kapının zilinin çalındığını duyan katiller, 28 yaşındaki Sevda Canbaz'ı ölümle tehdit edip, bıçağı sırtına dayayarak kapıyı açtırdı ve "Bu ses bizden gelmiyor'' dedirtti. Katiller, apartman sakinlerinin çevrede araştırma yaptıktan sora evlerine çekilmesi üzerine Sevda Canbaz'ın el ve ayaklarını bağlayıp, ağzını da bantla kapattıktan sonra kaçtı. 
     Cinayet, 9 yaşındaki kardeşi Ceren ile aynı odada kalan 11 yaşındaki Cemre'nin dün saat 08.00'de uyanmasıyla ortaya çıktı. Annesinin el ve ayaklarının bağlandığını, ağzının bantla kapatıldığını gören küçük Cemre komşularından yardım istedi. Eve gelen komşuları, Sevda Cambaz'ın ellerini ve ayaklarını çözüp ağzındaki bantı çıkardı. Canbaz'ın, "Kocamı öldürdüler. Yatak odasına bakın'' demesi üzerine yatak odasına giren komşular Rıdvan Canbaz'ın yatakta üzeri örtülmüş cesediyle karşılaştı. Geçen yıl evinden 2.5 milyar liralık eşyası çalınan Sevda Canbaz, ifadesi alınmak üzere karakola götürülürken, çocuklara komşuları sahip çıktı. 
     Polis, cinayetin planlı işlenip hırsızlık süsü verilmiş olduğu ihtimalini de gözönüne alarak çok yönlü soruşturma başlattı. Evde parmak izi alan polis, evden bir şey calınıp çalınmadığını da araştırıyor. 
     
     40 BIÇAK DARBESİ 
     Öte yandan, Adli Tabip tarafından evde yapılan ön otopside Rıdvan Cambaz'ın vücudunda 40'a yakın bıçak darbesi belirlendi. Canbaz'ın cesedinin Bursa Adli Tıp Kurumu'na götürülmesi için ceset torbası arandı, ancak bulunamadı. Yaklaşık 45 dakika bekletilen ceset, daha sonra battaniyeye sarılarak ambulansa konuldu ve Adli Tıp Kurumu'na götürüldü. 
     
</TEXT>
</DOC>
