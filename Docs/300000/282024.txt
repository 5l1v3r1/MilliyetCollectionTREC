<DOC>
<DOCNO> 282024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/axgun01.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hararetli tartışmalar 
</HEADLINE>
<TEXT>


Yeşiller Grubu'nun konferansında ateşli tartışmalar yaşandı. Diyarbakır Belediye Başkanı Baydemir'in sözleri tepki çekti. Bir izleyici de Orhan Pamuk'u eleştirdi 

PINAR AKTAŞ İstanbul 

AP Yeşiller - EFA Grubu'nun Hilton Sergi ve Fuar Alanı'ndaki toplantısı belki de Türkiye'de son iki gündür demokrasi ve ifade özgürlüğünün en yoğun yaşandığı yerlerden biriydi. Herkesin dilediğince konuştu, ateşli tartışmalar yaşandı.İkinci günün ilk oturumu olan "sivil özgürlükler" toplantısına katılanlar, günün en zevkli tartışmalarından birine tanık oldu. 
Diyarbakır Belediye Başkanı Osman Baydemir, Kürt sorunun çözümünde statükonun korunması, silahlı mücadelenin devamı ya da iki tarafın da karşılıklı tavizler vermesi olmak üzere 3 öneri sundu. İlk iki seçeneğin başarılı olmadığını söyleyen Baydemir, üçüncü seçeneğin başarılı olabileceğini savundu. Baydemir'in konuşmasında değindiği diğer konular, bazı sivil toplum örgütü temsilcilerinin tepkisine yol açtı. 

Baydemir'e eleştiri 
Marmara Grubu İnsan Hakları Platformu Başkanı Müjgan Suver, "Baydemir, Kürtçenin yasal olmadığını daha sonra doğuda kadınların sadece Kürtçe bildiklerini söyledi. 'Kürtçe yasak, konuşamıyoruz' diyor, sonra 'kadınlarımız Kürtçe konuşuyor' diyor. Ağalık sistemini 'Devlet başımıza koydu' dedi. Devlete karşı silahlı ayaklanmayı akıl edenler nasıl oluyor da ağalık sistemine karşı silahlı mücadeleye giremedi" diye konuştu. 
Yabancı konukların özellikle Ermeni sorununa ilişkin soruları üzerine Türk konuşmacılardan "Niye azınlıklar deyince aklınıza sadece Ermeniler ve Kürtler geliyor Bu ülkede 26 tane etnik grup var" tepkisi geldi. 

Yılmaz da katıldı 
Eski Başbakan Mesut Yılmaz'ın da katıldığı oturumda konuşan Orhan Pamuk, bir izleyicinin milliyetçilik konusunda eleştirilerine maruz kalınca sert cevap vererek, "Bana milliyetçiliği öğretemezsiniz. Milliyetçilik adı altında ülkemizde neler yapıldığını biliyoruz" diye konuştu. Toplantıyı yöneten Daniel Cohn-Bendit, Dışişleri Bakanı Gül'e, "Bu toplantıdan sonra AKP, Avrupa'da Hıristiyan Demokratlara mı katılacak, yoksa Yeşillere mi " sorusunu yöneltti. Gül de şu yanıtı verdi "En zor soruyu sordular. Burada cevap vermeyeceğim. Bunu partide tartışacağız." 

'Parmağıma bavul düştü' 

Toplantı öncesi, Yaşar Kemal, Zülfü Livaneli, İshak Alaton gibi isimlerle keyifli bir sohbete dalan Kemal Derviş'in sol elinin yüzük parmağında küçük bir bandaj dikkat çekti. Davetlilerin "Geçmiş olsun" dediği Derviş, "Üzerine bavul düştü" yanıtını verdi. 


</TEXT>
</DOC>
