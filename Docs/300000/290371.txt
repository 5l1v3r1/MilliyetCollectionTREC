<DOC>
<DOCNO> 290371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/bila.html </URL>
<DATE> 2004/11/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ekonomik mutabakat 2 
</HEADLINE>
<TEXT>


1 Mart tezkeresinin ekonomik mutabakat ekinin ikinci bölümünde, nitelikli sanayi bölgelerinden, Bak - Ceyhan boru hattına, askeri alımlardan Irak'ın yeniden inşasına kadar Türkiye - ABD işbirliğinin detayları yer alıyor. 
Hükümler şöyle 

TERCİHLİ TİCARET DÜZENLEMELERİ 
Genelleştirilmiş Tercihler Sistemi 
- ABD hükümeti, Genelleştirilmiş Tercihler Sistemi GTS çerçevesinde Türkiye'den ithal edilecek bazı altın mücevherat ve diğer bazı ürünlere gümrük muafiyeti tanıyacak, ayrıca bu yıl içinde ilave Türk mallarının da GTS listesine dahil edilmesi çalışmalarını hızlandıracaktır. Türkiye'den ABD'ye ihraç olunan söz konusu kategorilerde yer alan ürünlerin halihazırdaki tutarı 180 milyon ABD dolarıdır. 
- Genelleştirilmiş Tercihler Sistemi'ne Türkiye'nin daha fazla katılımını kolaylaştırmak amacıyla, ABD hükümeti teknik yardım sağlayacaktır. 

NİTELİKLİ SANAYİ BÖLGELERİ 
- ABD Başkanı acil ulusal güvenlik önceliği olarak Kongre'den, Türkiye'de belli bir ürün sınırlaması yapılmaksızın, Nitelikli Sanayi Bölgeleri kurulmasına izin verilmesini isteyecektir. Nitelikli Sanayi Bölgeleri, halen mevcut işyeri ve sanayi merkezleri ile yeni üretim olanaklarının bu program çerçevesine dahil edilmesi suretiyle, Türk sanayi ve çalışanları için önemli fırsat ve yararlar sağlayabilecektir. Nitelikli Sanayi Bölgeleri, Türkiye'nin eğitimli sanayi işgücünü artırabilecek, teknoloji aktarımı sağlayabilecek, böylece Türkiye'nin dünyadaki rekabet gücünü genişletebilecektir. 
- Nitelikli Sanayi Bölgeleri hükümleri altında bazı ABD kaynaklı girdilerin kullanılmasıyla üretilen tekstil ürünlerinin ülkeye girmesine izin verilecektir. Türkiye'nin dünya çapında rekabet gücü bulunduğu bilinen ayakkabı sanayii dahil olmak üzere, diğer birçok sanayi alanında yapılacak üretim, Nitelikli Sanayi Bölgeleri'nin yıllık potansiyel üretimini artıracaktır. 
- ABD, Türk firmalarının Nitelikli Sanayi Bölgeleri'nin sunduğu olanaklardan yararlanabilmeleri için yardımcı olacaktır. 
Bazı Seçilmiş Tekstil Ürünlerinin Kota Dışında Bırakılması 
ABD, Nitelikli Sanayi Bölgeleri kapsamına dahil olanlar dışında, bazı ABD kaynaklı girdilerin kullanılmasıyla Türkiye'de üretilen tekstil ürünlerinin kotasız olarak ihraç edilmesini teminen gerekli idari önlemleri alacaktır. 

ASKERİ ALIMLARDA ESNEKLİK 
Başkan, Kongre'den ABD askeri alım kurallarındaki kısıtlamaların kaldırılarak, ABD Savunma Bakanlığı'nın, önümüzdeki yıl boyunca, bölgedeki ABD güçlerinin kullanımı için Türkiye'den tekstil ürünleri satın almasına izin verilmesini isteyecektir. 

YEREL ASKERİ ALIMLAR 
ABD, Savunma Bakanlığı vasıtasıyla Türkiye ve bölgedeki ABD askeri gücünün ihtiyaçlarının karşılanması amacıyla, Türk ekonomisinden önümüzdeki yıl içinde tahmini 750 milyon ABD doları tutarında mal ve hizmet almayı taahhüt eder. 

TİCARET VE YATIRIMLAR 
ABD ve Türkiye, Irak halkının ihtiyaçlarının karşılanması ve Irak ekonomisinin canlandırılması amacıyla Irak'a gıda, ilaç ve askeri olmayan diğer malların akışının sağlanmasının önemi üzerinde mutabık kalmışlardır. Bu amaç doğrultusunda, ABD ve Türkiye beraberce çalışacaktır. Bu amaç çerçevesinde, ABD ve Türkiye, BM Petrol Karşılığı Gıda Programı çerçevesinde sağlanan insani mal ve ürünlerin Irak'a zamanlıca ulaştırılması ortak amacını paylaşmaktadır. 
- İki ülke, Türkiye'nin Petrol Karşılığı Gıda Programı uyarınca Irak halkının hayati insani ihtiyaçlarını karşılama yolunda önemli bir kaynak konumunda bulunduğu ve bulunmaya devam edeceğinin bilincindedirler. Birleşmiş Milletler programları çerçevesinde Irak'la ticaret yapan Türk firmaları, bankaları ve özel kişiler için ekonomik fırsatların korunması ve geliştirilmesinin önemi üzerinde anlaşmışlardır. Bu çerçevede, mevcut Petrol Karşılığı Gıda Programı'yla bağlantılı insani sözleşmelerinin adil ve hakkaniyet ilkelerine uygun biçimde ele alınmasına çalışmak niyetindeyiz. 
- Türkiye ile Irak arasında ulaştırma, enerji ve telekomünikasyon bağlantılarının geliştirilmesi için büyük potansiyel bulunmaktadır. Enerji kaynakları da dahil olmak üzere, sınır ötesi ticaretin sürdürülmesinin ekonomik anlamının bilincindeyiz. ABD ve Türkiye, Türkiye'nin Güneydoğu bölgesi için özel önem taşıyan bu ticaretin geliştirilmesi yönünde gayret göstereceklerdir. 
- Daha geniş bir çerçevede, Türkiye ve ABD bölgesel ticaret ve yatırımın geliştirilmesi yönünde mevcut büyük potansiyelin bilincindedirler. Bölgesel ticaret ve refahın artması için altyapı oluşturulması ve somut olanakların yaratılması yönünde öncelikli çaba göstermeyi taahhüt etmektedirler. 
- Türkiye ve ABD, Bak - Tiflis - Ceyhan petrol boru hattı ile Güney Kafkaslar Bak - Tiflis - Erzurum doğalgaz hattının başarıyla tamamlanması yönündeki kararlılıklarına bağlıdırlar. 

YENİDEN İMAR SÖZLEŞMELERİ 
- ABD ve Türkiye arasında Afganistan'da yapılan başarılı işbirliği, Türk şirketleri için milyonlarca dolarlık sözleşmelerin gerçekleşmesini mümkün kılmıştır. ABD, Irak'ta yeniden imar ve diğer sözleşmeler hususunda Amerikan ve Türk şirketleri arasında işbirliğini destekleyecektir. 
- ABD ve Türkiye, bu olanaklardan tam olarak faydalanılabilmesi için gerekli adımların geliştirilmesini teminen kamu ve özel sektör yetkililerini bir araya getiren bir çalışma grubunu toplamaya hazırdırlar. 

PETROL ARZI 
- ABD, bölgedeki dost petrol üreticileriyle temaslarını kullanarak, Türkiye'ye önümüzdeki sene boyunca 1 milyar dolar değerinde petrol hibe edilmesi için en üst seviyede gayret gösterecektir. 



</TEXT>
</DOC>
