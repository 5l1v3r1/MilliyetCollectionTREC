<DOC>
<DOCNO> 259774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo12.html </URL>
<DATE> 2004/08/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Del Bosque Berlin'de bir futbol şölenine katkıda bulunmak istiyoruz 
</HEADLINE>
<TEXT>

     Almanya'nın başkenti Berlin'de restore edilen Olimpiyat stadının açılışı için bugün Hertha BSC Berlin takımına karşı oynayacak olan Beşiktaş'ın teknik direktörü Vicente del Bosque, büyük bir futbol şölenine katkıda bulunmak istediklerini söyledi. 
     Del Bosque, yerel B.Z gazetesine yaptığı açıklamada, Berlin'de bulunmaktan büyük mutluluk duyduğunu belirterek, ''Beşiktaş ile birlikte Dünya Kupası maçlarının yapılacağı Olimpiyat stadının açılışına katılmaktan büyük gurur duyuyorum. Stadın çok güzel olduğunu duydum. Berlin'deki Olimpiyat stadının açılışında büyük bir futbol şölenine katkıda bulunmak istiyoruz'' dedi. 
     Berlin'de 200 binden fazla Türkün yaşadığını daha önce bilmediğini de ifade eden del Bosque, ''Havaalanında da coşkularını bizzat yakından yaşadım'' diye konuştu. 
     Gazetenin haberinde ayrıca, Beşiktaş'ın dün Berlin-Tegel havaalanına gelişinin yaklaşık 1 saat gecikmesinin nedeninin Okan Buruk'un pasaportunu evde unutması olduğu bildirildi. 
     Beşiktaş, bugün TSİ 17.00'de, resmi açılışı dün gece Federal İçişleri Bakanı Otto Schily ve Berlin Eyaleti Başbakanı Klaus Wowereit tarafından yapılan Olimpiyat stadında Hertha BSC Berlin'e karşı dostluk maçı yapacak. 
     
</TEXT>
</DOC>
