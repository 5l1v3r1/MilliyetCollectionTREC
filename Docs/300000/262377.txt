<DOC>
<DOCNO> 262377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun42.html </URL>
<DATE> 2004/08/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İran'da idam mahkumu ipten böyle döndü... 
</HEADLINE>
<TEXT>

     Selahattin Oğuz bildiriyor 

İran'da cinayet suçundan idam cezasına çarptırılan kişi infazın eşiğinden döndü. 
     İran basınında çıkan haberlere göre, başkent Tahran'ın 35 kilometre batısındaki Kerej kentinde 35 yaşındaki Muharrem adlı kişi, iki yıl önce mali sorunları bulunduğu Hodabehş adlı kişiyi boğarak öldürmekten suçlu bulunarak idama mahkum edildi. 
     Kerej cezaevinde dün sabah cezası infaz edilmek üzere idam sehpasına çıkarılan Muharrem'in boynuna sicimi, Hodabehş'in büyük oğlu geçirdi ve daha sonra sehpadan inerek infazı izlemek üzere yerini aldı. 
     Hodabehş'in oğlunun, daha önce mahkumu affetmesi için yapılan birçok teklifi reddetmesine rağmen infaz yapılacağı sırada mahkumu ''Allah için bağışladığını'' söylemesi üzerine, infaz durduruldu. 
     Hodabehş'in oğlu, niçin son anda mahkumu affettiğine ilişkin, ''Ölümün nasıl bir duygu olduğunu hissetmesi için bekledim'' ifadesini kullandı. 
     Muharrem ise idamdan kurtulmanın şaşkınlığıyla diz çökerek gözyaşları içinde öldürdüğü kişinin ailesine kendisini affettiği için teşekkür etti. 
     İran yasalarına göre, bir katil, öldürdüğü kişinin ailesi tarafından affedilmesi halinde idamdan kurtuluyor. 
     İran'da cinayet, silahlı soygun, tecavüz, din değiştirme ve ciddi uyuşturucu kaçakçılığı suçlarını işleyenler idam cezasına çarptırılıyor. 
     
</TEXT>
</DOC>
