<DOC>
<DOCNO> 288936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun26.html </URL>
<DATE> 2004/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fransayı karıştıran 'telekulak' davası başlıyor 
</HEADLINE>
<TEXT>

     Fransa'nın şu anda hayatta olmayan eski cumhurbaşkanlarından François Mitterrand'ın, Cumhurbaşkanlığı Sarayı içinde kurduğu terörle mücadele birimi aracılığıyla, aralarında siyasetçi, gazeteci, avukat ve sanatçıların yer aldığı çok sayıda kişinin özel telefonlarını dinlettiği yolundaki şikayete ilişkin dava, bugün Paris Mahkemesi'nde başlıyor. 
     Mitterrand'ın talimatı üzerine 1983-1986 yılları arasında telefon dinleme görevini yerine getirdikleri iddia edilen Cumhurbaşkanlığı Sarayı'nın 12 eski güvenlik görevlisi, mahkemede sanık olarak yargılanacak. 
     Tele kulak skandalı, Mitterrand'ın ikinci kez cumhurbaşkanı olarak görev yaptığı sürenin sonu olan 1993 yılında ortaya çıkmış ve Fransız kamuoyunda geniş yankı uyandırmıştı. 
     Paris Mahkemesi'nde şubat ayı ortalarına kadar sürmesi beklenen davayla ilgili olarak, sanıkların bir yıl hapis ve 45 bin euro para cezasına çarptırılmaları talebiyle yargılanması bekleniyor. 
     Fransız basınında çıkan haber ve yorumlarda, ''Mitterrand'ın, ulusal güvenlik endişesiyle değil, gayri meşru kızı Mazerine ve yakalandığı kanser hastalığını kamuoyundan saklamak ve siyasi rakiplerinin düşüncelerini öğrenmek için telefon dinletme yolunu tercih ettiği'' belirtiliyor. 
     
</TEXT>
</DOC>
