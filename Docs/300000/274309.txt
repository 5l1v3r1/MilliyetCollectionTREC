<DOC>
<DOCNO> 274309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy26.html </URL>
<DATE> 2004/09/23/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
AKP, olağanüstü toplanma istemiyle TBMM Başkanlığı'na başvurdu 
</HEADLINE>
<TEXT>

     AK Parti, TBMM'nin 26 Eylül Pazar günü saat 11.00'de toplanması istemiyle TBMM Başkanlığı'na başvurdu. 
     AK Parti Grup Başkanvekilleri Faruk Çelik, Haluk İpek, Sadullah Ergin ve bazı milletvekilleri, 208 imzalı önergeyi TBMM Başkanı Bülent Arınç'a sundu. 
     Çelik, daha sonra yaptığı açıklamada, TBMM'nin 26 Eylül Pazar günü saat 11.00'de toplanmasına ilişkin istemlerini Arınç'a ilettiklerini belirterek, ''Umarım sayın Başkan değerlendirmelerini yaptıktan sonra Pazar günü TBMM'yi, İstinaf Mahkemeleri ve Hukuk Muhakemeleri Usulü Kanunu Tasarıları ile TCK Tasarısı'nın yürütme ve yürürlük maddelerini görüşmek üzere olağanüstü toplayacaktır. Çalışmalar da bu gündem çerçevesinde tamamlanacaktır'' dedi. 
     TBMM Başkanı'ndan başka bir tarihte TBMM'yi toplama izlenimi alıp almadıklarına ilişkin bir soru üzerine, ''Tabii biz talebimizi iletmekle görevliyiz. Talebimizi sayın Başkan'a ilettik. Değerlendirme yetkisi kendilerindedir. Yapacağı değerlendirmeye hepimiz saygılıyız. Büyük ihtimalle de kısa zaman içinde Meclis'in ne zaman toplanacağına ilişkin açıklamayı yapacaklardır'' diye konuştu. 
     Çelik, Arınç'ın herhangi bir değerlendirmesi olup olmadığına ilişkin soru üzerine de ''Hayır, Meclis Başkanı kanaatini belirtmedi. Fakat talebimizle, ilgili gerekçemizle ilgili görüşme yaptık'' dedi. 
     CHP'nin de TBMM'nin olağanüstü toplanmasına ilişkin bir başvurusu olduğu anımsatılarak ''Neden bu çağrıya destek vermediniz de yeni bir önerge verdiniz '' sorusuna da Çelik, şu yanıtı verdi 
     ''Biz AK Parti'yiz, iktidar partisiyiz. Yaşanan süreci çok bilinçli bir şekilde yönettik. Neyi, ne zaman, nasıl yapacağımızı biliyoruz. Bizim için de pazar günü olağanüstü toplantı çok uygun bir zaman diye düşünüyoruz. Ötesi Meclis Başkanı'nın takdiridir.'' 
     
</TEXT>
</DOC>
