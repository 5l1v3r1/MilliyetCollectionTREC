<DOC>
<DOCNO> 285164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo33.html </URL>
<DATE> 2004/11/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Samsunspor Kötü oynanan maçlar kazanılamıyor... 
</HEADLINE>
<TEXT>

     Samsunspor Basın Sözcüsü Ercan İnce, Denizlispor yenilgisinden büyük üzüntü duyduklarını belirterek, ''Kötü oynanan maçlar kazanılamıyor'' dedi. 
     İnce, AA muhabirine yaptığı açıklamada, geçen hafta deplasmanda karşılaştıkları Denizlispor karşısında alınan 2-0'lık yenilginin beklemedikleri bir sonuç olduğunu söyledi. 
     Sahada her zamanki oyunundan uzak bir Samsunspor seyrettiklerini ve bunun sonucunda da mağlubiyetin geldiğini ifade eden İnce, alınan kötü sonucun Samsunspor'u hedefinden saptıramayacağını bildirdi. 
     Bu maçı unutarak Gaziantepspor maçını düşüneceklerini belirten İnce, şunları kaydetti 
     ''Ligde 5 maç üst üste alınan galibiyetlere Denizlispor maçını da katmak istiyorduk. Ama bilinen oyunundan uzak farklı bir Samsunspor karşımıza çıktı. Doğal olarak bizden çok daha iyi oynayan Denizlispor maçı kazanarak 3 puanı aldı. Sonuç olarak kötü oynanan maçlar kazanılamıyor. Artık önümüzde kendi sahamızda oynayacağımız Gaziantepspor maçı var.'' Öte yandan, Karadeniz ekibi hafta sonu yapacağı Gaziantepspor maçı hazırlıklarına bu akşam yapacağı çalışmayla başlayacak. 
     
</TEXT>
</DOC>
