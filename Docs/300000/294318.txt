<DOC>
<DOCNO> 294318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/siyaset/axsiy02.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tanıma beklemeyin, net tarih verin' 
</HEADLINE>
<TEXT>


Dışişleri Bakanı Gül, müzakerelerin hedefi ve temelinin tam üyelik olduğunun vurgulanması halinde Türkiye'nin 'ucu açık müzakere' ifadesini sineye çekeceğini bildirdi 

UTKU ÇAKIRÖZER Ankara 


AB Dönem Başkanı Hollanda'ya 17 Aralık'taki AB Zirvesi'nde alınacak karara ilişkin beklentilerini yazılı olarak ileten Türkiye, Kıbrıs konusunda nihai çözüm olmadan "tanımanın" söz konusu olamayacağını bildirdi. Ankara mektubunda, Türkiye'yle müzakerelerin başlangıç tarihinin ve müzakerelerin hedefinin "tam üyelik olduğunun" kararda açıkça belirtilmesini istedi. 

Mektupla iletildi 
Diplomatik kaynaklardan edinilen bilgilere göre Türkiye, Dönem Başkanlığı tarafından hazırlanan "Türkiye karar taslağı"nda değiştirilmesi ve eklenmesini istediği noktaları içeren bir mektubu önceki gün Lahey'de yapılan EUROMED toplantısı sırasında Dışişleri Bakanı Abdullah Gül aracılığıyla Hollanda'ya iletti. Türkiye'nin yanıtında şu unsurların yer aldığı öğrenildi 
KIBRIS Taslakta "Türkiye'nin Kıbrıs Cumhuriyeti ile Gümrük Birliği protokolünü imzalama kararından memnuniyet duyarız" ifadesiyle fiili tanınma isteniyordu. Yanıtta, Türkiye'nin Gümrük Birliği uygulamasına AB'ye 1 Mayıs'ta üye olan "Kıbrıs"ı da dahil ettiği anımsatılarak karar taslağında "böyle bir ifade kullanılmasına gerek olmadığı" vurgulandı. 
Rumların "tanınma" konusundaki beklentileri konusunda da Türkiye, "Kıbrıs sorununa nihai çözüm bulunmadan tanıma olamaz" karşılığını verdi. Metinde Kıbrıs'ta yapılan referandumun sonuçlarına ilişkin BM Güvenlik Konseyi'ndeki sürecin tamamlanmadığına da dikkat çekildi. 
AÇIK TARİH Müzakerelerin başlayacağı tarihin açık ve net biçimde kararda yer alması istendi.UCU AÇIK MÜZAKERE Kararda "görüşmelerin ucu açık olacağı" yönünde bir ifade yer almasına karşı çıkmayan Ankara, bu ifadeyle birlikte "müzakerelerin hedefinin ve temelinin tam üyelik olduğunun" ifadesinin de yer almasını istedi. Yanıtta, karar taslağındaki tüm "müzakere" kelimelerinin "tam üyelik müzakereleri" olarak düzeltilmesi de istendi.SERBEST DOLAŞIM "Türk vatandaşlarının serbest dolaşım hakkının AB üyeliği sonrasında da kalıcı olarak kısıtlanabileceği" ifadesine karşı çıkılan yanıtta bunun AB'nin kurucu anlaşmalarına aykırı olduğu sadece belli süreyle ve bazı şartlar altında kısıtlama olabileceği vurgulandı.EŞİTLİK Müzakerelerin yürütülmesi ve müzakere fasıllarının chapter açılıp kapatılması konusunda birliğe üye olan diğer adaylara uygulanmayan kriterlerin Türkiye'nin önüne koşul olarak konmaması istendi. 




</TEXT>
</DOC>
