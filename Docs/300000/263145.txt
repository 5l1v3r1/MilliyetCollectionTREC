<DOC>
<DOCNO> 263145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy02.html </URL>
<DATE> 2004/08/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay Başkanı ''Çakıcı'yı her vatandaşımız kadar bilmekteyim'' 
</HEADLINE>
<TEXT>

     Yargıtay Başkanı Eraslan Özkaya, ''Alaattin Çakıcı isimli şahsı, basını izleyen her vatandaşımız kadar bilmekteyim. Bu kişiyle direkt ya da dolaylı hiçbir bağlantım olmamıştır. Olması da mümkün değildir'' dedi. 
     Özkaya, bugün bazı basın organlarında yer alan haberler üzerine yaptığı yazılı açıklamada, bir kısım basın mensuplarıyla telefon görüşmelerindeki beyanlarının, kısmen tahrif edilip yorum yapılarak çarpıtılmış bir şekilde aktarıldığını belirtti. Özkaya, dört sayfalık yazılı açıklamasında özetle şunları kaydetti 
     ''Şahsımla Yargıtay'ı da hedef aldığını düşündüğüm bu durumu esefle karşılıyorum. Gerek bulunduğum konum, gerekse 40 yılı aşan hakimlik mesleği etik kurallarına harfiyen uyarak geçen yaşamım bu konuda açıklama yapmamı zorunlu kılmıştır. 
     Öncelikle şunu belirtmek isterim ki yasal yaş sınırına yaklaştığım şu günlerde böylesi gerçekdışı ve insaf ölçülerine uymayan yayınlar beni derinden yaralamış, bunun ötesinde şahsımla birlikte yargının da önemli ölçüde rencide edildiği gözlenmiştir. 
     Alaattin Çakıcı isimli şahsı, basını izleyen her vatandaşımız kadar bilmekteyim. Bu kişiyle direkt ya da dolaylı hiçbir bağlantım olmamıştır, olması da mümkün değildir. Bir hukukçu olarak hakkımı yasal çerçevede arama zorunluluğum doğmuştur. 'Adaletin bir gün herkese gerekeceği' düşüncesinde olan ve daima bu çerçevede yaşayan bir insanım. 
     Bilinmesini isterim ki bu konu kişisel karalama sınırlarını aşar ve belli bir camiayı hedef alırsa ülkemiz de sistemimiz de yaralanacaktır. Umarım, bu işe tetikçilik yapanlar dahil herkes gerçeği görür ve özür dilemesi gerekenler de gereğini yapar.'' Özkaya, MİT görevlisi Kaşif Kozinoğlu'nun ''MİT Müsteşarı'nın izniyle geldiğini söyleyerek istişari mahiyette, Alaattin Çakıcı'nın elindeki bilgileri almak istediğini, bu kişi yurtdışına çıktığı veya hapse girdiği taktirde alamayacağını, bu nedenle hakkındaki davanın bitip bitmeyeceğini, uzatılıp uzatılamayacağını'' sorduğunu söyledi. Özkaya, ''Ben de kendisine yargı prosedür ve gereğini anlatarak, kimsenin bu konuya müdahale edemeyeceğini, devletin yüksek menfaatleri için bile olsa her kurumun kendi kuralları içerisinde çalışacağını bildirdim'' dedi. 
     Özkaya, yaptığı yazılı açıklamada, 11 Ağustos 2004 tarihli Milliyet Gazetesi'nde, ''Hakime Villa Hediye Etti'' başlığı ile yer alan haberde iki Yargıtay üyesi ile Alattin Çakıcı'nın temasa geçtiğinin öne sürüldüğünü ifade ederek, 12 Ağustos 2004 tarihli Milliyet ve Hürriyet gazetelerinde ise ''Çakıcı dosyasındaki hakim Yargıtay Başkanı Özkaya'' denilerek konunun gerçeğe uygun olmayan şekilde aktarıldığını kaydetti. Özkaya, bir kısım basın mensubuyla telefon görüşmesindeki beyanlarının, kısmen tahrif edilerek ve yorum katılarak çarpıtıldığını savundu. 
     ''Şahsımda Yargıtay'ı da hedef aldığını düşündüğüm bu durumu esefle karşılıyorum'' diyen Özkaya, gerek bulunduğu konum, gerekse 40 yılı aşan hakimlik mesleğinin etik kurallarına harfiyen uyarak geçen yaşamının, bu konuda açıklama yapmasını zorunlu kıldığını belirtti. Özkaya, şöyle devam etti 
     ''Öncelikle şunu belirtmek isterim ki, yasal yaş sınırına yaklaştığım şu günlerde böylesi gerçek dışı ve insaf ölçülerine sığmayan yayınlar beni derinden yaralamış, bunun ötesinde şahsımla birlikte yargının da önemli ölçüde rencide edildiği gözlenmiştir. 
     Alaattin Çakıcı isimli şahsı basını izleyen her vatandaşımız kadar bilmekteyim. Bu kişi ile direkt ya da dolaylı hiçbir bağlantım olmamıştır, olması da mümkün değildir.'' 
     
     ''MÜTEVAZI BİR KOOPERATİF EVİ'' 

     Haberlerde geçen villanın, 90 m2 alanlı, iki kattan müteşekkil mütevazı bir kooperatif evi olduğunu belirten Özkaya, şunları kaydetti 
     ''Meslektaşlarımın da aynı kooperatifte evleri bulunması nedeniyle ve emeklilik yaşamımda onlarla birlikte olabileceğim düşüncesiyle Milas ilçesine 40 km, Bodrum ilçesine 90 km mesafede bulanan Kıyıkışlacık köyündeki Baştur Yapı Kooperatifindeki hisseyi oranın yöneticileri ve üye olan meslektaşlarım vasıtasıyla, harap vaziyette, Gaziantep'te ikamet eden, kendisini tanımadığım ve görmediğim Ahmet Şinasi Büyükhatipoğlu adlı kişiden vekili İ.Hilmi Kutman imzası ile 18.11.2003 tarihinde devraldık. Hisse eşim ve kendim adınadır. Hisse bedeli olan 25 milyar lirayı aynı tarihte Baştur Yapı Kooperatifi 295 numaralı üyelik devir bedeli olarak Gaziantep Garanti Bankası'na hissesini aldığımız kişi adına havale ettik. Baştur Kooperatifi'nden gelen 29 Kasım 2003 tarihli yazıyla bu hissenin adımıza kaydedildiği tarafımıza bildirilmiştir. 
     Kooperatif hissesi olarak devraldığımız binanın tamamlanmamış ve oturulamayacak durumda olması nedeniyle alınacak evin araştırılması esnasında da yardım eden, yargı ile işi olmayan ve yörede görev yapan kamu görevlileri vasıtasıyla tanıdığımız ve itimat telkin eden Hakkı Suha Şen isimli yükleniciye evin onarım ve tadilat işi verilmiştir. Bu kişiye yapılacak tadilatın peşinatı olarak Türkiye Vakıflar Bankası Yargıtay Bürosu'ndan çekilen 10 milyar lira kredi gönderilmiştir. Yükleniciye yapılan bir diğer ödeme aynı bankadan alınan 20 milyar lira kredinin bir bölümüyle yapılmıştır. Sonraki ödemeler imkanlarımız ölçüsünde, parçalar halinde yapılmış ve bu ödemeler genellikle yazdığım kitapların satışından olan gelirlerle karşılanmıştır.'' Özkaya, yükleniciye EFT yoluyla toplam 25 milyar lira gönderildiğini ifade ederek, havale edilen bu miktarın dışında gerek kendisinin, gerekse eşinin yöreye gittiklerinde bir kısım inşaat malzemesi alarak yükleniciye teslim ettiklerini kaydetti. Bu suretle yükleniciye ödenen paranın 30 milyar lirayı aştığını belirten Özkaya, ayrıca inşaatın eksik kalan bölümünün kendilerince yapılan yeni masrafla tamamlandığını bildirdi. 
     
     KAŞİF KOZİNOĞLU GÖRÜŞMESİ 

     Yüklenici Hakkı Suha Şen'in, binanın durumu hakkında bilgi vermek üzere, elindeki belgelerle zaman zaman Ankara'ya geldiğini, genelde telefonla görüştüklerini anlatan Özkaya, bir iki telefon görüşmesinde de ''Ankara'ya gelip döndüğünü, ancak kendisine uğrayamadığını'' söylediğini belirtti. Özkaya, şöyle devam etti 
     ''Neden uğrayamadığını sorduğumda da 'MİT'de üst düzey görevli olan arkadaşı Kaşif Kozinoğlu'na uğradığını' anlatmıştı. Bu kişiden sitayişle söz eder, MİT'in ikinci yetkili kişisi olduğunu söylerdi. Bir gün adı geçen kişinin yargıyı ilgilendiren çok önemli bir konuyu görüşmek istediğini bana açıkladı. Yargıyı ilgilendiren bu önemli konunun ne olduğunu öğrenmek için görüşelim dedim. Kendisi ile buluştuk. Bana kendisini tanıttı, MİT'deki konumunu anlattı. Konuyu ana hatlarıyla bildirdi. Sorduğumda Hakkı Suha Şen'in bu konuda kendisine yardımcı olduğunu açıkladı. Makamımda detaylı görüşmek üzere benden randevu istedi. Ben de uygun zamanda görüşelim dedim. 
     Ekibiyle birlikte ziyaretime geldi. Konuşma sırasında bana 'Müsteşarının izniyle geldiğini' söyleyerek istişari mahiyette 'Alaattin Çakıcı'nın elindeki bilgileri almak istediğini, bu kişi yurtdışına çıktığı veya hapse girdiği taktirde alamayacağını, bu nedenle hakkındaki davanın bitip bitmeyeceğini, uzatılıp uzatılamayacağını' sordu. Ben de kendisine yargı prosedür ve gereğini anlatarak, kimsenin bu konuya müdahale edemeyeceğini, devletin yüksek menfaatleri için bile olsa her kurumun kendi kuralları içerisinde çalışacağını bildirdim. Ayrılıp gitti. Bir daha da bu konu üzerinde durmadım, hatta Yargıtay'da Alaattin Çakıcı ile ilgili dosyanın karara bağlandığını da basından öğrendim.'' 
     
     İLİŞKİMİ KESTİM 

     Dosya sonuçlandıktan sonra bir telefon görüşmesinde, Şen'in kendisine, Kozinoğlu'nun ilgilendiği Çakıcı hakkındaki dosyaya ilişkin sorular sorduğunu belirten Özkaya, bu konuları Kozinoğlu'na yakınlığı sebebiyle üstü kapalı da olsa onun adına sorduğunu düşünerek genel hukuki izahlarda bulunduğunu bildirdi. Özkaya, ''Ancak, bu konunun fazla içine girdiğini anlayınca kendisine bu konunun devlet birimlerini ilgilendirdiğini, bu işlere fazla girmemesi gerektiğini, konuyu bir daha açmamasını ve sadece kendi işi ile ilgilenmesi icap ettiğini hatırlatarak onu rencide etmeyecek şekilde başlamış olduğu işleri bitirmesini bekledim. Sonra ilişkimi keserek inşaatın kalan işlerini yakınlarım vasıtasıyla tamamlattım'' dedi. 
     
     İNSAFSIZ KARALAMA VE İFTİRA 

     Özkaya, açıklamasının sonunda şunları kaydetti 
     ''Temaslarımızda, kamu görevi yapan MiT yetkililerinin bu olayda Alaattin Çakıcı'ya yardım veya onu korumak amacıyla değil, kendi görevlerinin gereği o kişiyle iletişim sağlayarak bilgi edinme çabası içerisinde oldukları anlaşılıyordu. Esasen devlet güvenliği ile ilgili çok ciddi bir kamu kurumu olan MiT hakkında aksi de düşünülemezdi. 
     Evimizin tadilat işlerini yapan yüklenicinin Alaattin Çakıcı isimli şahısla tanıştığı veya görüştüğü hususunda hiçbir bilgim olmadığı gibi, bu yönde şüphe uyandıracak bir davranış içerisinde bulunduğunu da görmedim. Bu nedenle, tadilatı yapılan mütevazı kooperatif evimizin 'bir hükümlü tarafından hediye edilen villa' şeklinde anılması da kabul edilemez bir karalamadır. Bir kısım basının hadiseyi önemli ölçüde tahrif ederek, olmayacak mecralara çekmesi kişisel anlamda beni son derece üzmesi ve rencide etmesinin ötesinde, amaçlı olarak davranıldığı kuşkularını da uyandırmıştır. 
     Bu insafsız bir karalama ve iftiradır. Elbette kimler tarafından ne amaçla yapıldığı araştırılacaktır. Bir hukukçu olarak hakkımı yasal çerçevede arama zorunluluğum doğmuştur. Ben 'adaletin bir gün herkese gerekeceği' düşüncesinde olan ve daima bu çerçevede yaşayan bir insanım. Sağduyulu Türk halkının gerçekleri görüp, doğrudan yana düşüneceğine eminim. 
     Bilinmesini isterim ki, bu konu kişisel karalama sınırlarını aşar ve belli bir camiayı hedef alırsa ülkemiz de, sistemimiz de yaralanacaktır. 
     Umarım bu işe tetikçilik yapanlar dahil, herkes gerçeği görür ve özür dilemesi gerekenler de gereğini yapar.'' Özkaya, gazetecilere, EFT işlemlerine ilişkin dekontlar ile binanın planı da dağıttı. 
     
</TEXT>
</DOC>
