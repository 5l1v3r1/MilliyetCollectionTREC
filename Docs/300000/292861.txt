<DOC>
<DOCNO> 292861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo20.html </URL>
<DATE> 2004/11/28/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizlispor PAF takımı kalecisi Gökhan, beyin kanaması geçirdi 
</HEADLINE>
<TEXT>

     Denizlispor PAF Takımı Kalecisi Gökhan Eşeoğlu, beyin kanaması geçirdi. 
     Trabzon Haluk Ulusoy Kamp ve Eğitim Merkezi'nde, Akçaabat Sebatspor ve Denizlispor PAF takımları arasında yapılan karşılaşma sırasında, Denizlispor PAF Takımı'nın kalecisi Gökhan, rakip takımın bir oyuncusuyla çarpıştı. 
     Fenalaşan Gökhan, ambulansla Trabzon Numune Hastanesi'ne kaldırıldı. 
     Beyin kanaması geçirdiği bildirilen Gökhan, ameliyata alındı. 
     
     ''ÖĞRENDİĞİMİZ KADARIYLA GÖKHAN'IN KAFATASININ BİR BÖLÜMÜNDE KIRIK VE BEYİN ZARINDA YIRTIK VAR'' 

     Denizlispor PAF Takımı Teknik Direktörü Bekir Küçükşahal, kaleci Gökhan Eşençayı'nın kafatasının bir bölümünde kırık ve beyin zarında yırtık olduğunu öğrendiklerini söyledi. 
     Gökhan Küçükşahal, Akçaabat Sebatspor Kulübü Tesisleri'nde, Akçaabat Sebatspor ve Denizlispor PAF takımları arasındaki karşılaşmanın 85. dakikasında, rakip takım forvet oyuncusunun ceza alanına gönderdiği topa, kaleci Gökhan ile rakip takım oyuncusu Mehmet Emin'in birlikte hamle yaptığını bildirdi. 
     Bu sırada her iki oyuncunun da ayağının kaydığını ve Mehmet Emin'in dizinin kaleci Gökhan'ın başına çarptığını ifade eden Küçükşahal, ''Baygınlık geçiren Gökhan'ı alarak Akçaabat Devlet Hastanesi'ne oradan da hayati tehlike kaydıyla Trabzon Numune Hastanesi'ne getirdik. Burada ameliyata alındı'' dedi. 
     Gökhan'ın kafatasının bir bölümünde kırık ve beyin zarında yırtık olduğunu öğrendiklerini kaydeden Küçükşahal, ''Doktorlar bu kırık bölümün alınması için ameliyatı sürdürüyorlar. Kesinlikle kasıtlı bir hareket değildi. Ancak talihsiz bir kaza'' diye konuştu. 
     Küçükşahal, Akçaabat Sebatsporlu yöneticilerin olaya ilgi gösterip hastaneye gelmelerinden memnun kaldıklarını da sözlerine ekledi. 
     Trabzon Numune Hastanesi'nde, Dr.Ahmet Çubukçu başkanlığındaki heyet tarafından ameliyata alınan Gökhan'ın sağlık durumunun ciddiyetini koruduğu bildirildi. 
     
</TEXT>
</DOC>
