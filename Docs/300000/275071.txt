<DOC>
<DOCNO> 275071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy03.html </URL>
<DATE> 2004/09/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şifa dağıtan belediye başkanı... 
</HEADLINE>
<TEXT>

     Asıl mesleği ortopedi hekimliği olan Muğla Belediye Başkanı Osman Gürün, yoğun belediye işlerinden fırsat bulduğu zamanlarda belediye personeli ve vatandaşları ''gönüllü'' olarak muayene ediyor. 
     AA muhabirinin görüştüğü Gürün, vatandaşlara ''daha iyi hizmet'' için politikaya atıldığını, iki dönemdir Muğla Belediye Başkanlığı görevini yürüttüğünü belirtti. 
     Gürün, bu dönem zarfında mesleği olan ortopedi hekimliğini de ''gönüllü'' olarak sürdürdüğünü ifade ederek, şunları söyledi 
     ''Bir yerlerden düşen, trafik kazası geçiren belediye işçisi, memurlar ve vatandaşlar öncelikle bana koşuyor. Ben de ilk muayenelerini yapıp devlet hastanesindeki doktor arkadaşlarıma yönlendiriyorum. Başkan olsam da hipokrat yeminim var. Hekimlik görevinin bana göre önceliği var. Sağlık her şeyden önce gelir. Örneğin bir hafta önce yemiş ağacından düşen belediye fen işleri görevlisi Rahmi Okuma yanıma gelerek, 'Başkanım ağaçtan düştüm. Omuzum ve kaburgalarım çok ağrıyor. Bir şeyler sürdüm, ama ağrılarım devam ediyor' dedi. Muayene ettim, sağ omzunda ödem tespit ettim. Acil olarak Muğla Devlet Hastanesi'ne yönlendirdim.'' Gürün, belediye personeli ve vatandaşlardan bu durumda olan haftada en az 8-10 kişinin kendisine geldiğini söyledi. 
     
</TEXT>
</DOC>
