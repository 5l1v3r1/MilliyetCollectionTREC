<DOC>
<DOCNO> 288210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/ekonomi/eko07.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzanlar'ın zırhlısını tehdit yüzünden aldım' 
</HEADLINE>
<TEXT>


EKONOMİ SERVİSİ 

Tasarruf Mevduatı Sigorta Fonu TMSF Başkanı Ahmet Ertürk'ün Uzanlar'a ait zırhlı Mercedes'i makam aracı olarak kullanmasını konu alan haberin Milliyet'te yayımlanmasından sonra Başbakan Recep Tayyip Erdoğan'a CHP İstanbul Milletvekili Berhan Şimşek tarafından yöneltilen soru önergesini Başbakan Yardımcısı Abdüllatif Şener yanıtladı. 
TMSF Başkanı Ahmet Ertürk, yazılı yanıtta, batık bankalardan dolayı alacağın tahsili amacıyla yapılan operasyonlar nedeniyle hedef haline geldiğini belirtti. Ertürk, çok sayıda tehdit mektubu ve telefonlar aldığını belirterek bunların ilgili güvenlik birimlerine bildirildiğini kaydetti. Ertürk, ilgili birimlerin tavsiyesiyle söz konusu zırhlı aracı makam aracı olarak kullandığını bildirdi. 
Şimşek'in soru önergesine verilen yanıtta, 34 TE 7643 plakalı aracın bedelinin Fon alacaklarına mahsup edildiği belirtilerek kamu menfaatine aykırı bir durumun olmadığı kaydedildi. 


</TEXT>
</DOC>
