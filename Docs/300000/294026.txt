<DOC>
<DOCNO> 294026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/ygokce.html </URL>
<DATE> 2004/12/02/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kaybeden Del Bosque 
</HEADLINE>
<TEXT>



Daha maç başlamadan önce dağıtılan kadrolarda Beşiktaş'ın sıkıntılı bir 90 dakikaya çıkacağı anlaşılmıştı. Del Bosque, Samsun'da tartışmalı biçimde kırmızı kart gören, ama UEFA Kupası'nda oynayabilecek durumda olan Pancu'yu, Ahmed Hassan'ı kulübede tutuyor, Beşiktaş'ın çift santrforu olarak İbrahim Akın ile Sergen'e görev veriyordu. Carew'in yokluğunda Veysel de 18'e girememişti. Samsun maçının kahramanı Tümer, 11'de maça başladı. Bu oyun kurgusu Beşiktaş'a golü getirdi, ama maç boyunca rahat soluk aldıracak bir zenginlik ve üstünlük yaşatamadı. Del Bosque dökülen İbrahim Akın'ı değiştirirken belki haklıydı, ama onun yerini alacak oyuncu Juanfran mı olmalıydı, çözemedik Sonradan Pancu da, Ahmed Hassan da oyuna girdiler. Ne var ki Del Bosque geç kalmıştı. Beşiktaş çok daha rahat skor avantajı yakalayabileceği bir maçta taçtan gelen bir topa engel olamayınca Bangoura'nın golüyle sıkıntıya düştü. 
Pancu'nun 87. dakikada ceza alanı içinde - dışında olup olmadığı tartışmalı pozisyondaki düşürülüşü, Beşiktaş adına geç kalmış bir üstünlük gösterisiydi. Keşke o üstünlüğü Pancu oyunun başından itibaren oynasaydı da, golle süsleyebilselerdi. 

Telaşlı baskı 
Sergen Yalçın elbette santrfor kimliğini taşıdığı zaman beklenen etkinlikte olamıyor. Ancak dün Okan'ın golündeki asisti, İbrahim Akın'a verdiği usta işi pas ve maçta alkış alan hareketleriyle görevini yaptı. Ne var ki, Del Bosque'nin oyunun başındaki tercihleri Beşiktaş'ın ayağına takılmış ağır bir pranga gibiydi. Beraberlik golünü yedikten sonra Beşiktaş maça olan inancını da kaybetmişti. Telaşlı baskı hiçbir sonuç getirmedi. 
Beşiktaş taraftarlarının üzüntü - öfke dolu duygularını anlıyoruz. Ama yaşanan tüm olaylardan günah keçisi olarak basını ve televizyon spikerini seçmelerini hiç anlamıyoruz. Bu ülkede herşeye rağmen iyi ki medya var. Medya olmasaydı, kim bilir ne kadar pislik yerin altında ya da perdelerin ardında kalacaktı. Biz görevimizi yapıyoruz. Beşiktaş taraftarları da taşıdıkları sevgi ve elektriği olumlu kullanıp takımını desteklesin yeter... Bu işler hedef saptırıp, küfür sloganları atmakla çözümlenemiyor. 
Skor tabelası Beşiktaş için hiç de iç açıcı değil. Bu kadar erken zamanda hedefsiz kalmak, takımda başka çözülmelere neden olabilir. Grupta yedi puanı bulmayana rahat yok... Parma'yı yenmeleri gerekir. Yenerler mi Dileyelim, öyle olur 



</TEXT>
</DOC>
