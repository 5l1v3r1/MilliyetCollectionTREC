<DOC>
<DOCNO> 279310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/spo02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boynum kıldan ince 
</HEADLINE>
<TEXT>


Fenerbahçe'de disiplin cezaları tıkır tıkır işliyor. Son olarak Daum'un da 200 dolar vermesinin ardından, Sarı - Lacivertliler'de neredeyse ceza ödemeyen kimse kalmadı. Kaleci Volkan, 10 bin dolarla başı çekti 

CÜNEYT KARAKAYA - Fotoğraf Yusuf Dursun 


İmmel kanunları 
DAUM'UN isteği üzerine Antrenör İke İmmel tarafından hazırlanan Samandıra Kanunları'nda kimseye taviz verilmiyor. Son olarak antrenmana geç katılan Daum'un da 200 dolarla cezaya çarptırılmasının ardından, Fenerbahçe'de neredeyse ceza görmeyen kimsenin kalmadığı belirtildi. Liste başının, Almanya'daki Mannheim ile yapılan ilk hazırlık maçında, tribünlerle tartışan kaleci Volkan olduğu öğrenildi. Genç kaleci 10 bin dolarla başı çekti. 

Ayağının ayarı yok 
CEZA maddeleri arasında ilginç olanlar da dikkati çekiyor. Topu Samandıra dışına atan futbolcu 125 milyon lira ödüyor. "Sert şut atayım" derken, meşin yuvarlağı üç kez tesis dışına çıkaran Mahmut Hanefi de 375 milyonluk ödeme yaptı, onu iki kez Fabiano izledi. Listeye göre en büyük ceza ise 50 bin dolarla Fenerbahçe'yi küçük düşürmek. İkinci sırada ise 30 bin dolar ile tesislerde alkollü bulunmak geliyor. 

Volkan Ballı, Lyon yolcusu 

FENERBAHÇE'NİN yurt dışı programlarını hazırlayan İdari Menajer Volkan Ballı, Prag'dan sonra şimdi de Lyon'a gidecek, ön araştırma yapacak. Karşılaşmanın oynanacağı stadı gezip, Sarı - Lacivertli taraftara ayrılacak tribünler konusunda bilgi alacak olan Ballı, ayrıca organizasyonun ayrıntıları için bilgi toplayacak. Sarı - Lacivertli Menajer, Lyon ile ilgili son bilgileri de teknik heyete ulaştıracak. 

İki arada bir derede 

YUSUF KOBAL 

FENERBAHÇE Teknik Direktörü Daum, Brezilya Milli Takımı'ndan perşembe günü dönecek Alex'i Gaziantepspor karşısında oynatıp, oynatmamak konusunda kararsız kaldı. Olympic Lyon ile haftaya yapılacak maçı da düşünen Alman hocanın, yorgun gelecek olan Brezilyalı futbolcuyu dinlendirmeyi düşündüğü ifade edildi. Alex ile bir görüşme yapacak olan Daum'un, Sambacı'nın durumuna göre hareket edeceği belirtildi. 

Daum işi sıkı tutuyor 

GAZİANTEPSPOR ile deplasmanda karşılaşacak olan Fenerbahçe, millilerinden ve sakat Önder Turacı'dan yoksun olarak antrenmanlarını sürdürüyor. Bir günlük iznin ardından dün lig çalışmalarına 11 kişiyle devam eden Sarı - Lacivertliler'de korkulu rüya görmek istemeyen Teknik Direktör Daum, futbolcularını istediklerini yapmaları konusunda sık sık uyarıyor. 

Manchester hayran kaldı 

YUSUF DURSUN 

ŞAMPİYONLAR Ligi'nde 8 Aralık'ta Şükrü Saracoğlu Stadı'nda Fenerbahçe ile oynayacak olan Manchester United'ın yöneticileri dün stadı gezdi, özellikle soyunma odalarına hayran kaldı. İngiliz ekibinin genel sekreteri Kenneth Merrett, yardımcısı Ken Ramsden, İngiltere Futbol Federasyonu Sorumlusu Ivor Jolly, İngiltere'nin İstanbul Konsolos Yardımcısı Peter Cook ve Manchester polis yetkililerinin bulunduğu heyete, Fenerbahçe Dış İlişkiler Müdürü Turgut Acar ve Stat Müdürü Mürşit Tarhan eşlik etti. 


</TEXT>
</DOC>
