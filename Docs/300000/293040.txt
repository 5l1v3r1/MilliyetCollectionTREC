<DOC>
<DOCNO> 293040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko01.html </URL>
<DATE> 2004/11/29/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Türk işadamları Cezayir'de... 
</HEADLINE>
<TEXT>

     Sanayi ve Ticaret Bakanı Ali Coşkun, Cezayir'de Türkiye ve Türklere karşı özel bir sempati duyulduğunu belirterek, Türklerin de aynı sevgiyi Cezayirlilere gösterdiğini söyledi. 
     Coşkun, Türk Hükümeti ve şirketlerinin deneyim, bilgi ve birikimlerini Cezayir'e aktarmaya hazır olduklarını, hükümetlere düşenin de girişimcilerin önünü açmak olduğunu bildirdi. 
     Türkiye-Cezayir İş Konseyi toplantısı, bugün Cezayir'de çok sayıda girişimcinin katılımıyla gerçekleşti. 
     Toplantının açılışında konuşan Bakan Coşkun, 1991 yılında Cezayir'den döndüğünde durumu soran 8. Cumhurbaşkanı Turgut Özal'a, gemi-uçak seferleri ve iletişimin çok zor olduğunu söylediğinde Özal'ın kendisine ''gemi uçak yoksa yüzerek gideceğiz Akdenizli kardeşlerimize'' dediğini anlattıktan sonra bugün uçaklarda yer bulunmadığına işaret etti. 
     Türk girişimcilerin çok güzel yatırımlar ve ticari ilişkilere girdiğini görmekten gurur duyduğunu dile getiren Coşkun, mevcut sorunların çözümü yönünde Cezayirli Bakanların çok yakın ilgi gösterdiğini kaydetti. 
     Coşkun, Fas ve Tunus ile Serbest Ticaret Anlaşması STA imzalandığını hatırlatarak, bu anlaşmaların ikili ilişkilere ve ticarete olumlu etkisi olduğuna işaret etti ve Cezayir ile de bu anlaşmayı imzalamak istediklerini vurguladı. 
     
     DEİK İCRA KURULU BAŞKANI YIRCALI 
     Dış Ekonomik İlişkiler Kurulu DEİK İcra Kurulu Başkanı Rona Yırcalı da STA'nın önemine işaret ederek, yıl sonunda 2 milyar doları bulması beklenen ticaret hacminin anlaşmayla birlikte iki katına çıkabileceğini söyledi. 
     Çok sayıda Türk şirketinin Cezayir'de kurduğu şirketler ve yatırımlar vasıtasıyla bu ülkenin ekonomisine önemli katkılar sağladığını anlatan Yırcalı, 500 milyon dolarlık inşaat işi üstlendiklerini, bu rakamların çok daha ileri gitmesi gerektiğini kaydetti. 
     Cezayir'de para transferlerinde sıkıntı yaşandığını vurgulayan Yırcalı, bu sorunun Cezayir'den ithal edilen sıvılaştırılmış doğalgaz bedelinin bir kısmı ile ödemelerin yapılmasıyla aşılabileceğini ifade etti. 
     Her şeye rağmen Cezayir'in çok önemli ve gelecek vadeden bir pazar özelliği taşıdığını vurgulayan Yırcalı, Türk şirketlerini Cezayir ile daha fazla ticaret ve ortak yatırım yapmaya çağırdı. 
     Toplantının ardından Bakan Ali Coşkun başkanlığındaki Türk heyeti, Cezayir Bayındırlık Bakanı Amar Ghoul ile görüştüler. Görüşmede Türk inşaat şirketlerine duyulan güven dile getirilirken, Türk tarafı ihalelerden daha fazla pay almak istediklerini aktardılar. 
     
</TEXT>
</DOC>
