<DOC>
<DOCNO> 263208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur21.html </URL>
<DATE> 2004/08/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Puanlı okulların alternatifi MLO... 
</HEADLINE>
<TEXT>

     Dünya Bankası destekli olarak 1991-1992 eğitim-öğretim yılından itibaren uyulamaya konulan ve araç-gereç zenginliği, ideal sayıdaki sınıf mevcutlarıyla öncelikli tercih olan müfredat laboratuvar okulları MLO , sınavla öğrenci alan okulların alternatifi oldu. 
     AA muhabirinin, Adana'da 12'si ilköğretimde, 5'i lisede olmak üzere toplam 17 MLO'nun LGS ve ÖSS başarılarına ilişkin derlediği bilgilere göre, eğitimini MLO'da tamamlayan ilköğretim öğrencilerinin LGS Liselere Giriş Sınavı başarısı yüzde 80'i, lise öğrencilerinin ÖSS Öğrenci Seçme Sınavı başarısı ise yüzde 60'ı buluyor. 
     MLO'ları diğer okullardan ayıran en büyük özellik, araç-gereç ve laboratuvar imkanları yönünden zengin olması. Sınıf mevcutlarının 40'ı geçmediği bu okullarda ana ilke, öğrenci merkezli eğitim-öğretim imkanı sunmak. Bu okullarda, teknolojik gelişmeler de yakından izleniyor. 
     Bireysel ve mesleki gelişim amaçlı sürekli hizmet içi eğitim, Toplam Kalite Yönetimi ilkeleri, rehberlik-danışmanlık hizmetlerinin benimsendiği MLO'lara giriş sınavı yapılmıyor, başarı puanı aranmıyor. Böylece seçilmiş öğrencilerle ayrıcalıklı okullar yaratmak yerine, ''Her öğrenci öğrenebilir'' inancıyla bütün öğrencilerin başarısının artırılması hedefleniyor. 
     
     ''VELİNİN ISRARI, İŞİMİZİ ZORLAŞTIRIYOR'' 
     Adana Milli Eğitim Müdür Vekili Atilla Gülsar, her yıl yüzlerce velinin, çocuğunu MLO statüsündeki okullara kayıt yaptırmak için arayış içine girdiğini, ancak bugün adı MLO olmasa da bu kalitede eğitim-öğretim veren çok sayıda okul bulunduğunu belirtti. 
     Velinin bu gerçeği göz ardı ettiğini ve çocuğunu mutlaka MLO'ya kayıtta direndiğini anlatan Gülsar, ''Velinin bu ısrarı, işimizi zorlaştırıyor'' dedi. Gülsar, bu yıl ısrarcı davranılmaması için veliden duyarlılık beklediklerini de vurguladı. Atilla Gülsar, MLO uygulamasının başladığı yıllarda bir sınıftaki öğrenci sayısının 30'u geçmediğini, bugün ise 40'ı bulduğunu belirterek, şunları söyledi 
     ''MLO'lar, pilot uygulamalar sayesinde eğitimde nelerin nasıl yapılacağını ortaya koyması açısından faydalı olmuştur. Türkiye genelinde sayıları 208 civarında olan MLO'ları aradan geçen yıllarda örnek alan diğer okullar da adı MLO olmayan, ancak gerek LGS, gerekse ÖSS'de önemli başarılar sağlayan öğrenciler yetiştirmeye başlamışlardır.'' Gülsar, her okulun MLO modelinde eğitim-öğretim imkanı sunmasının çabasında olduklarını, bu sayede eğitimde fırsat eşitliğine de katkıda bulunmayı hedeflediklerini bildirerek, sözlerini şöyle sürdürdü 
     ''Zaten özellikle il merkezlerinde sınıf mevcutları eskisi gibi 100'ü, 80'i bulan okullarımız kalmadı. Eğitimdeki fiziki mekan ihtiyacı hızla gideriliyor. Bu yıl eğitim-öğretime başlayacak ya da ek dersliklerle kapasiteleri artırılan çok sayıda okulumuz var.'' 
     
</TEXT>
</DOC>
