<DOC>
<DOCNO> 261832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur09.html </URL>
<DATE> 2004/08/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bazı illerde liselere kayıtlar bugün başladı... 
</HEADLINE>
<TEXT>

     2004-2005 eğitim-öğretim yılına hazırlık başlıyor. 
     2004-2005 eğitim-öğretim yılı kayıt takvimine göre bazı illerde liselere kayıtlar bugün başladı. Ancak il milli eğitim müdürlüklerinin vereceği karara göre kayıt takviminde değişiklik olabilecek. Birçok ilde liselere kayıtlar gelecek hafta başlayacak. 
     İlköğretim okullarına kayıtlar 23 Ağustos'tan itibaren yaptırılabilecek. 
     Kayıtlar 17 Eylül 2004 Cuma günü sona erecek. 
     Sınavla öğrenci kabul eden liselere kayıtlar ise daha önce açıklandığı gibi kılavuzda belirtilen tarihlerde gerçekleştirilecek. 
     Buna göre, Fen, Anadolu, Anadolu öğretmen liseleri ve Sosyal Bilimler Lisesi'ne kesin kayıtlar, 12-15 Ağustos günleri arasında yapılacak. 16 Ağustos Pazartesi günü açık kontenjanlar ilan edilecek ve buna göre ön kayıt başvuruları kabul edilecek. 
     Anadolu mesleki ve teknik ortaöğretim kurumları, Anadolu imam-hatip liseleri, sağlık meslek liselerine kayıtlar 16-20 Ağustos tarihleri arasında yapılacak. 

     
</TEXT>
</DOC>
