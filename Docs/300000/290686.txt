<DOC>
<DOCNO> 290686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo29.html </URL>
<DATE> 2004/11/21/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Beşiktaş maçının ardından... 
</HEADLINE>
<TEXT>

     Beşiktaş Teknik Direktörü Vicente Del Bosque, Çaykur Rizespor ile zorlu bir maç oynadıklarını ve rakiplerinin çok iyi bir ekip olduğunu söyledi. 
     Del Bosque, maçtan sonra düzenlediği basın toplantısında karşılaşmaya iyi başlamadıklarını ifade ederek, ''Oyuncularım mücadele etmeye çalıştı, ancak istediğimiz oyunu sahaya yansıtamadık. Onların defansif bir takım olduğunu ve kontrataklara iyi çıktıklarını biliyorduk'' diye konuştu. 
     Kendi evlerinde oynadıkları maçta 2 puan kaybettikleri için üzgün olduklarını söyleyen Del Bosque, ''Baştan itibaren oyuna girmemiz çok zor oldu. Bir de 90 dakika boyunca zaten biz skoru eşitleyemeden oynadık, bu da bizim için dezavantaj oldu'' yorumunda bulundu. 
     Del Bosque, Fenerbahçe ve Athletic Bilbao maçındaki futbollarını bugün kadar ortaya koyamadıklarını da kaydederken, ''Açıklaması biraz zor. Bugün bize futbol oynatmayan bir takım vardı. Bizim beceriksizliğimizden çok, rakibin becerisi vardı'' dedi. 
     Çaykur Rizesporlu Okan'ın çok iyi oynadığını ve iki muhteşem gol attığını anlatan İspanyol çalıştırıcı, bu futbolcunun çok boş alanlar bulduğunu ve bir türlü Okan'ı durduramadıklarını ifade etti. 
     Bu sonucun Steau Bükreş ile oynayacakları UEFA Kupası maçını etkilemeyeceğini kaydeden Del Bosque, ''Biz ayrı ayrı iki ligi götürmeye çalışıyoruz. UEFA'da evimizde bir maç daha var diye, Bükreş'te rahat oynamamalıyız. Oraya da kazanmak için gideceğiz'' dedi. 
     Del Bosque, İbrahim Akın'ın oynamayı hakettiğini de belirterek, ''O belki de kulübün elindeki en büyük potansiyellerden biri. Konyaspor maçında ilk 11'de sahaya çıktı. Gençler arasında benim en çok destek vermem gereken oyunculardan birisi İbrahim Akın'' diye konuştu. 
     
     ''TARAFTARA ÜZÜLDÜM'' 

     Del Bosque, basın mensuplarının maç sırasında kapalı tribünde bir taraftarın bıçaklanarak öldürüldüğünün hatırlatılması ve bu konudaki görüşlerinin istenmesi üzerine, ''Çok üzgünüm, bu yapılanlar olmamalıydı. Futbol bir festival gibi yaşanmalı. Bu tür olaylar çok üzücü'' diye yanıt verdi. 
     
     ÇALIMBAY ''KAZANABİLİRDİK'' 

     Çaykur Rizespor Teknik Direktörü Rıza Çalımbay ise takımının maçın başından sonuna kadar iyi mücadele ettiğini, son toplarda biraz dikkatli olmaları halinde maçı kazanabileceklerini söyledi. 
     Çalımbay Beşiktaş'ın çok iyi bir kadrosunun bulunduğunu, İstanbul'dan aldıkları bir puanın önemli olduğunu belirterek, ''Ben takımımdan çok memnunum. İyi mücadele ettik. Çaykur Rizespor bundan sonra, futboluyla da daha da ileri gidecektir'' şeklinde konuştu. 
     Beşiktaşlı taraftarların kendisine sevgi gösterilerine bulunmalarından çok duygulandığını kaydeden Çalımbay, ''Bir anda futbol oynadığım döneme döndüm, neredeyse ağlayacaktım. Ben her zaman söylüyorum, Beşiktaşlıyım ve her şeyimi Beşiktaş'a borçluyum'' dedi. 
     Rıza Çalımbay, maç sırasında bir taraftarın öldürülmesi konusunda da ''Duydum, çok üzüldüm, Allah rahmet eylesin'' açıklamasını yaptı. 
     Beşiktaş, yarın akşam yapacağı antrenmanla Steau Bükreş maçının hazırlıklarına başlayacak. 
     
     OKTAY ''MAÇ SIRASINDA BİR KİŞİNİN ÖLDÜRÜLMESİNİ ANLAMIYORUM'' 

     Beşiktaş Futbol Şube Sorumlusu Kıvanç Oktay, Beşiktaş-Çaykur Rizespor maçı sırasında bir taraftarın bıçaklanarak öldürülmesini anlayamadığını söyledi. 
     Çok üzücü bir olay yaşandığını anlatan Oktay, ''Neden oluyor, niye olabiliyor , maç seyrederken, bir insanın bıçaklanması anlaşılamaz. Kameralar bıçaklayan kişiyi tespit etmiş. Polis stat güvenlik kameralarından görüntüleri tarıyor. İnşallah yakalarlar'' dedi. 
     Kıvanç Oktay, olayın görgü tanıklarının da bulunduğunu öğrendiğini ifade ederek, ''Aslında maçta o tribünde kavga da olmadı. Kavgayı bir-iki kişinin yapmış olması lazım. Futbol sahalarında inşallah bu son olur'' diye konuştu. 
     Kapalı tribünün 5400 kişilik kapasitesinin bulunduğunu ve bunun 5000 biletlik bölümünün kombine olarak satıldığını belirten Oktay, kimseye bedava bilet dağıtmadıklarını açıkladı. 
     İbrahim Üzülmez ise olay karşısında adeta şok yaşayarak, ''Bu nasıl bir olay ya, böyle bir şey var mı Nasıl oluyor, ben anlamıyorum, insanları anlamıyorum. Onu öldüren insan vicdanıyla nasıl yaşayacak Allah rahmet eylesin. Bu nasıl oldu, anlayamıyorum'' diye konuştu. 
     
     FEDERASYON ACİL TOPLANTI YAPACAK 

     Maçta yaşanan cinayetle ilgili olarak Futbol Federasyonu yarın 16.00'da olağanüstü toplantı yapma kararı aldı. 
     Toplantıda, federasyonun konuyu bu toplantıda gündemine alacağı açıklandı. 
     
     ÖLDÜREN KİŞİNİN EŞKALİ BELİRLENDİ 

     Maçın ilk yarısının sonlarına doğru kapalı tribünün altındaki büfelerde yaşanan olaya karışan kişinin eşkalinin belirlendiği açıklandı. 
     BJK İnönü Stadı'nın güvenlik amiri, kişilinin eşkalinin belirlendiğini belirterek, ''Olayı yapan, uzun suratlı siyah saçlı bir kişi. Beşiktaş armalı polar ceket giymiş. Polis güvenlik kameralarını tek tek inceledi. Suç aleti bulundu, parmak izi tespiti yapıldı'' dedi. 
     
     MAÇTAN NOTLAR 

     Merhum futbolcu Şeref Görkey anısına maçtan önce yapılması gereken saygı duruşu, ikinci yarı öncesi hakem Serdar Tatlı tarafından gerçekleştirildi. 
     Federasyon Başkanı Levent Bıçakcı'nın direkt olarak hakem Serdar Tatlı'ya ulaşarak, ikinci yarı öncesinde saygı duruşunun yapılmasını istediği açıklandı. 
     Beşiktaş Divan Kurulu Başkanı Şeref Nasır ise Futbol Federasyonu'nun bu konuda hakeme tebliğde bulunmadığını, kulüp olarak kendilerinin saygı duruşunda bulunduklarını söyledi. 
     Beşiktaş'ta Emre Aşık, ikinci yarı ile birlikte sahaya çıktı. Herkes sahaya bu futbolcunun oyuna bu devrede de devam edeceğini zannederken, Del Bosque'nin Emre'nin yerine Ahmed Hassan'ı oyuna dahil etmesi şaşkınlık yarattı. 
     Beşiktaş'ın 65. dakikada kazandığı penaltı atışında Carew topu eline alarak kullanmaya hazırlandı. Ancak daha sonra meşin yuvarlağı penaltı atışını takımına kazandıran Ahmed Hassan'a bıraktı. 
     Beşiktaş, Çaykur Rizespor ile berabere kalarak 34 puanlı lider Fenerbahçe'nin 17 puan gerisine düştü 
     
     ÇAYKUR RİZESPORLU FUTBOLCULAR ÜZGÜN 

     Çaykur Rizesporlu futbolcular maçtan sonra galibiyeti kaçırdıkları için üzgün olduklarını ifade ettiler. 
     Kürşat, ''Çok güzel pozisyonlar yakaladık, son toplarda daha dikkatli olsaydık, 3-4 gol atabilirdik. Aleyhine en çok penaltı verilen, lehine en az penaltı verilen takımız. İyi mücadele ediyoruz, güzel bir uyumumuz var'' derken, Serkan ise Ahmed Hassan'la girdiği ikili mücadele verilen penaltı kararına tepki göstererek, ''Ben topa vurdum. Ahmed Hassan sağ ayağını dizime taktı. Çok basit penaltı çalındı, böyle penaltı olmaz'' açıklamasını yaptı. 
     Zafer, galibiyeti kaçırdıklarını belirtirken, Koray da rakip takımın büyüklüğünden çekindiklerini, iki takım da 1'er puanı hakettiğini ifade etti. 
     
</TEXT>
</DOC>
