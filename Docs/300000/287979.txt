<DOC>
<DOCNO> 287979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun18.html </URL>
<DATE> 2004/11/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AB'den yeni Filistin yönetimi ile çalışma sözü... 
</HEADLINE>
<TEXT>

     Avrupa Birliği AB , vefat eden Filistin lideri Yaser Arafat'ın Filistin davasındaki samimi kararlılığını övdü ve Ortadoğu'da barış için yeni Filistin yönetimi ile çalışma sözü verdi. 
     AB Dönem Başkanı Hollanda'nın Dışişleri Bakanı Ben Bot, yaptığı açıklamada, ''Filistin halkının, hayatı boyunca ulusal davaya bağlılığı ve samimi kararlılığı şüphe götürmeyen, demokratik yolla seçilmiş tarihi bir liderini kaybettiğini'' kaydetti. 
     Bot, ''Arafat, Filistin devletinin doğuşunu görecek kadar yaşamamasına rağmen, Filistin halkının isteklerinin anlaşılmasına katkıda bulunmak için Filistinli yetkililer ve uluslararası kamuoyu ile çalışacağız'' dedi. 
     Ben Bot, Arafat'ın ailesi ve Filistin halkına da başsağlığı diledi. 
     ABD Dışişleri Bakanı Colin Powell ise Arafat'ın ölümünden sonra Filistinlilerin barışa ulaşmasına yardım etmek için ''ellerinden gelen her şeyi yapacaklarını'' söyledi. 
     Powell mesajında, Arafat'ın Ortadoğu ve dünya tarihinde çok önemli bir şahsiyet olduğunu belirterek, ''Filistinliler için Arafat'ın, bağımsız bir Filistin'e ulaşma hayalleri ve umutlarının bedenlenmiş hali olduğunu biliyoruz'' dedi. 
     Powell, ''Bu geçiş sürecinde, Filistin halkının barışı sağlaması için elimizden gelen bütün desteği ve yardımı yapacağız. Bölgedeki diğer ülkeleri ve uluslararası toplumu da aynısını yapması için teşvik ediyoruz. Umuyoruz ki yas döneminde bölgede huzur egemen olur'' diye konuştu. 
     
</TEXT>
</DOC>
