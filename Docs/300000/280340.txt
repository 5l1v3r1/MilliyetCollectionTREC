<DOC>
<DOCNO> 280340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko15.html </URL>
<DATE> 2004/10/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yapı Kredi Çukurova'nın borcu 2 milyar dolar 
</HEADLINE>
<TEXT>

     Yapı ve Kredi Bankası, Çukurova Grubu'nun borcunu zamanında ödeyememesi nedeniyle Ek Finansal Yeniden Yapılandırma Sözleşmesi'nin FYYS varlık satışına ilişkin hükümlerinin geçersiz kaldığını ve borcun erken tasfiyesine ilişkin hükümlerin uygulama olanağının kalmadığını bildirdi. 
     Banka, Grubun toplam borcunun 2 milyar dolar olduğunu belirtti. 
     Yapı Kredi'den Borsa'ya gönderilen açıklamada, Çukurova Grubu'nun borçlarının erken ödenmesi amacıyla Banka ile Grup arasında 20 Temmuz 2004'te imzalanan Ek FYYS'nin, grubun yurtdışından temin edeceği kredi ile önce varlık satışlarını, daha sonra da borcun erken tasfiyesini içerdiği hatırlatıldı. 
     Grup tarafından sağlanacağı belirtilen kredinin, sözleşmenin ilgili maddelerinde yer alan ve Grup tarafından teyiden belirtilen en son ödeme günü olan 12 Ekim'e kadar temin edilemediği ve Yapı Kredi'ye ödenmediği belirtilen açıklamada, bu nedenle Ek FYYS'nin varlık satışına yönelik hükümlerinin geçersiz kalmasının yanısıra, borcun erken tasfiyesine ilişkin hükümlerinin de uygulama olanağının kalmadığı kaydedildi. 
     Açıklamada, varlık satışlarına ilişkin olarak 31 Ocak 2003'te BDDK TMSF ve Çukurova Grubu arasında yapılan 
     sözleşmeye, borç tasfiyesine ilişkin olarak da 31 Aralık 2002'de Banka ile Çukurova Grubu arasında yapılan FYYS hükümlerine dönüldüğü ifade edilerek, "Buna karşın konuyla ilgili yeni tekliflerin olması durumunda bu talepler yetkili organlarca ayrıca değerlendirilebilecektir" denildi. 
     
     TOPLAM BORÇ 2 MİLYAR DOLAR 
     Banka ile Grup arasında 31 Aralık 2002'te imzalanan FYYS'ye göre bugün itibariyle Çukurova Grubu'nun borcunun 2 milyar 26.6 milyon dolar olduğu belirtilen açıklamada, Çukurova Grubu'nun Banka'ya olan borçlarının ilk üç yılı anapara ödemesiz, toplam 9 yılda yeniden yapılandırılarak tasfiyesinin kararlaştırıldığı anımsatıldı. 
     Açıklamada, faiz ödemelerinin belirtilen dönem içinde yılsonlarında yapılmasının kabul edildiği vurgulanarak, ilk faiz ödemesinin 26 Şubat 2004'te yapıldığı, bundan sonraki faiz ödemesinin ise 31 Aralık 2004'te yapılacağı bildirildi. 
     Anapara geri ödemelerinin ise 30 Haziran 2006'da başlayacağı, altı ayda bir eşit taksitlerle 30 Aralık 2011'de biteceği belirtildi. 
     
     TURKCELL'İN REHİN HİSSELERİNİN DEĞERİ 1.1 MİLYAR DOLAR 
     31 Ocak 2003'te BDDK TMSF ile Çukurova Grubu arasında 
     imzalanan sözkonusu sözleşme ile gruba Turkcell ve Turkcell Holding hisselerinin alımı için 31 Ocak 2005'e kadar opsiyon hakkı tanındığı anımsatılan açıklamada, şöyle devam edildi "Bu sözleşmeye göre hisselerin satın alma fiyatı sözkonusu şirket hisselerinin, satın alma tarihinden geriye dönük olarak Borsa'da işlem gördüğü ağırlıklı günlük kapanış fiyatının 30 günlük ortalaması esas alınarak belirlenecektir. Satış bedelinin nakden, peşinen ve defaten ödenmesi gerekmektedir. Belirtilen sözleşmede Çukurova Grubu'na opsiyon hakkı tanınan hises senetlerinin Turkcell'in sermayesindeki doğrudan ve dolaylı payı yüzde 13.15'tir. Öte yandan Bankamızca rehin alınan hisselerin Turkcell'in sermayesindeki doğrudan ve dolaylı payı yüzde 16.'tür. Rehinli olarak tutulan bu hisselerin 11 Ekim itibariyle Borca rayici yaklaşık 1 milyar 62 milyon dolardır." Açıklamada, 31 Ocak 2003 tarihli sözleşme kapsamında Yapı Kredi'nin Turkcell'de doğrudan ve dolaylı olarak sahibi olduğu ve Çukurova Grubu'na satın alma opsiyonu verilen hisselerin nominal tutarının 193.9 trilyon lira olduğu ve şirketin sermayesinin yüzde 13.15'ini oluşturduğu belirtilerek, bu hisselerin opsiyon hakkının bugün itibariyle kullanılması halinde ödenmesi gereken tutarın yaklaşık 845 milyon dolar olduğu bildirildi. 
     
     "SPEKÜLATİF HABER VE YORUMLARA HEDEF OLUYORUZ" 
     Yapı Kredi'nin diğer bankalar gibi bankacılık ilke, esas ve mevzuatına göre yönetildiği vurgulanan açıklamada, şöyle denildi 
     "Bankamızın ilk ve en yüksek halka açıklık oranına sahip olması, pazar payının ve toplumsal teveccühün ileri düzeyde bulunması nedeniyle rekabet ortamında haliyle spekülatif haber ve yorumlara da hedef olmaktadır. Bir itibar kurumu olan ve bu durumu kanunlar çerçevesinde korunan bankamızın itibarina ve faaliyetlerine yönelik hukuk çerçevesi dışındaki değerlendirmelerin ciddiye alınacak ve cevaplandırılacak bir yönü de bulunmamaktadır." Banka'dan ayrıca yapılan açıklamada ise TMSF tarafından 38 trilyon lira nominal değerli Turkcell ve 73.9 trilyon 
     lira değerli Turkcell Holding hisse senetlerinin, "yed-i emin" olarak Banka'ya teslim edildiği belirtilerek, Çukurova Grubu'nca Fon'a rehnedilen bu hisselerin doğrudan veya dolaylı olarak Turkcell'in sermayesine oranının yüzde 10.84 olduğu kaydedildi. Açıklamada, "Çukurova Grubu'nun TMSF ile yaptığı anlaşmanın içeriğinin tarafımızca bilinmemesi nedeniyle etkilerini değerlendirebilecek durumda değiliz" denildi. 
     
</TEXT>
</DOC>
