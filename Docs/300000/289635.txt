<DOC>
<DOCNO> 289635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas11.html </URL>
<DATE> 2004/11/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Böyle olur şalvarlı kızların futbol maçı... 
</HEADLINE>
<TEXT>

     Serkan AYDEMİR DHA 

ZONGULDAK'ın Ereğli İlçesi Kaptaş Köyü'nde düzenlenen Cızbız Et Şenliği etkinlikleri kapsamında kızlar arası futbol maçı yapıldı. Kızların yöresel kıyafetleriyle oynadığı karşılaşmayı Bindallispor'u 1- 0 yenen Alyazmalıspor kazandı. 
     Ereğli İlçesi Kaptaş Köyü'nde bu yıl 3'üncüsü düzenlenen Cızbız Et Şenliği Ereğli Belediye Başkanlığı Futbol Turnuvası'nda köyün kızlarından oluşan Alyazmalıspor ile Bindallıspor karşı karşıya geldi. 
     Sevgi Barış Dostluk Stadı'nda yapılan karşılaşma öncesinde kız futbolcular ellerinde Sporda şiddete hayır. Spor sevgi barış ve dostluktur' yazılı pankartla çıktılar. Yaşları 15- 19 arasında değişen ve yöresel kıyafetleriyle birlikte sahaya çıkan kızların maçının başlama vuruşunu eski Devlet Bakanları'ndan Burhan Kara ile Ereğli Belediye Başkanı ANAP'lı Halil Posbıyık yaptı. 
     15'er dakikadan oynanan karşılaşmanın orta hakemliğini eski klasman hakemlerinden Baki Erdoğan, yan hakemliğini ise iki kadın yaptı. Büyük çekişmeye sahne olan karşılaşmada bayan futbolcuların isabetli pas yapmaları ve göze hoş gelen hareketleri dikkat çekti. 3 sarı kartın çıktığı karşılaşmayı Alyazmalıspor, Fatma Uludağ'ın 8'inci dakikada attığı golle 1-0 kazandı. Maç sonunda iki takım oyuncuları birbirlerini kutlarken tribünlerden de büyük alkış aldılar. 
     Ereğli Belediye Başkanı Halil Posbıyık, Ereğli olarak bir ilki daha gerçekleştirdikleri için mutlu olduklarını belirterek, şöyle dedi 
     "Bu genç kızlarımızı gösterdikleri manevi cesaretten dolayı kutluyorum. Onlar sporun sevgi barış dostluk olduğunu bir kez daha gösterdi. Sporda şiddet istemiyoruz. Bu kızlarımıza biz her türlü desteği vereceğiz ve önümüzdeki günlerden itibaren antrenmanlara başlayacağız. Türkiye'den kendimize rakip arıyoruz. Gelsinler, kendi yöresel kıyafetleriyle karşımıza çıksınlar kim yeniyor görsünler. Onlara spor malzemelerini biz sağlayacağız. Ereğli, bir kez daha ne kadar çağdaş bir kent olduğunu gösterdi.'' Devlet Bakanları'ndan ANAP'lı Burhan Kara ise, kızlardan kurulu takımların sahada mücadele etmesinin çok anlamlı olduğunu belirterek, "Bu görüntüler benim için sürpriz oldu. Kızların spor sevgisini görünce çok duygulandım. Bu sahayı köyümüze kazandıran ve turnuvayı düzenleyen Belediye Başkanımıza teşekkür ediyorum'' diye konuştu. 
     Maçın tek golünü atan Fatma Uludağ ise futbol oynamayı çok sevdiğini belirterek, "Türkiye'deki diğer kız takımlarına sesleniyoruz bizimle maç yapmak istiyorlarsa gelsinler. Sporda şiddet istemiyoruz. Televizyonlarda her gün maçlarda çıkan olayları görüyoruz. Spor centilmenliktir'' dedi. 
     
</TEXT>
</DOC>
