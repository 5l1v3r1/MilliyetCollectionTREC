<DOC>
<DOCNO> 259859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/aspo.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E MORAL AŞISI 2-0 
</HEADLINE>
<TEXT>


Sarı - Lacivertli takım, lig öncesi en önemli sınavını dün gece verdi. Çizme ekibi önünde zaman zaman parlayan son şampiyon, Hooijdonk'un baraja çarpan frikiği ve penaltısıyla galibiyete ulaştı 


Volkan penaltı kurtardı 
FENERBAHÇE, Juventus karşısında sınıfı geçti. Lig öncesinde hem kendini sınamak, hem de Ahmet Piriştina'yı anmak için sahaya çıkan Sarı - Lacivertliler, ilk dakikalardan itibaren kontrollü bir oyunu tercih etti. 20. dakikada tekrar edilen penaltıyı kullanan Del Piero'nun vuruşunu kurtaran Volkan, İtalyanlar'ın golüne izin vermedi. 57'de Van Hooijdonk'un serbest vuruşu, Juventus barajına çarpıp, kaleciyi yanılttı 1-0. 86'da bu kez Fener penaltı kazandı, yine Van Hooijdonk skoru 2-0'a taşıdı. 

Göze çarpanlar 
Fabiano Gösterişsiz oynamayı yeğledi. Hazırlık dönemindeki diğer maçlara nazaran uyarılmış gibi yerinde ve haddini bilerek oynadı. 
Önder Sağlam basan, teknik gücü olan, fiziğini kullanabilen görüntüdeydi. Sağ tarafta uzun vadeli seçim olabileceğini hissettirdi. 
Volkan Maça yoğunlaştığı zaman etkili olabileceğini gösterdi. Del Piero mu onu dikkate almadı bilemeyiz ama, penaltının yönünü sezdi ve kurtardı. 
Aurelio Alex geldiği zaman onunla yan yana izlemek, Daum oynatırsa zevkli olacak. Üstün teknik gücü ve moraliyle fantastik oyun çıkartıyor. 
Hooijdonk Adam kovaladı, frikik kullandı, tehlike yarattı, pas dağıttı. Del Piero'dan daha faydalı takım oyuncusuydu. Çekilerek durduruldu. 

Maçtan notlar 
Piriştina Kupası Fenerbahçe'nin 
AHMET Piriştina anısına düzenlenen Özel Kupa, İzmir Karması'nı 3-2 yenen Fenerbahçe B takımının oldu. Muhammet, Emrah ve Mahmut Hanefi'nin golleriyle karşılaşmayı kazanan Sarı - Lacivertliler'in kupasını Kaptan Ümit Özat alırken, Vali Yusuf Ziya Göksu ayrıca Başkan Aziz Yıldırım'a bir şilt ve çiçek verdi. 

Annemler görmesin 
İZMİR karmasıyla oynanan maçın 22. dakikasında rakibin darbesiyle kaşı açılan kaleci Recep'e dört dikiş atıldı. Genç file bekçisinin Rize maçına yetiştirilmeye çalışılacağı öğrenildi. Bu arada doktorlara sinirlenen ve sedyenin götürülmesini isteyen Recep, televizyonu izleyen anne, babasının heyecanlanabileceğini belirtti. 

Terim'i andılar 
FENERBAHÇE sahaya çıktığında tribünde yer alan yaklaşık 20 bin seyirci bir anda coştu. Bu arada sahada bulunan Juventuslu futbolcular, bu durum karşısında, "Fatih Terim, Fatih Terim" diye mırıldanarak, taraftara gönderme yaptı. 

Çıt çıkmadı ama 
MAÇ öncesinde, Ahmet Piriştina anısına saygı duruşu yapıldı, tribünlerden çıt bile çıkmadı. Ancak Fenerbahçe'nin araştırma antrenörü Alex Weiss'i hapşırık tuttu. Weiss'in hapşırıkları, Atatürk Stadı'nın sessizliğinde yankılandı. 

Fenerium'da izdiham 
FENERİUM İzmir Mağazası'nın resmi açılışını dün Fenerbahçe Başkanı Aziz Yıldırım ve 2. Başkanı Nihat Özdemir yaptı. Sevgi gösterileri arasında mağazaya gelen futbolculardan Semih, Selçuk ve Olcan, izdiham nedeniyle içeri girmekte zorlandı. Yıldırım, "İzmir'in Süper Lig'de takımı kalmadığı için uzun süredir buraya gelemedik" dedi. 


</TEXT>
</DOC>
