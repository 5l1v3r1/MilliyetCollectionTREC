<DOC>
<DOCNO> 293417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko41.html </URL>
<DATE> 2004/11/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Zorlu, Tüpraş'ı değerlendirdi Meydandan kaçmayacağız, güreşeceğiz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, TÜPRAŞ'ın özelleştirmesiyle ilgili olarak, ''Bu meydanlardan kaçmayacağız, güreşmeye devam edeceğiz'' dedi. 
     TÜPRAŞ özelleştirmesiyle ilgili olarak Ahmet Nazif Zorlu, Zorlu Grubu Finans Koordinatörü Cem Köksal ve Denizbank Yönetim Kurulu Başkan Yardımcısı Cem Bodur'un katıldığı bir basın sohbet toplantısı düzenledi. 
     Ahmet Nazif Zorlu, soruları yanıtlarken, sürecin tamamen hukuka uygun olduğunu söyledi. Bir çok ülkenin özelleştirme sürecini başarıyla tamamladığını, ancak Türkiye'nin henüz bunu başaramadığını ifade eden Zorlu, şöyle konuştu 
     ''Mesela PETKİM için 4-5 milyar dolar telaffuz edildi. 5 milyar dolar ile neler yapılır neler, ama bugün alan yok. Bu hesap kitap meselesi. Bizim malın sahibi çok, malımız çok kıymetli, bedavaya gitti, peşkeş çekildi deniyor, işte özelleştirme bunun için yapılamıyor. Ancak şunu takdirle karşılıyorum ki bugünkü hükümet özelleştirme için çırpınıyor. 
     Biz TÜPRAŞ olayında Zorlu Grubu olarak gövdemizi ortaya koyduk. Niçin koyduk Ülkemiz, ülkemizin geleceği için koyduk. Biz koymasak kim koyacak Özelleştirmeleri yapamazsak geri kalmış ülkelerin içine gireceğiz, o zaman ne olacak Herkesin şapkasını önüne koyması, düşünmesi lazım. Biz bunları niye tartışıyoruz, niye yabancı sermaye gelmiyor Kurumlar artık kurumuş hale geliyor. Hiç alakası olmayan yerlerde istihdam yapılıyor. Kimse kimseyi besleyemez bu memlekette, herkes üretken olacak.'' 
     
     ''ORTAKLARIMIZ HİÇ BİR ŞEYİ YANLIŞ YAPMADI'' 

     Ahmet Nazif Zorlu, Tatneft ile ilgili bazı iddialar hatırlatılarak, TÜPRAŞ'la ilgili tekrar ihale açılması durumunda yine Tatneft'le girip girmeyecekleri sorusu üzerine, şunları kaydetti 
     ''Biz herkese çamur atmayı, dedikoduyu seviyoruz. Tatneft'in bu seneki karı 1 milyar dolar. Biz bu şirketle ilgili tabela firması, adresi belli değil gibi her türlü iftirayı attık, ama sonunda kimin ne olduğu ortaya çıktı. Bizim Zorlu Grubu olarak ne idüğü belirsiz şirketle ortak olmamız mümkün değil. Olmaz da...'' Bir gazetecinin ''İhalede tekrar ortak olur musunuz '' sorusuna Zorlu, ''Tabii ki niye olmayalım Ortaklarımızdan hiç yanlış görmedik'' yanıtını verdi. 
     Zorlu ''Peki onlar ortaklığınızla ilgili böyle diyorlar mı '' sorusu üzerine ise ''Tabii ki dediler Türkiye'de çok iyi ortak seçmişiz dediler. Ortaklarımız bugüne kadar hiç bir şeyi yanlış yapmadılar'' diye konuştu. 
     Zorlu, Danıştay'ın son kararının henüz kendilerine ulaşmadığını, karar ulaştığında gerekli görüşmeleri yapacaklarını söyledi. 
     ''TÜPRAŞ özelleştirmeye tekrar çıkarsa girecek misiniz '' sorusunu da Zorlu şöyle yanıtladı 
     ''Biz meydanlardan kaçamayız. Ülkemiz için, ülke adına yapamayacağımız şey yok. Bu kurum 50 yılda bugüne geldi. Bu meydanlardan kaçmayacağız, güreşmeye devam edeceğiz. Herkes kaçıp giderse bu ülkenin sahibi kim olacak '' Oyak Grubu'nun TÜPRAŞ'ın tekrar özelleştirmeye çıkartılması halinde talip olunacağına ilişkin açıklamasıyla ilgili bir soruya da Zorlu ,''Bunu kamuoyunun takdirine bırakıyoruz, ancak etik bir açıklama değildi'' yanıtını verdi. 
     
     ''HER ZAMAN DİYORUZ Kİ HODRİ MEYDAN'' 

     Ahmet Nazif Zorlu, başka özelleştirmelere girip girmeyecekleri sorusu üzerine, girebileceklerini ve değerlendireceklerini ifade ederek, ''Mesela Telekom var ilgilenecek misiniz '' sorusunu, ''Neden olmasın Ancak sütten ağzımız yandığı için yoğurdu üfleyerek yiyeceğiz'' diye yanıtladı. 
     Zorlu, başka bir soru üzerine de ''Biz her zaman diyoruz ki hodri meydan... Bu sanayiyi iyi biliyoruz. İyi bildiğimiz için de TÜPRAŞ'ı dünyanın rekabet edebilir kurumu haline getireceğiz diyoruz'' şeklinde konuştu. 
     TÜPRAŞ ihalesinde açık artırma yapılması durumunda fiyatın yukarıya çıkıp çıkmayacağı sorusu üzerine de Zorlu, konunun tamamen ihale komisyonunun takdirine kaldığını ve bununla ilgili kendilerine zaten bir belge imzalattırıldığını ifade ederek, ''Bence orada verilen en yüksek rakamdı. Açık artırma olsaydı bence fiyat daha yukarıya çıkmazdı'' dedi. 
     Zorlu, Danıştay'ın TÜPRAŞ'a ilişkin son kararına ilişkin Tatneft'in Yönetim Kurulu Başkanı olan Tataristan Başbakanı ile telefon görüşmesi yaptığına dair açıklamalarıyla ilgili olarak, böyle bir görüşmeyi Türk hükümeti ile de yapıp yapmadığının sorulması üzerine, ''Türkiye Cumhuriyeti Hükümeti ile hiç böyle bir görüşmemiz olmadı'' diye konuştu. 
     
     ''ZARARIN HUKUKİ SÜRECİNİ ORTAĞIMIZLA GÖRÜŞECEĞİZ'' 

     TÜPRAŞ'la ilgili zarara ilişkin bir soru üzerine ise Zorlu, maddi zararların hukuki sürecini görüşüp tartışacaklarını, buna ortaklarıyla yaptıkları görüşmeden sonra karar vereceklerini ifade ederek, ''30 milyon doların üzerinde genel masraflarımız ve zararımız olmuştur'' dedi. 
     Denizbank Yönetim Kurulu Başkan Yardımcısı Cem Bodur da ihale sürecinde Özelleştirme İdaresi Başkanlığı ÖİB , Rekabet Kurulu veya İhale Komisyonu'nun atladığı bir hukuki ayrıntı olup olmadığı sorusu üzerine, hukukçuların yaptıkları değerlendirmede, prosesin genelinde herhangi bir hata olmadığı sonucuna varıldığını ifade etti. 
     Bodur, ''ÖİB'nin de burada bir suçu olmadığı düşüncesindeyiz. Dolayısıyla mahkemeyle aynı görüşte değiliz'' şeklinde konuştu. 
     İhalenin açık artırma usulüyle yapılması halinde fiyatı yukarıya çekip çekmeyecekleri sorusuna da Bodur, ''Biz verilen fiyata ortağımızla birlikte karar verdik. İhale sırasında teknik olarak Tataristan Başbakanı ile telefon görüşmesi yapmamız da zaten mümkün değildi. Vereceğimiz en son rakam buydu. Ondan sonra bizim telefon görüşmeleri yaparak bunu artırmamız mümkün değildi'' diye konuştu. 
     
     "HEP SUSUP BEKLEDİK" 

     Zorlu Holding Yönetim Kurulu Başkanı Ahmet Nazif Zorlu, TÜPRAŞ konusunda, hukuki süreç başladığı günden beri Zorlu Grubu'nun hukuka saygısından ve hukuki süreci etkilemek için hep sustuğunu ve beklediğini ifade etti. 
     Ahmet Nazif Zorlu, son kararın ardından görüşlerini kamuoyu ile paylaşmanın zamanının geldiğini düşündüklerini dile getirerek, Zorlu Grubu'nun 2004 yılı ihracatının 2 milyar 600 milyon dolar, finans grubu hariç cirosunun da 3.5 milyar dolar düzeyinde gerçekleşeceğini bildirdi. 
     Enerji sektörünün, Zorlu Grubu'nun faaliyet gösterdiği, üretmeyi ve pazarlamayı çok iyi bildiği bir sektör olmasından dolayı TÜPRAŞ'a talip olduklarını anlatan Zorlu, ''Uzmanlarımız TÜPRAŞ için daha düşük bir rakam hesapladığı halde biz, ekspertizlerin üzerine çıkarak 1 milyar 302 milyon dolar teklif ettik. Bu rakam, Özelleştirme İdaresi'nin uzmanlara yaptırdığı ekspertiz değerinin de üzerindeydi'' dedi. 
     Teminatı zamanında yatırdıklarını, ihale bedelinin tamamını peşin olarak devlete ödemek üzere hazırladıklarını kaydeden Zorlu, şöyle konuştu 
     ''Yapacağımız yatırımlar ve şirkette yapacağımız düzenlemelerle aynı Vestel ve Denizbank gibi TÜPRAŞ'ı da şaha kaldırmaya hazırdık. 
     Ancak satışa ilişkin her aşama ve onay için sendika bir dava açtı. Bu davalarla boğuşularak aradan 10 ay geçti ve bugüne geldik. Esasen 7 Haziran 1990'da yani tam 14 yıl önce ilk özelleştirme kararı alınmış olan TÜPRAŞ özelleştirmesinde başa bile değil, Telekom gibi Petkim gibi telafisi son derece güç bir eksi noktasına geri döndük. Acaba yeniden bir ihale açılır mı diye konuşuluyor. Bütün bu süreci değerlendirdiğimde söyleyecek tek bir şey bulabiliyorum o da kaybedenin Türkiye olduğudur.'' 
     
     "YAŞANANLAR BENİ KIRDI" 

     1980'li yıllardan beri özelleştirmenin Türkiye gündeminde olduğunu anımsatan Zorlu, ''Özelleştirmenin kaçınılmaz gerekliliğine inandığımızı söylüyoruz, ama bu işi bir türlü başaramıyoruz. Devletçilik zihniyetiyle bir yere gideceğimizi zannediyorsak, bunu düşünmemiz lazım'' diye konuştu. 
     Ahmet Nazif Zorlu, konuşmasını şöyle sürdürdü 
     ''Sadece yaşadığım duyguyu sorarsanız o da kırgınlık. Her gün yeni bir insanımıza iş sağlama, ihracatı artırma, üretim ve yatırım yapma heyecanıyla yaşayan ve ülkesine sevdalı bir işadamı olarak yaşananlar beni kırdı. Zorlu Grubu bu işten mağdur oldu. Türkiye'de özelleştirilen bir şirkete tüm hukuki kurallara uygun olarak, bir yabancı ortakla birlikte talip olduğumuz için, en yüksek fiyatı verdiğimiz için, TÜPRAŞ'ı bir dünya devi yapmayı hayal ettiğimiz için mağdur olduk. Ama biz kendi mağduriyetimizden çok Türkiye'nin kaybettikleri için üzülüyoruz. Zorlu Grubu, TÜPRAŞ ile varolmadı, TÜPRAŞ olmadan da varolacaktır. Tatar ortağımız da zarar gördü. Bir üzüntüm de ortağımız içindir.'' 
     
     ''BİRÇOK YATIRIM FIRSATINI DEĞERLENDİREMEDİK'' 

     Zorlu, son 1 yıl içinde hukuki sürecin sonucunu beklerken birçok yatırım ve büyüme fırsatını değerlendiremediklerini kaydederek, ''1 milyar 300 milyon dolarlık yatırımı başka alanlara yapabilir, binlerce kişiye iş imkanı sağlayabilir ve milyonlarca dolarlık ihracat gerçekleştirebilirdik'' dedi. 
     Konuşmasında Başbakan Recep Tayyip Erdoğan'a da seslenen Zorlu, şunları kaydetti 
     '' Oligarşi Türkiye'nin en büyük sorunu, oligarşiyi yenebilirsek Türkiye'yi kimse tutamaz diyorsunuz. Lütfen oligarşiyi yenin, önümüzü açın. 
     Artık bizi kimse tutamasın Sayın Başbakanım. Bizim sorunumuz kişiler ya da kurumlar ile değil, biz Türkiye'yi geri bırakan bu zihniyete karşıyız. Bu zihniyet ister bürokrasiden, ister siyasetten isterse iş dünyasından gelsin, Türkiye'mizi dünya ile rekabette geri bırakan zihniyete nereden gelirse gelsin karşıyız. Bundan sonra ne olur diye sorarsanız, elbette kırgınlığımız geçecektir. Yeniden büyüme, insanımıza iş sağlama, üretim ve yatırım aşkıyla yollara düşeriz. Bu meydandan, bu mücadeleden asla kaçmayacağız asla yılmayacağız.'' 
     
     ''DÜN HAYATIMIN EN ZOR TELEFON GÖRÜŞMESİNİ YAPTIM'' 

     Ahmet Nazif Zorlu, kaybedilenin zaman, yabancı sermayenin güveni ile yerli yatırımcının inancı ve heyecanı olduğunu söyledi. 
     Türkiye'nin artık özelleştirmeyi öğrenmesi ve kabul etmesi gerektiğini ifade eden Zorlu, ''Gelişmekte olan ülkeler, Grubumuz'u kendi özelleştirmeleri için ısrarla davet ediyorlar. Ben Almanya'da ilk özelleştirmelere girmiş bir Türk işadamı olarak kendi ülkemde yaşadıklarıma inanamıyorum. Ama umarız Türkiye, TÜPRAŞ özelleştirmesinden gerekli dersleri çıkarır'' dedi. 
     Konuşmasının sonunda, dün hayatının en zor telefon görüşmesini yaptığını anlatan Zorlu, ''Dün Tataristan Başbakanı ile konuştum. Zaten 15 günde bir telefonla görüşürüm. Ne konuşacağımı, nasıl cevap vereceğimi bilemedim. Ülkem adına kendilerinden özür diledim. Kendisi de aynen biz de burada çok zor durumda kaldık dedi. Orada Türkiye'ye yatırımı yanlış yaptınız diyerek büyük hengame koparmışlar'' diye konuştu. 
     
</TEXT>
</DOC>
