<DOC>
<DOCNO> 277408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun35.html </URL>
<DATE> 2004/10/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
11 Eylül'den sonra dört ABD'liden biri Müslümanlara karşı 
</HEADLINE>
<TEXT>

     ABD'de 11 Eylül 2001 tarihinde düzenlenen terörist saldırılardan sonra artan şekilde ayrımcılığa maruz kalan New York'taki Müslümanların geleneksel olarak aralarında ayrılığa yol açan mezhep, dil ve kültür farklılıklarını bir kenara bırakarak birbirleriyle daha yakınlaştıkları belirlendi. 
     Ford Vakfı tarafından finanse edilen ve Columbia Üniversitesi tarafından yapılan bir araştırma, New York'ta yaşayan tahminen 600 bin Müslümanın dini, sosyal ve siyasal özelliklerine ışık tuttu. 
     11 Eylül saldırıları öncesi ve sonrasını da içine alacak şekilde 6 yıllık bir dönemi kapsayan ve çok sayıda akademik araştırmacı ve öğretim üyesinin görev aldığı araştırmanın sonuçları Columbia Üniversitesi Uluslararası ve Kamu İşleri Bölümü'nde dün başlayan bir konferansta tartışmaya açıldı. 
     Columbia Üniversitesi'nden İslam uzmanı Prof. Peter J. Awn, 11 Eylül saldırılarından sonra Müslümanların çoğunun rahatının bozulduğunu, Müslümanlar arasında ciddi bir kendini sorgulama sürecinin başladığını kaydetti. 
     New York Times gazetesinde yer alan araştırmanın sonuçlarına göre, 11 Eylül saldırılarından sonra işlerini kaybetmekten nefret suçlarına hedef olmaya kadar uzanan geniş bir alanda ciddi ayrımcılığa maruz kalan Müslümanlardan, Ayrımcılığa Karşı Amerikan-Arap Komitesi'ne göre en az 7 kişi bu tür nefret suçları yüzünden hayatını kaybetti. Yine araştırmaya göre, çoğu Müslüman ülkelerden olmak üzere 80 bin kişi İç Güvenlik Bakanlığı'nca fişlendi ve terörizm bağlantılı saldırılarla hiçbir ilgileri olmamasına rağmen yaklaşık 13 bin kişi sınır dışı edildi. 
     1998'de başlatılan araştırmanın sonuçlarına göre, New York'ta en hızlı büyüyen dini grup durumunda olan Müslümanların şehirde 140 cami ve 14 okulu bulunuyor. Daha önce etnik ve dil bazında ayrılan farklı camilerde bir araya gelen Müslümanların artık daha geniş birliktelikler sergilediklerini ortaya koyan araştırma, Müslümanların siyasal açıdan da birlikte hareket eder hale geldiklerini ortaya koydu. 
     En çok başörtülü Müslüman kadınların ayrımcı tavırlara maruz kaldığını ifade eden araştırmaya göre, kamu okullarına giden 102,000 civarındaki Müslüman öğrencinin de Müslüman oldukları için okul arkadaşlarının sözlü ya da fiziksel saldırılarına maruz kaldıkları kaydedildi. 
     Müslümanların medyada nasıl yer aldıkları ve nasıl resmedildikleri konusunu da inceleyen araştırmacılar, 11 Eylül saldırılarından sonra Müslümanlara medyada daha olumsuz bir şekilde yer verildiğini ortaya çıkardı. 800 gazete makalesinin yanı sıra kullanılan fotoğraflar ve televizyon haberlerinden Müslümanların terörizme destek veren insanlar olarak gösterilmesi yönünde bir eğilim olduğu belirlendi. Saldırıların hemen akabindeki altı ay içinde Müslümanlarla ilgili kaleme alınan makalelerin yüzde 4'ünün bu türden olduğu, saldırıların ilk yıldönümünde ise bu oranın yüzde 14'e yükseldiği belirtildi. 
     
     Müslümanlara nefret 
     Amerikan-İslam İlişkileri Konseyi CAIR tarafından yapılan bir araştırma ise Amerikalıların dörtte birinin Müslüman karşıtı görüşler taşıdığını ve İslam dininin, takipçilerine şiddet ve nefret aşıladığına inandığını ortaya koydu. 
     Araştırma, Amerikalı 1000 yetişkinle telefon aracılığıyla yapıldı. Her dört katılımcıdan birinin ciddi seviyede Müslüman karşıtı his ve görüşler taşıdığı belirlendi. Bu kişilerin yüzde 26'sı İslam dininin şiddet ve nefreti öğrettiğine, yüzde 27'si Müslümanların diğer insanlara göre yaşama daha az kıymet verdiğine, yüzde 29'u ise Müslümanların Amerikan yaşam tarzını değiştirmek istediğine inanıyor. 
     Her on kişiden dördü bu yargılardan hiçbirine katılmadığını söylerken, yaklaşık yüzde 30'u herhangi bir fikrinin olmadığını söyledi. 
     Araştırmanın sonuçlarına göre, Amerikalıların önemli bir kısmı ise Müslümanlar hakkında olumlu görüşlere sahip. Katılımcıların yüzde 60'tan fazlası Müslümanların aile değerlerine önem verdiğine inanırken, yarıdan fazlası ''Müslümanların dürüst olmadığı'' şeklindeki bir yargıya katılmadıklarını ifade etti. 
     Araştırmaya katılan her üç kişiden biri uyguladıkları şiddeti meşrulaştırmak için İslam'ı kullanan kişilerin İslam'ın öğretilerini yanlış yorumladıklarını düşünürken, İslam ve Müslümanlara karşı en olumsuz tavrı takınanların genelde beyaz, erkek, az eğitimli, siyasi olarak muhafazakar ve ülkenin güneyinde yaşayanlar olduğu kaydedildi. 
     CAIR'in Amerikalılar arasındaki bu tür olumsuz tavır ve düşüncelerle mücadele için Ramazan ayı boyunca Müslümanların iftar yemeklerine komşularını da davet etmesini öngören ''Ramazanı Paylaş'' adı altında bir kampanya başlatacağı açıklandı. 
     
</TEXT>
</DOC>
