<DOC>
<DOCNO> 259534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun20.html </URL>
<DATE> 2004/07/31/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Pakistan... Aziz'e düzenlenen saldırıyı El Kaide adına bir grup üstlendi 
</HEADLINE>
<TEXT>

     Pakistan'da başbakanlığa atanan Maliye Bakanı Şevket Aziz'e yönelik suikast girişimini, El Kaide adına bir grubun üstlendiği belirtildi. 
     Kendilerini ''El Kaide İslamboli Tugayı'' olarak tanıtan grubun, dinci bir internet sitesinde yayımladığı açıklamada, taburlarından birinin Aziz'i Fatihcang'dan dönerken öldürmeye çalıştığı, ancak başarılı olamadığı belirtilerek, ''Allah onun yaşamasını istedi'' denildi. 
     Grup, açıklamanın Pakistan Devlet Başkanı Pervez Müşerref ve Pakistan hükümetine yönelik olduğunu belirtti. 
     Saldırının, Müşerref'in bazı aranan militanları ABD'deki cezaevlerine göndermesine tepki olduğu ifade edilen açıklamada, ABD Başkanı George Bush'un talimatlarına uyulmaya devam edilmesi durumunda acı veren saldırıların süreceği ifade edildi. 
     Başbakanlık görevini devralabilmesi için 18 Ağustos'taki seçimlerde parlamentoya girmesi gereken Maliye Bakanı Şevket Aziz, dün aracıyla başkent İslamabad'ın 50 kilometre güneybatısına bulunan Fatihcang seçim bölgesindeki bir toplantıdan dönerken saldırıya uğramış, Aziz'in kurtulduğu saldırıda 8 kişi hayatını kaybetmişti. 
     Açıklamayı yayımlayan grubun isminin, eski Mısır Cumhurbaşkanı Enver Sedat'ın 1981'de Kahire'de öldürülmesinden sorumlu tutulan militan grubun lideri Halid İslamboli'nin soyadını içermesine dikkat çekildi. 
     
</TEXT>
</DOC>
