<DOC>
<DOCNO> 296469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yazar/bila.html </URL>
<DATE> 2004/12/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli'nin çiçek bahçesi 
</HEADLINE>
<TEXT>


MHP lideri Devlet Bahçeli, dün kahvaltılı bir basın toplantısı düzenleyerek görüşlerini açıkladı. 
Bahçeli ve MHP yöneticileri, basının gösterdiği ilgiden memnun kaldılar. 24 gazete, 19 televizyon ve 7 ajansın katıldığı kahvaltıda, MHP lideri, özellikle AB süreci ve 17 Aralık Zirvesi'ne ilişkin kaygılarını dile getirdi. 
Bahçeli ve MHP, Türkiye'nin AB'ye girmesine karşı mı AB'ye "hayır" diyor mu 
MHP lideri, açıktan böyle bir tavır almıyor. AB'ye girmeye "hayır" demiyor. Ancak, süreçten ve bu süreçte atılan adımlardan da hoşnut değil. 
Bu hoşnutsuzluğun temel kaynağı, Avrupa'ya olan "güvensizlik" gibi görünüyor. MHP açısından güvensizliğin kaynağı ise, bu süreçte AB'nin taleplerinin, alınan kararların, atılan adımların Türkiye'nin ulusal bütünlüğüne ve üniter yapısına zarar vereceği, hatta vermekte olduğu düşüncesi... 
Bahçeli, bu süreçte Türkiye'de farklılıkların öne çıkarıldığı, etnik sorunların körüklendiği, mezhep farklılıklarının belirginleştirildiği bu yolla da Lozan dışında yeni azınlıklar yaratılmaya çalışıldığını vurguluyor. 
MHP lideri, yine bu süreçte Abdullah Öcalan'ı da kapsayacak şekilde genel af çıkarılması baskısı yapıldığı, bunun Avrupa tarafından desteklendiği ve böylece de PKK'nın KONGRA-GEL adıyla siyasallaşmasına olanak sağlandığı kanaatinde... 
AB yetkililerinin Diyarbakır'ı ziyaret etmeyi alışkanlık haline getirdiklerini belirten Bahçeli, Avrupa Parlamentosu Başkanı Borrell'in, "Kürdistan'a gideceğiz" sözlerinin bir sürç-i lisan olmadığını düşünüyor. Neden, 81 ilden bir başkası değil de Diyarbakır, diye soruyor. "Eğer" diyor, "Türkiye'yi gezmek, görmek istiyorlarsa biz onları 81 ilde ev sahipliği yaparak gezdiririz." Ancak, Diyarbakır ziyaretlerinin etnik ayrılıkları öne çıkarmaya yönelik olduğunu düşünüyor. 
"Biz" diyor, "Türkiye gerçeğini biliyoruz. Türkiye, toprağının her karışı şehit kanıyla sulanmış bir çiçek bahçesidir. Değişik renk ve kokuları vardır. Şimdi bu çiçek bahçesine ayrıkotu ekip çiçekleri soldurmaya gayret ediyorlar." 
"Bundan sonra MHP'nin tavrı ne olacak" sorusuna ise, Bahçeli şu yanıtı veriyor 
"Kimse kardeş kavgası beklemesin. MHP'yi bir etnisiteye dayandırmak ve bir başka etnisiteyle çatışma, kavga içinde olacağını sanmak, MHP'yi anlamamış, kavramamış olmak demektir. MHP sokakta değil, toplumsal muhalefet olarak iktidar alternatifi olacaktır. Biz bu muhalefet anlayışıyla AKP'yi iktidardan uzaklaştırmayı Türkiye'nin kurtuluşu için bir görev saymaktayız." 
Bahçeli, Kıbrıs konusunda AKP iktidarının tarihi bir hata içinde olduğunu da belirterek, bundan sonrası için de hükümetin, müzakere tarihi almak için Güney Kıbrıs'ı tanıma gibi bir hata içine düşmemesi gerektiğini vurguluyor. 
Hükümetin, "kazan-kazan" politikasında Türkiye'nin hep kaybeden taraf olduğunu kaydediyor ve ekliyor, "Kazanan hep kasa sahipleri oluyor." 
Bahçeli, müzakere süreci başlarsa, AB'nin masaya Türkiye açısından yaşamsal öneme sahip hassasiyetler konusunda yeni dayatmalar getireceğine işaret ediyor. 
AB'nin Türkiye'yle ilgili 2004 belgelerinde bunun işaretleri bulunduğunu belirterek, Türkiye'nin aşağılık kompleksine kapılmadan ulusal çıkarlar doğrultusunda davranması gerektiğini vurguluyor. 
MHP lideri, MHP'de iç çekişmelere ilişkin bir soruyu yanıtlarken, CHP'ye atıfta bulunuyor. CHP'de yaşanan Sarıgül olayını anımsatan Bahçeli, CHP'de, MHP'de ve diğer muhalefet partilerinde yapay iç çekişmeler yaşandığını, bu partilerin karıştırılmak istendiğini ve bunda AKP'nin de payı olduğunu söylüyor. 
Bahçeli ve MHP, 12 Aralık'ta İstanbul'da yapacakları mitingle başlamak üzere bu görüşlerini meydanlara taşımaya hazırlanıyor. 



</TEXT>
</DOC>
