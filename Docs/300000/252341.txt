<DOC>
<DOCNO> 252341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/siyaset/asiy.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in tavrı ortada 
</HEADLINE>
<TEXT>


CHP Olağanüstü Kurultayı öncesi tavrı merak edilen Derviş, delegelere, "Küskünlükleri artıracak kurultayda oy kullanmayın" çağrısında bulundu 

Ezelhan Üstünkaya Ankara 


CHP'nin 12. Olağanüstü Kurultayı, Genel Başkan Deniz Baykal'ın çağrısı üzerine "güvenoyu" gündemiyle yarın toplanacak. CHP yönetimi, Baykal'ın talimatı doğrultusunda kurultayı basına ve seyirciye kapalı tutacak. Muhalifler de, dün gazetelere ilan vererek partilileri ve vatandaşları kurultaya çağırdı. 
Muhaliflerin, "Baykal'a güvensizlik oyu verin" çağrısında bulunduğu delegelere dün bir çağrı da CHP İstanbul Milletvekili Kemal Derviş'ten geldi. Derviş, dün Radikal'de yayımlanan yazısında, delegelere, "Küskünlükleri artıracak bu kurultayda oy kullanmayın" çağrısında bulundu. Derviş'in "tarafsızlık" çağrısı parti yönetiminde "taraf oluyor" tepkisiyle karşılandı. 
Kurultayda "30'lar hareketi" olarak bilinen milletvekillerine sert bir çıkış yapacak olan Baykal, delegelerden güvenoyu ve kurultay tartışmalarının sona erdirilmesini isteyecek. Kurultayda Baykal'ın genel başkanlığa devam edip etmeyeceğine 1249 delege karar verecek. Sonucu, oylamaya katılanların salt çoğunluğu belirleyecek. 

Açık oylama olacak 
Güvenoylaması açık yapılacak. Buna göre, milletvekili ve delegelerin tek tek ismi okunacak ve "evet" ya da "hayır" yanıtı istenecek. Muhalifler, delegeler üzerinde baskı oluşturacağı gerekçesiyle bu yönteme karşı çıkıyor. 
Parti yönetimi, oylarını önce açıklaması beklenen milletvekillerinden Baykal'a güvenoyu çıkacağını ve böylece diğer delegelerin ikna olacağına inanıyor. Güvenoyu çıkmaması durumunda kurultaydan sonra toplanacak Parti Meclisi, 45 gün içinde seçimli olağanüstü kurultayı toplayacak. 

Basın nöbet tutacak 
Salona alınmayacak gazeteciler, kurultayı, otelin bahçesinden izlemeye çalışacak. Salon çevresinde kurultaya girmesi yasaklanan partili ve vatandaşların da toplanması bekleniyor. 
CHP Genel Sekreteri Önder Sav, Baykal'a güvensizlik oyu çağrısında bulanan eski Genel Başkan Altan Öymen'i de isim vermeden eleştirdi. 
Kurultayın tüzüğe aykırı olarak kapalı yapıldığı eleştirilerine de Sav, "Çağıran Genel Başkan'dır. Gündemi Genel Başkan belirler" yanıtını verdi. Sav, Derviş'in oy kullanmama çağrısı için, "Bireysel tercihleridir. Ben başkalarının düşüncelerini yorumlama durumunda değilim" dedi. 
Bir dönem Baykal'a en yakın isimlerden olan eski Antalya Belediye Başkanı Bekir Kumbul, dün Divan Başkanlığı'na aday olacağını açıkladı. 

Baykal'la ipler koptu yorumu yapıldı 

Genel Başkan Yardımcılığı görevinden "Partide sevgi ortamı yok" diye istifa eden Kemal Derviş, CHP Genel Başkanı Deniz Baykal'a karşı ilk açık duruşunu yarın yapılacak kurultay öncesi gösterdi. Radikal'de yayımlanan yazıda CHP'de küskünlüklerin olduğunu vurgulayan Derviş, kurultayın bu kırgınlıkları daha da artıracağını savunarak, oy kullanmama çağrısında bulundu. Derviş, tüzük kurultayı ve olağanüstü seçimli kurultay isteyen muhalif milletvekillerine ekibi aracılığıyla destek vermişti. Tüzükteki antidemokratik hükümlerin değiştirilmesini isteyen Derviş, bu konuda bireysel çalışma yapmıştı. 

'Seçimi kaybeden başkanlığı bıraksın' 

Muhalifler, öncelikle tüzük kurultayının toplanmasını istiyor. Bu amaçla topladıkları imzaları genel merkeze ileten muhalifler, parti yönetiminin kararını bekliyor. Muhalifler, parti tüzüğüne "Seçimi kaybeden genel başkan görevi bırakır ve bir daha seçilemez" hükmünün konulmasını amaçlıyorlar. Parti tüzüğünde genel başkanlığa aday olmayı zorlaştırıcı hükümleri değiştirmeyi de hedefleyen muhalifler, tüzük kurultayından sonra olağanüstü seçimli kurultayı toplayıp Baykal'ı genel başkanlık koltuğundan indirmeyi hedefliyorlar. 


</TEXT>
</DOC>
