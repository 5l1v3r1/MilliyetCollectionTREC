<DOC>
<DOCNO> 272496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/eko05.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Citigroup Türkiye için zaman geldi 
</HEADLINE>
<TEXT>



Dünyanın önde gelen mali gruplarından Citigroup, gerek AB, gerekse IMF ile yeni anlaşma gibi pozitif beklentiler öncesinde yatırım yapılması gerektiğini belirterek, "Türkiye için tetiği çekme zamanı" ifadesini kullandı. 
Citigruop'un 'Gelişmekte Olan Piyasalar Raporu'nda, AB'nin Türkiye ile müzakereye muhtemelen 2005'te başlayacağı belirtilirken, AB'nin Genişlemeden Sorumlu Komisyon Üyesi Günter Verheugen'in Türkiye ziyaretinin, bunun göstergesi olduğu kaydedildi. 
Raporda, IMF ile ekimde tamamlanacak üç yıllık anlaşmanın, 2005 - 2006 yıllarında net dış borç ödeyicisi olacak olan Türkiye'nin dış borçlanma finansmanı imk nlarını artıracağı vurgulandı. Türkiye ile ilgili pozitif unsurlar devreye girmeden yatırımcıların pozisyon almaları tavsiye edildi ve uzun vadeli faiz enstrümanlarının cazip hale geldiği belirtildi. 
Raporda, cari işlemler açığı konusundaki kaygıların sürmekle birlikte azaldığı vurgulandı. Tüketim eğilimindeki azalmanın, cari işlemler açığını daraltabileceği belirtilirken, bu yılki cari işlemler açığının, gayri safi yurtiçi hasılanın yüzde 4.1'i olarak gerçekleşebileceği ifade edildi. Ekonomide aşırı ısınma potansiyelinin azalacağı belirtildi. 


</TEXT>
</DOC>
