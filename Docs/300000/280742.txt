<DOC>
<DOCNO> 280742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo19.html </URL>
<DATE> 2005/03/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şahin Daum'un demeci çok ağırdı... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Fenerbahçe Teknik Direktörü Christoph Daum'un Gençlerbirliği maçı sonrası verdiği demecin, kendisinin 1 hafta önce Gaziantepspor maçı ardından verdiği demeçten çok daha ağır olduğunu söyledi. 
     Şahin, Mehmet Ali Yılmaz Tesisleri'nde düzenlediği basın toplantısında, Gaziantepspor maçı sonrası yaptığı açıklamaların bir kısmına değinildiğini, ancak ikinci kısmına ise hiç değinilmediğini belirterek, '' Gaziantepspor'un galibiyetini kutluyoruz . Güzel futbol isteyen bir camianın futbol adamı olarak bundan sonraki maçlarda da aynı futbolu oynamaları temennisinde bulunduk. Ancak öküzün altında buzağı arayanlar, bulanık suda balık avlamak isteyenler için bu bir haber oldu. Türkiye adeta yangın yerine döndü'' dedi. 
     Sağduyulu insanların açıklamalarında bir şey olmadığını söylediğini ifade eden Şahin, şöyle konuştu 
     ''Bir kulüp yetkilisi, üzerine vazife çıkararak yetkili mercileri göreve çağırdı. Yetkili merciler görevlerini yapmaya başladılar. Ancak 1 hafta sonra ilahi adalet tecelli etti. Bizi cezalandırmak isteyen takımın teknik direktörü Daum, çok daha ağır demeç verdi. Daum, rakibimiz bize farklı, bizden öncekilere daha farklı oynadı dedi. Burada bir suçlama vardı. Benim açıklamam bir temenniydi. Ama baktık ki yangın yerine benzinle koşanların sesleri kesilmiş, tepki yok. Etik değerler adına, camiayı suçlama adına hiç kimsede bir tepki yok. Şimdi iyi niyetli yaptığım temenniler sonucu bazı organları çalışmaya, göreve davet eden arkadaşımızın kendi hocası için hangi mercileri göreve çağıracağını sabırla ve merakla bekliyorum.'' Fenerbahçe Kulübü Başkanı Aziz Yıldırım'ın mali genel kurulda yaptığı açıklamalara da değinen Şahin, şöyle devam etti 
     ''Bir büyük kulübün başkanı bazı açıklamalarda, özeleştirilerde, itiraflarda bulundu. Benim başkanım bunları yapsaydı yer yerinden oynardı. Ama körler, sağırlar birbirlerini ağırlıyor. Göreve geldiğimde, futbol sahada oynanıyordu. Artık geçti o devirler, bazı şeyleri öğrendik derken neyi anlatmak istediğini, anlatmalarını bekliyoruz. Bunu ben değil tüm Türkiye'nin, futbol kamuoyunun beklemesi gerekir.'' 

     
</TEXT>
</DOC>
