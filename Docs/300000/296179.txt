<DOC>
<DOCNO> 296179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun29.html </URL>
<DATE> 2004/12/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
ABD, atom bombalarını Türkiye'de mi saklıyor .. 
</HEADLINE>
<TEXT>

     Amerikan merkezli Bulletin Of The Atomic Scientist Dergisi, Amerika Birleşik Devletleri’nin soğuk savaşın sona ermesinden 15 yıl sonra hala Avrupa’da nükleer silah bulundurduğunu yazdı. 
     Amerika’nın Türkiye dahil altı Avrupa ülkesindeki 8 üste toplam 480 adet atom bombası var. 
     Atomic Scientist’in Amerika Birleşik Devletleri’ndeki bilgi edinme yasasından yararlanarak hazırladığı raporda, Almanya, Belçika, İtalya, Hollanda ve İngiltere’de 390, İncirlik Hava Üssü’nde de 90 adet B-61 tipi atom bombası bulunduğu belirtiliyor. 
     Ayrıca, Washington’ın Türkiye’deki bombalardan 40’ının kullanımını Türkiye’ye bıraktığı da kaydediliyor. Fransa’nın saygın gazetelerinden Liberation’un da yer verdiği rapora göre B61-3, B61-4 ve B61-10 olarak üç ayrı tipteki nükleer silahlar Avrupa’ya ilk defa 1954’te girdi. 
     Atom bombaları Türkiye’ye de 1960’larda yerleştirildi. 1971’de Avrupa’da toplam 7 bin 300 nükleer başlık bulunduran Amerika, bu sayıyı önce 6 bine, daha sonrada 4 bine düşürdü. 1991’de Sovyetler Birliği dağılıp soğuk savaş bittikten sonra Amerika dünyaya yayılan nükleer silahları geri çekeceğini açıkladı. 
     Bu kararın ardından yedi Avrupa ülkesinde toplam 1400 nükleer bomba kaldı. 
     1994’te bu sayı 480’e indi. Amerika son olarak Yunanistan’daki bombalarını geri çekti. Atom bombalarına ilişkin bu raporun basına yansımasının ardından henüz Genelkurmay Başkanlığı’ndan ya da Milli Savunma Bakanlığı’ndan bir açıklama gelmedi. 

     
</TEXT>
</DOC>
