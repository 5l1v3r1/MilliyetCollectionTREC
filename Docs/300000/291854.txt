<DOC>
<DOCNO> 291854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonyas05.html </URL>
<DATE> 2004/11/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ABD'li bilgisayarcı Davut Peygamber'in mezarını bulmak için Iğdır'da 
</HEADLINE>
<TEXT>

     Aydın DENİZ IĞDIR, DHA 

ABD'li bilgisayar programcısı yaşındaki David Wells Sharp, gördüğü rüya üzerine Davut Peygamber'in mezarını bulmak için Iğdır'a geldi. Davut Peygamber'in mezarının İncil'e göre İsrail'de bulunduğunu anlatan Sharp, rüyasında mezarın Iğdır'da olduğunu gördüğünü, bunun üzerine araştırma için Iğdır'a geldiğini söyledi. Davut Peygamber'in mezarını bulmak için Iğdır'a geldiğini anlatan Sharp, "İncil'i tahrif eden papazların yalanını ortaya çıkaracağım'' dedi. 
     ABD'nin North Carolina eyaletinde matematik öğretmeni ve bilgisayar programcısı olan David Vells Sharp'ın yaşamı, rüyasında Davut Peygamberi görmesiyle değişti. Protestan olduğunu anlatan Sharp, rüyanın ardından öncelikle İncil'i çok iyi incelediğini söyledi. Diğer kutsal kitapları da okuyan Sharp, gördüğü rüyaya inanıp Davut Peygamber'in mezarını bulmak için Iğdır'a gelmeye karar verdiğini anlattı. Bu kararına itiraz eden Hollanda asıllı eşi Wiene Demoulın'dan boşandığını anlatan Sharp, terapi öğretmeni olan kızı 24 yaşındaki Liedehe Allyn Sharp ile garsonluk yapan oğlu 22 yaşındaki Michael Christian Sharp'ın ise kendisine destek verdiklerini belirtti. 
     
     "PAPAZLARIN YALANI'' 
     Elde ettiği belge ve haritalara göre Davut Peygamber'in Urartular'ın komutanı olduğunu ve Iğdır yöresinde yaşadığını öne süren Amerikalı Sharp, şunları söyledi 
     "Davut Peygamber, Yahudiler'in belirttiği gibi İsrail'de yaşamadı. Zaten orada yaşadığını kanıtlayan belge yok. Gördüğüm rüya üzerine yola çıktım. 25 yıllık eşimden ayrıldım. ABD'deki iki evimi ve otomobilimi satarak Iğdır'a geldim. Davut Peygamber'in mezarını bulmak için yollara düştüm. Yüreğimden gelen bir ses Davut Peygamber'in mezarının Zor Dağları'nda bulunduğunu söylüyor. İncil'i tahrif eden papazların yalanını ortaya çıkaracağım. Belki bazıları bana deli diyecek ama, ilahi bir ses bana yol gösterecek. Davut Peygamber'in mezarını gün ışığına çıkaracağım.'' 
     
     DAĞDA TİPİYE YAKALANDI 
     Iğdır merkeze bağlı Taşlıca Köyü ile Tuzluca İlçesi'nin Yağlı Köyü arasında yükselen 3 bin 196 metre yükseklikteki Zor Dağları'nın Kültepe kesiminde Davut Peygamber'in mezarını ararken tercümanı Ali Sağlam'la birlikte tipiye yakalanan Sharp, ümitsiz olmadığını söyledi. 
     Araştırmalarını Iğdır Valiliği'nden aldığı izinle elektronik aletler kullanarak sürdüren Sharp, "Urartular, Van, Elazığ, Iğdır yöresinde uzun yıllar yaşamışlar. Bu üçgende, Selçuk'taki Efes Harabeleri'nin bir benzeri var. Iğdır'da yaşayan Davut Peygamber'in mezarı Zor Dağları'nın eteklerinde bir yerde. Iğdır'dan sonra Ermenistan, Nahcıvan ve Gürcistan'da da çalışmalar yapacağım'' diye konuştu. 
     Geçen yıllarda Amerikalı astronot James İrwin de Nuh'un Gemisi'ni bulmak için Ağrı Dağı'nda araştırmalar yapmış ve bu araştırmaları kuşkuyla karşılanmıştı. 
     
</TEXT>
</DOC>
