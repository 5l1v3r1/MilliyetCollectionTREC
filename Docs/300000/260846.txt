<DOC>
<DOCNO> 260846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo03.html </URL>
<DATE> 2004/08/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Okan Buruk Galatasaray taraftarlarının küfürlerine çok üzüldüm 
</HEADLINE>
<TEXT>

     Galatasaraylı Suat Kaya'nın jübile maçında Federasyon Karması'nın formasını giyen Beşiktaşlı Okan Buruk, eski takımının taraftarlarının küfürlü tezahüratları karşısında üzüldüğünü söyledi. 
     Okan, maçtan sonra yaptığı açıklamada, maçlarda küfürün önüne geçilemediğini belirterek, ''Futbolun içinde bu var. Ama Suat ağabeyin jübilesi önemliydi. Onun için sahada kaldım'' dedi. 
     Kötü tezahüratı tüm Galatasaraylılar'a mal etmemek gerektiğini ifade eden Okan, ''Tepkiye üzülmemek elde değil. Bu taraftar yıllarca bana hep destek oldu. Şimdi de kötü tezahürat yaptılar'' diye sitemde bulundu. 
     İtalya'nın Inter takımında forma giyen Emre Belözoğlu da eski takım arkadaşına yapılan küfürlerin bir izahı olamayacağını, Okan'ın, sarı-kırmızılı camiaya büyük hizmetler verdiğini söyledi. 
     Transfer konusundaki soruları da yanıtlayan Emre, çok sayıda transfer teklifi aldığını, ancak kulübü ve antrenörünün, kendisini bırakmayacaklarını söylediklerini bildirdi. 
     Bugüne kadar hiçbir kulüple görüşmediğini ifade eden Emre, ''Eğer kulübüm beni bırakacağını açıklarsa, ancak o zaman Avrupa'da mı, Galatasaray'da mı oynayacağıma karar verebilirim. Ama benim hayallerim ve hedeflerim henüz sona ermedi'' diye konuştu. 
     Jübile maçında Federasyon Karması'nın antrenörlüğünü yapan A Milli Takım Teknik Direktörü Ersun Yanal da futbolu bırakan Suat'ı iyi bir şekilde uğurladıklarını söylerken, antrenörlük hayatında başarılar diledi. 
     Galatasaray Teknik Direktörü Gheorghe Hagi de uzun yıllar birlikte futbol oynadıkları Suat'ın, güzel bir maçla jübilesini yaptığını kaydetti. 
     Hagi, takımının iyi durumda olduğunu ve hafta sonundaki ilk lig maçlarından galibiyetle ayrılmak istediklerini söyledi. 

     
</TEXT>
</DOC>
