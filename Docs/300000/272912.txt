<DOC>
<DOCNO> 272912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko15.html </URL>
<DATE> 2004/09/18/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ali Babacan Türkiye literatüre geçti, kredi kartı faizleri yüksek 
</HEADLINE>
<TEXT>

     Devlet Bakanı Ali Babacan, Türkiye'de büyümenin kaynağının artık özel sektör olduğunu, ilk 6 ayda özel sektörün 28 katrilyon liralık yatırım yaptığını belirterek, ''Bu da dünya ekonomi literatürüne çok farklı tabirlerde geçmeye başladı'' dedi. 
     Devlet Bakanı Babacan, İş Hayatı Dayanışma Derneği İŞHAD tarafından düzenlenen toplantıda yaptığı konuşmada, yurtdışı borçlanma faizlerinde de olumlu gelişme kaydedildiğini söyledi. 
     Yıllardır Türkiye'nin dış borçlanmada ödediği faizin, hep Alman, Amerikan hazinesinin 6-8 puan üzerinde olduğunu, bunun altına hiç düşmediğini kaydeden Ali Babacan, şöyle devam etti 
     ''Şu anda ödemekte olduğumuz yurtdışı borçlanmalarda faiz, en son 5 yıllık bir eurobond ihracı yaptı geçtiğimiz hafta içinde, Alman hazinesinin yüzde 2.4 üzerinde ki Alman hazinesi euroda, Amerikan hazinesi de dolarda dünyada en ucuz borçlanan hazinelerdir. Yani onların borçlanmasından daha ucuza borçlanabilecek bir ülke yoktur. Gelişmekte olan ülkelerin ortalamasını aldığımızda şu anda bizim borçlandığımız fiyatlar ortalamanın yaklaşık 1 puan altında. 20-25 tane gelişmekte olan ülkenin ortalamasını aldığımız zaman bunlar ortalamalarda yüzde 4.5 civarında fazla ödüyorlar bir Alman, Amerikan hazinesine göre. Biz ise şu anda vadesine göre kısa vadede yüzde 2.5, uzun vadede yüzde 3.5 fazla ödüyoruz. Bu Türkiye'nin tarihinde yine rekor sayılabilecek düşük oranlardır.'' 
     
     LİTERATÜRE GEÇEN BÜYÜME 

     Türkiye'de büyümenin kaynağının artık özel sektör olduğunu, büyüme modellerinin özel sektör odaklı büyüme olduğunu anlatan Babacan, şöyle konuştu. 
     ''Devletin para harcamasıyla, devletin işe adam almasıyla büyüme dönemi artık bitti, deniz tükendi. Artık dönem özel sektör dönemi. 6 ayda özel sektörümüz 28 katrilyon liralık yatırım yapmış durumda. Bu DİE'nin büyüme ile ilgili yaptığı açıklamalarda yer alan rakam. Bunun 20 katrilyon lirası makina teçhizat, 8 katrilyon lirası da bina, inşaat. Geçen senenin ilk 6 ayına göre reel artış yüzde 100'e yakın. Kamunun yatırım harcamalarının tamamı 7.5 katrilyon lira. 12 ayda 7.5 katrilyon, ilk 6 ayda 28 katrilyon lira. Bu da dünya ekonomi literatürüne çok farklı tabirlerde geçmeye başladı. 'Genişlemeci kamu maliyesi daralması' diye bir tabir üretilmeye başladı. Şu demek, kamu kendine çeki düzen verirken, kendisini disiplin altına alırken, artık özel sektöre faaliyet için daha geniş bir alan bırakıyor.'' Kayıtdışı ekonominin sadece devlet açısından değil, özel sektörün kendisi için de önemli olduğunu vurgulayan Babacan, bankadan kredi alınırken ya da yabancılarla ortaklık görüşmesinde, gerçeği yansıtmayan bilançoların sıkıntı yarattığına dikkat çekti. 
     Ali Babacan, işletmelerin kayıtdışından kaçınarak maliyeci korkusu olmadan faaliyetlerini yürütmesi gerektiğini belirtti. 
     Daha önce, her gün bir başka yolsuzluk, her gün bir başka hortumlama olayı basına yansırken, bazı kişilerin vereceği çarçur edileceği endişesiyle vergi vermekten kaçınılabildiğine işaret eden Babacan, ''Ama bu dönemler artık bitti. Bazı işadamlarımız vergi ödemiyor ama okul yaptırıyor. Hiç olmazsa, gözümüzün önünde olsun göreyim diyor. Şimdi bu yapı artık değişti. Artık Türkiye'de işbaşında her bir kuruşun değerini bilen, her bir kuruşunu isabetli harcama endişesi içinde olan bir hükümet var'' dedi. 
     Yeni bir vergi reformu üzerinde çalıştıklarını, oldukça ileri bir safhaya geldiklerini belirten Babacan, Başbakan Erdoğan'ın yakında açıklayacağını, 1 Ocak 2005'den itibaren Türkiye'nin vergi konusunda farklı bir sürece girmiş olacağını bildirdi. 
     
     MERKEZ BANKASI 

     Ali Babacan, daha sonra İŞHAD üyelerinin sorularını yanıtladı. Babacan, ''Merkez Bankası'nın faiz oranı ne olmalıdır '' sorusunu yanıtlarken, günlük bazdaki operasyonları Merkez Bankası'nın bağımsız olarak karar verdiğine işaret ederek, şunları söyledi 
     ''Merkez Bankası'nın verdiği kararlarla ilgili bizim yorum yapmamız, Merkez Bankası'nın bağımsızlığı açısından uygun olmuyor. Bu konuda yorum yapmaktan kaçınıyoruz. Ancak bu kararların nasıl verildiğiyle ilgili önemli bir çalışma var. Daha şeffaf bir yapı gerekiyor. Merkez Bankası'nın faiz kararlarını neye göre nasıl verdiğiyle ilgili hem mekanizma, hem sürecin daha şeffaf bir hale gelmesi gerekiyor. Bununla ilgili çalışmalar epeydir sürüyor. Biz de bu çalışmaları destekliyoruz.'' Babacan, AB'nin Aralık ayında vereceği karara ilişkin bir soru üzerine de, AB ile beklentilerinin olumlu olduğunu belirterek, Türkiye'nin girdiği reform sürecinin karar ne olursa olsun devam edeceğini bildirdi. 
     Bakan Babacan, KDV oranlarının yüksekliğinin kayıtdışını teşvik ettiğinin ifade edilmesi üzerine ise, KDV oranı yüzde 1 olan bazı ürünlerde bile çok büyük miktarda kayıtdışı bulunduğunu, yüzde 1 olan oranı bile ödemenin bazılarına zor geldiğini kaydetti. 
     
     KREDİ KARTI FAİZLERİ 

     Kredi kartı faizleriyle ilgili soruyu da yanıtlayan Babacan, Türkiye'de en yüksek faizlerin şu anda kredi kartı faizleri olduğunu vurguladı. 
     Babacan, ''Devlet olarak şöyle böyle yap diye müdahalede bulunmayız bankalarımıza, serbest piyasa ekonomi açısından baktığımızda uygun değil. Ama bu kredi kartının faizi yüksek bir faizdir, maliyetlidir, vatandaşımızın bunun farkında olması, bilmesi gerekiyor. Fazla kredi kartı borcu biriktirmemesi gerekiyor. Herkesin ayağını yorganına göre ayağını uzatması gerekiyor'' dedi. 
     Kurlarla ilgili sorular üzerine, bu konuda bir taahhütlerinin olmadığını, kur riskinden korunmak için şirketlerin gelirlerine göre borçlanmasını düzenlemesi gerektiğini vurgulayan Ali Babacan, 36 ili kapsayan teşvik uygulaması konusunda da, iki binin üzerinde tesis için başvuru yapıldığını, arka arkaya temellerin atıldığını bildirdi. 
     İş Hayatı Dayanışma Derneği İŞHAD Başkanı Rızanur Meral de, hükümetin çalışmaları nedeniyle farklı şeyleri konuşur hale geldiklerini, iş dünyasıyla kurdukları olumlu diyalogla koltuklarında daha rahat oturduklarını belirtti. 
     Otomobil benzetmesi yaparak, 3 metre önlerini göremezken, bugün kısa hüzmeli farlarla yola gidebildiklerini kaydeden Meral, AB'nin olumlu kararı sonrası uzun hüzmelerle tam gaz gidip daha önce kendilerini geçen ülkeleri de geride bırakabileceklerini söyledi. 
     
</TEXT>
</DOC>
