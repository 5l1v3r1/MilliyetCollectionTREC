<DOC>
<DOCNO> 251700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo11.html </URL>
<DATE> 2004/06/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Camacho'dan Del Bosque'ye destek Türkiye'de mutlu olacak... 
</HEADLINE>
<TEXT>

     Real Madrid'in yeni teknik direktörü Jose Antonio Camacho, Beşiktaş Teknik Direktörü Vicente Del Bosque'ye destek vererek, Türkiye'de mutlu olacağına inandığını belirtti. 
     İspanyol spor gazetelerinden As'ta bugün yayımlanan demecinde Camacho, ''İnşallah gelecekte Del Bosque, Real Madrid'e geri döner. Ama şu anda arzu edilen, Türkiye'deki tecrübesinin zevkini çıkarması ve başarılı olmasıdır'' dedi. 
     Del Bosque ile telefonla konuştuğunu ve onun Türkiye'de başarılı olacağını telefondaki sesinden anladığını ifade eden Camacho, ''O, Türkiye'de mutlu olacak ve profesyonel olarak iyi bir tecrübe kazanacak'' açıklamasını yaptı. 
     Real Madrid'in teknik direktörü, yeni sezon için orta sahanın ortasına ve kanada birer oyuncu isterken, gazetelerde Portekizli Ricardo Carvalho ve İtalyan Gilardino'nun isimleri yazılıyor. 
     
</TEXT>
</DOC>
