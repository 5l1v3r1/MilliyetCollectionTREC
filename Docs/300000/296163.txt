<DOC>
<DOCNO> 296163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun13.html </URL>
<DATE> 2004/12/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
NATO, İsrail ve Arap dünyasıyla güven ilişkisi kurmaya çalışıyor 
</HEADLINE>
<TEXT>

     NATO'ya üye ülkelerin dışişleri bakanları, güney kanadıyla işbirliğini geliştirmek için sarfedilen çabalar çerçevesinde, dün akşam Belçika'nın başkenti Brüksel'de ilk kez aralarında İsrail ve Mısır'ın da yer aldığı 7 Akdeniz ülkesinin bakanıyla bir araya geldi. 
     NATO Genel Sekreteri Jaap de Hoop Scheffer, düzenlediği basın toplantısında, ''Bu, çift yönlü bir sokak. Birlikte çalışmak için somut olanaklar bulmak söz konusu'' dedi ve terörizmle mücadele edebilmek için istihbarat paylaşımını örnek gösterdi. 
     De Hoop Scheffer, ''Bununla birlikte, daha çok diplomasi çalışması yapılması gereği açıkça ortaya çıkmıştır. NATO'nun bölgedeki imajı için çalışmalıyız'' ifadesini kullandı. 
     Genel Sekreter, söz konusu bütün ülkeleri gelecek aylarda ziyaret edeceğini de açıkladı. 
     De Hoop Scheffer, Kasım ayında Cezayir'e gitmişti. 
     İşbirliğine yeni bir ivme kazandırma amaçlı toplantı, NATO'nun ''Akdeniz Diyalogu'' üyeleri İsrail, Mısır, Ürdün, Fas, Cezayir, Tunus ve Moritanya'dan bakanları bir araya getirdi. Toplantıda, İsrail, Kudüs ve diasporadan sorumlu bakan Nathan Şarantsky tarafından temsil edildi. 
     Fransa Dışişleri Bakanı Michel Barnier ile İngiltere Dışişleri Bakanı Jack Straw, Belçika Dışişleri Bakanlığı'nın resepsiyonlarının yapıldığı Egmont Sarayı'ndaki çalışma yemeğine katılmadı. 
     Cezayir Dışişleri Bakanı Abdülaziz Belkadem, ''Toplantıda, kuzey ile güneydekiler arasında güven ilişkisini tesis etmek için, başta Filistin ve elbette Irak'taki durum olmak üzere Ortadoğu'da varolan gerginliklerin çözülmesinin gerekliliğini ele aldık'' dedi. 
     Belkadem, bu güven ilişkisinin olup olmadığının sorulması üzerine, ''Doğruyu söylemek gerekirse tam olarak değil. Tesis etmek gerekir'' dedi. 
     İstanbul'da Haziran ayında yapılan NATO zirvesinde, liderler bu ülkelerle diyalogu ve işbirliği programlarına ivme kazandırmaya karar vermişti. NATO, aynı zamanda Körfez ülkeleriyle de iletişim kanallarını geliştirme kararı almıştı. 
     
</TEXT>
</DOC>
