<DOC>
<DOCNO> 271136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun10.html </URL>
<DATE> 2004/09/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
El Kaide, petrol tankeri kaçırıp yüzen bomba yapacak 
</HEADLINE>
<TEXT>

     İngiltere'de yayımlanan The Sunday Telegraph gazetesi, terör örgütü El Kaide'nin bir petrol tankerini kaçırarak ''yüzen bombaya'' dönüştürmeyi planladığını öne sürdü. 
     Gazetenin haberi Amerikan istihbarat kaynaklarına dayandırılırken, aralarında Endonezya, Singapur ve Malezya'nın da bulunduğu deniz trafiğinin yoğun olduğu bölgelerde birçok ülkenin bu konuda uyarıldığı bildirildi. 
     Amerikan istihbaratının bu yönde duyumu El Kaide içindeki haberleşmeyi dinleyerek elde ettiğini belirten Sunday Telegraph, teröristlerin petrol tankerini bulunduğu bölgedeki yerel korsanlar aracılığıyla kaçırma alternatifi üzerinde durduklarını iddia etti. 
     ''El Kaide bir petrol tankerini kaçırarak yüzen bombaya dönüştürmeyi planladığını'' öne süren gazete, teröristlerin petrol tankerini patlayıcılarla donattıktan sonra başka deniz araçlarına ya da önemli limanlara yöneltebilecekleri tahmininde bulundu. Gazete, Pakistan'da yapılan istihbarat çalışmalarının da teröristlerin yeni ve kanlı eylemlere hazırlandıklarına işaret ettiğini savundu. 
     
</TEXT>
</DOC>
