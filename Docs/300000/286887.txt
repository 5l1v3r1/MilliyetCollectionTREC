<DOC>
<DOCNO> 286887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy09.html </URL>
<DATE> 2004/11/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan Aldatanlardan olursan bir gün sen de aldatılırsın 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, ''İstiyoruz ki, sağlık hizmeti ülkenin her yanına eşit oranda dağılsın'' dedi. 
     Başbakan Erdoğan, Rize'nin Çayeli ilçesinde İshakoğlu Çayeli Devlet Hastanesi Ek Hizmet Binası ve Şevki Balcı Acil Ünitesi'nin açılışını yaptı. 
     Açılış töreninde yaptığı konuşmada, sağlığın önemine değinen Erdoğan, sağlık konusunun doğumdan ölüme kadar hiçbir zaman ihmale gelmeyecek bir konu olduğunu söyledi. 
     Sağlık alanında dünyada modern teknolojinin yakalandığını ve ''beyin olarak çok çok ilerilere gidildiğini'' kaydeden Erdoğan, Türkiye'nin de bu konuda fena bir durumda olmadığını ifade etti. 
     Her meslekte olduğu gibi doktorluk mesleğinde de kaçamak yönleri kullananlar olduğunu belirten Erdoğan, ''Herkes merkezi istiyor. Ama Anadolu'ya da hizmet götürelim diyenler az'' dedi. 
     Çayeli Devlet Hastanesi'nde 4'ü kadrolu, 2'si geçici olmak üzere 6 uzman doktor bulunduğunu kaydeden Erdoğan, ''Gönül arzu eder ki, bu sayı artsın. Biz göndermenin gayreti içindeyiz. Ama onlar gelmemenin gayreti içindeler. İstiyoruz ki, sağlık hizmeti ülkenin her yanına eşit oranda dağılsın. Vatandaşların ayaklarına kadar hizmet gelsin'' diye konuştu. 
     Hayırsever işadamlarından eğitim ve sağlık alanında yatırımlar yapmalarını isteyen Erdoğan, ''İnsanoğlu nedense kuyu yapmayı sevmez ama minare yapmayı seviyor. Bunun nedeni kuyunun görülmemesi, minarenin de görülmesi. Hayrın en güzeli sağ elin verdiğini sol elin görmemesidir'' dedi. 
     Erdoğan, şöyle konuştu 
     ''Bu çileye noktayı biz koyacağız. ABD'de de, AB'de de işsizlik var. Ama orada sosyal güvenlik sistemi güçlü olduğundan sesleri duyulmuyor. 2005 yılından itibaren genel sağlık sigortası ve aile hekimliği sistemini uygulamaya koyacağız. 
     Biz vatandaşımız için çalışıyoruz. Dar gelirli vatandaşımıza 700 bin ton kömür dağıttık. Kömürün yoksa git kaymakama iste. Ama aldatanlardan olma. Aldatanlardan olursan bir gün sen de aldatılırsın.'' Başbakan Erdoğan, daha sonra, İshakoğlu Çayeli Devlet Hastanesi Ek Hizmet Binası ve Şevki Balcı Acil Ünitesi'nin açılışını yaptı. 
     
</TEXT>
</DOC>
