<DOC>
<DOCNO> 296564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko36.html </URL>
<DATE> 2004/12/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
THY'den öğle ve gece indirimi... 
</HEADLINE>
<TEXT>

     Türk Hava Yolları 13 Aralık Pazartesi gününden itibaren, iç hatlarda yolcu talebinin azaldığı öğle ve gece seferlerinde, 20 ile 40 milyon lira arasında indirim yapacak. 
     THY'den yapılan açıklamaya göre, Ankara, İzmir, Adana, Gaziantep, Erzurum ve Antalya gibi büyükşehir merkezlerinin tarife seçenekleri zenginleştirilip, yoğun talep olan zamanlarda yeni seferler düzenlenerek uçuş yelpazesi genişletildi. 
     Özellikle İstanbul-Ankara-İstanbul ve İstanbul-İzmir-İstanbul hatlarında sabah ve akşam her yarım saatte, günün geri kalan bölümünde ise saat başı kalkan mekik seferler düzenlenecek. 
     İç hatlarda uygulanacak kış ücretleri ise gelir yönetimi prensiplerine göre yolcu talebi ile koltuk kapasitesi arasındaki dengeye bağlı olarak en uygun fiyatları sunan bir sistemde belirlenecek. 
     Bu sisteme göre oluşturulan ücret yapısında, talebin yoğun olduğu saatlerde uygulanan seferlerde herhangi bir indirim uygulanmayacak. Talebin azaldığı öğle ve gece seferlerinde ise yolcular, 20 ile 40 milyon lira arasında değişen seviyelerde indirimden yararlanabilecek. 
     Açıklamada, söz konusu indirimle yoğunluğun fazla olduğu saatlerdeki seferlere yönelik yolcu talebinin, yoğunluğun daha az olduğu seferlere kaydırılması ve gün boyu tüm uçakların eşit şekilde doldurulmasının amaçlandığı, böylelikle yoğun saatlerde uçmak zorunda olan yolcuların daha rahat yer temin edebilmesinin sağlanacağı belirtildi. 
     THY'nin yeni uygulamasına göre, iç hat direkt uçuşlarda ekonomi sınıfı bilet ücretleri 89, 109 ve 129 milyon lira şeklinde belirlendi. 
     İndirimli ücretler, Kurban Bayramı dönemini kapsamayacak. 
     
</TEXT>
</DOC>
