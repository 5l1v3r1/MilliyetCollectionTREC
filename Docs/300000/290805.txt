<DOC>
<DOCNO> 290805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yazar/bila.html </URL>
<DATE> 2004/10/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gül'ün bakışı ve Irak zirvesi 
</HEADLINE>
<TEXT>


Ankara, Başbakan Recep Tayyip Erdoğan başkanlığında önceki gün 3.5 saat süren bir Irak zirvesi gerçekleştirdi. Zirveye, Genelkurmay Başkanı Org. Hilmi Özkök, Dışişleri Bakanı Abdullah Gül, Milli Savunma Bakanı Vecdi Gönül ve üst düzey bürokratlar da katıldı. 
Zirve iki hafta önce planlanmış ve hazırlıkları Dışişleri Bakanlığı tarafından ilgili diğer kurumlarla koordineli şekilde yapılmıştı. Başbakanlık'taki zirve öncesinde Dışişleri Bakanlığı'nda bir hazırlık toplantısı da yapıldı. 
Söz konusu zirvede Türkiye'nin Irak politikasının tüm yönleriyle masaya yatırıldığını söyleyebiliriz. 

Gül Irak parçalanmamalı 
Dışişleri Bakanı Abdullah Gül, zirve sonrasında dün yaptığımız görüşmemizde Türkiye'nin Irak sorununa yaklaşımını şöyle özetledi 
"Bizce önemli olan Irak'ın bu süreçte bütünlüğünü koruyarak ve en az sıkıntıyla çıkmasıdır. Kendi iradesiyle kendini yönetebilir hale gelmesidir. Parçalanmadan kendiyle ve komşularıyla barışık biçimde bu süreci geride bırakmasıdır. Türkiye'nin gözettiği ve bundan sonra da gözeteceği bu olmalıdır." 
Dışişleri Bakanı Gül, Türkiye'nin Irak'tan en fazla etkilenen ülke olduğunu anımsatarak, "Gelişmeleri yakından izliyoruz. Her türlü olasılığa ve senaryoya karşı hazırlıklarımızı sürekli gözden geçiriyoruz. Irak'la ticaret konusu var. Bilindiği gibi sivil kayıplarımız var. Bu nedenle Irak'ın normalleşmesine katkıda bulunmaya çalışıyoruz" dedi. 
Dışişleri Bakanı'nın önemsediği bir konu da bayramdan sonra yapılacak olan Irak toplantıları Önce Irak'a komşu ülkeler toplantısı, ertesi gün de G - 8 ülkeleri ve Çin'in katılacağı toplantı. ABD'nin ısrarla talep ettiği bu toplantı Irak'ın geleceği açısından büyük önem taşıyor. 
Son zamanlarda Kerkük konusu öne çıktı. Ankara bu konuya nasıl bakıyor 
Gül, bu sorumuza şu yanıtı verdi 
"Ortada birçok senaryo var. Tabii, iyi senaryo var, kötü senaryo var. Biz olmasını istediğimiz, Irak için de, Türkiye için de iyi bulduğumuz senaryonun gerçekleşmesini istiyoruz doğal olarak. Ama her türlü ihtimali de göz önünde tutuyoruz, her türlü hazırlığımızı yapıyoruz. Bundan kimse kuşku duymasın." 
Gül'ün değerlendirmesi böyle... 
Toplantıda ele alınan konulara gelince... Dört başlıkta toplamak mümkün 
1- Irak'taki güvenlik sorunu ve seçimler, 
2- Kerkük'ün statüsü ve muhtemel gelişmeler, 
3- PKK'nın varlığı ve faaliyetleri, 
4- Irak'a komşu ülkeler ile G - 8 ülkeleri ve Çin'in katılımıyla yapılacak toplantılar. 
Zirvede Irak'taki en önemli sorunun güvenlik sorunu olduğu ve diğer sorunların çözümüne de engel oluşturduğu saptamasının yapıldığını söyleyebiliriz. Bu bağlamda Irak'ta Ocak 2005'te yapılması planlanan seçim hazırlıkları başta olmak üzere, bütün diğer faaliyetlerin sağlıklı biçimde yapılamadığına dikkat çekildiği belirtiliyor. Türkiye açısından Türk şoförlerin ve işadamlarının güvenliğinin sağlanamamış olması da üzerinde en çok durulan konular arasında. Buna ilişkin seçenekli önlemlerin ele alındığı toplantıda güvenlik alanında işbirliğine özel bir önem verildiği kaydediliyor. Keza Irak zirvesinde Türkiye'nin Irak seçimlerinin normal zamanında yapılması Ocak 2005 gerektiği, bu amaçla da güvenlik sorununun bir an çözülmesi üzerinde durulmasına dikkat çekildiği bildiriliyor. Güvenlik başlığı altında yapılan saptamalardan biri de ABD'de yaklaşan seçimler nedeniyle Washington'un Irak'ta güvenlik sorununun üzerine gerektiği gibi gidemediği ve seçimleri etkileyecek kontrol dışı gelişmelerden çekindiği... 
Kerkük konusunda ise zirveden çıkan sonuç, Türkiye'nin bir oldubittiye izin vermeyeceği. Bu konuların Türkiye'nin Irak'ın iç işlerine karışması biçiminde eleştirilmesine karşılık Irak'taki her gelişmenin Türkiye'yi olumsuz yönde etkilediği, bu durumun 1990 hatta öncesinden beri devam ettiği, bu nedenle de Türkiye'nin Irak'taki gelişmelerin hiçbirine kayıtsız kalamayacağı sonucuna varıldı. 
PKK'nın varlığı ve faaliyetleri konusunda ise diğer terör örgütleriyle ilişkilere dikkat çekildiği, ABD'nin yine aynı gerekçelerle PKK'nın üzerine gitmediği saptamasının yapıldığı söylenebilir. 
Irak sorununa çözüm geliştirmek üzere daha önce Türkiye'nin girişimiyle başlatılan "Irak'a komşu ülkeler toplantıları"nın bir yenisinin daha yapılacak olması, zirvenin gündem maddelerinden biriydi. Bu toplantının ardından, bayram sonrasında Irak'a komşu ülkeler, G - 8 ülkeleri ve Çin'in katılımıyla Mısır'da gerçekleştirilmesi planlanan daha geniş katılımlı toplantı da ele alındı. Bu toplantı için yapılan hazırlıklar gözden geçirildi. 
Sonuçta, Türkiye'nin Irak sorununun her yönü ve aşamasıyla ilgili olması gerektiği teyit edildi. 



</TEXT>
</DOC>
