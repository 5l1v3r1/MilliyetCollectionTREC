<DOC>
<DOCNO> 298420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yazar/bila.html </URL>
<DATE> 2004/12/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Doğrultu... 
</HEADLINE>
<TEXT>


Brüksel'de diplomasinin bütün incelikleriyle örülen kararın Türkiye hanesine artı yazılacak taraflarında olduğu kadar, eksi yazılacak taraflarında da Fransa Cumhurbaşkanı Jacques Chirac'ın ağırlıklı rolü olduğu söylenebilir. 
Karara bir gün kala Chirac'ın Türkiye hakkında yaptığı konuşma 3 Ekim 2005 olarak zikredilen müzakere tarihinin saptanmasına katkıda bulunduğu gibi, özellikle Fransa kamuoyunu tatmin etmek üzere tam üyelik dışına kapı aralanması anlamına gelecek ifadelere yer verilmesine de neden olmuş gibi görünüyor. 
Chirac'ın muhalif kamuoyuna karşın Türkiye'ye müzakere tarihi verilmesinde ısrar etmesi kuşku yok ki Fransa ve Avrupa Birliği'nin çıkarlarını ön plana alan bir tutumdur. Türkiye'nin AB'ye üye olmasının birliğe sadece bölgesel değil küresel bir katkısıda bulunacaktır. 
Gelecek açısından bakıldığında küresel güç olmaya çalışan AB için Türkiye'nin katılımı stratejik önem taşıyacaktır. 
Bugüne kadarki süreçte haksızlıklara uğrayan Türkiye'nin buna karşın doğrultu değiştirmemesi AB'nin de iyi değerlendirmesi gereken bir durumdur. Bu Türkiye için de geçerlidir. 
Nitekim Başbakan Erdoğan'ın, Brüksel'e hareketinden önce Milliyet'e yaptığı açıklamalarda verdiği en önemli mesajların başında, "sonuç ve müzakere süreci ne olursa olsun Türkiye'nin doğrultusunu değiştirmeyeceği" mesajı geliyor. 
Türkiye, müzakere tarihi almayı da hatta bugün AB üyesi olan birçok ülkeden çok daha fazla üyeliği de hak etmiş bir ülkedir. AB'nin Türkiye'ye karşı öne süreceği bir koşul kalmamıştır. Bu nitelikteki zorlamaları koşuldan ziyade artık bahane niteliği taşıyacaktır. 
Bu çerçeveden bakıldığında, müzakere sürecinin seyri ne olursa olsun, Türkiye kendi sorunlarını kendi çözmeye ve kendi hedeflerinden sapmamaya özen göstermelidir. 
Başbakan Erdoğan'ın Milliyet'e sıraladığı 18 Aralık sonrası öncelikleri, müzakerelerden bağımsız olarak da temel doğrultusunu oluşturmalıdır. 
"Enflasyonun yüzde 3'e indirilmesi ve bu düzeyde kontrol altında tutulması, 
Büyüme oranının ortalama yüzde 5 olarak tutturulması, hatta önümüzdeki 5 yıl için yüzde 7 ortalamanın yakalanması, 
Reel faizin tek haneli rakamlara indirilmesi, 
Bu koşullarda istihdam arttırıcı yatırımlara hız verilmesi, 
Türkiye'ye reel ekonomik katkı sağlayacak uluslararası işbirliği fırsatlarını AB'li veya AB'siz kaçırmaması, ekonomik ve siyasi ilişkilerini çok yönlü geliştirmesi, 
Demokratik, laik, insan haklarına saygılı, hukukun üstünlüğünü esas alan yapısını güçlendirmesi, ulusal bütünlüğünü ve ulusal çıkarlarını ön planda tutan bir anlayışla kendi ayakları üzerinde durabileceğini kanıtlaması..." 
Türkiye bu doğrultunun yararlarını AB üyesi olsa da, olmasa da görecektir. 
Bu doğrultuyu sürdürebilmenin ilk koşulu güçlü ekonomidir. Türkiye, ana borcunu azaltacak, özkaynaklarını ekonomiye sokacak, yüzde 5 - 7 büyümeyi sağlayacak, halkın ve devletin soyulmasını önleyecek bir anlayıştan sapmamalıdır. Kendine güvenmeli, gücünü küçümsememelidir. 
Bunu başardıktan sonra nereye demirleyeceğine kendi karar verecek güce de ulaşacaktır... 
Türkiye bu doğrultuda ilerleyecek gücü ve kararlılığı buldukça dün geceyarısı yansıyan taslakta yer alacağı belirtilen "tam üyelik dışında AB'ye demirleme biçimi" diye özetlenecek üyelik altı bir statüyü reddetme özgürlüğüne de sahip olacaktır. Önemli olan müzakere süreci ile birlikte girilecek türbülanstan Türkiye'yi düşürmeden ve Kıbrıs'ı hediye etmeden çıkabilmektir. Bu da levyenin çok sıkı tutulmasına bağlıdır. 



</TEXT>
</DOC>
