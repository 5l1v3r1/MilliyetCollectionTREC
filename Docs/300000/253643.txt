<DOC>
<DOCNO> 253643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo29.html </URL>
<DATE> 2004/07/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kayseri Erciyesspor'un ismi değişecek... 
</HEADLINE>
<TEXT>

     Kayseri'de bu hafta yapılacak olağanüstü kongrelerle Kayseri'yi Birinci Süper Lig'de temsil edecek olan Kayseri Erciyesspor ile İkinci Lig takımı Kayserispor'un isimleri değiştirilecek. 
     AA muhabirinin aldığı bilgiye göre. İkinci Lig A Kategorisi takımlarından Kayserispor'da, yarın olağanüstü genel kurul toplantısı yapılacak. Daha önce yeterli çoğunluk sağlanamadığı için ertelenen olağanüstü genel kurul, takımın isminin Kayseri Erciyesspor olarak değiştirilmesi için tek maddelik gündemle toplanacak. 
     Birinci Futbol Süper Ligi'nin yeni takımlarından Kayseri Erciyesspor'da ise cuma günü olağanüstü genel kurul toplantısı yapılacak. Toplantıda takımın isminin Kayserispor olarak değiştirilmesi görüşülecek. Ayrıca, mecliste görüşülen Yerel Yönetimler Yasa Tasarısı'nın getireceği hükümler doğrultusunda belediye başkanları kulüp yöneticisi olamayacağı için, kulüp başkanı olan Melikgazi Belediye Başkanı Memduh Büyükkılıç, yönetimden çekilecek. Takımın yeni yönetimi için kulüp ikinci başkanı Ahmet Demircioğlu ve eski Kayserispor yöneticisi Recep Mamur'un isimleri geçiyor. 
     
     8. KEZ İSİM DEĞİŞİKLİĞİ 
     Her iki takımın olağanüstü genel kurul toplantıları planlandığı şekilde sonuçlanırsa, Birinci Futbol Süper Ligi'nin çiçeği burnunda takımı Kayseri Erciyesspor, tarihinde 8. kez isim değişikliği yapmış olacak. 
     ''Orta Anadolu'da Bir Efsane Kayserispor'' ve ''Kimliğini Arayan Takım Erciyesspor'' isimli yayımlanmış 2 kitabı bulunan Anadolu Spor Gazetecileri Derneği Kayseri Şubesi Başkanı Mustafa Cengiz, AA muhabirine yaptığı açıklamada, 1932 yılında kurulan Kayseri Erciyesspor'un bugüne dek 7 kez isim değiştirdiğini bildirdi. 
     Takımın son ismini 2002 yılında aldığını kaydeden Cengiz, şu bilgileri verdi 
     ''1932'de kurulan Erciyesspor, 1937 yılında Yılmazspor ile birleşerek Erciyes Gençlik adını aldı. 1966 yılında Erciyes Gençlik, Fener Gençlik, Sanayi Spor ve Orta Anadolu kulüplerinin birleşmesiyle Kayserispor kuruldu. 1975 yılında kurulan Emniyetspor 1988'de Erciyesspor adını aldı. Daha sonra kulübün adı 1992'de Büyükşehir Belediyesi Erciyesspor, 1997'de Melikgazi Belediyesi Erciyesspor, 1999'da Hacılar Belediyesi Erciyesspor ve 2000'de ise Kayserispor olarak değiştirildi.'' 
     
</TEXT>
</DOC>
