<DOC>
<DOCNO> 298896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko03.html </URL>
<DATE> 2004/12/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsteğe bağlı emeklilik için son günler 
</HEADLINE>
<TEXT>

     Devlet memurluğundan ayrılanlara getirilen dışarıdan prim ödeyerek isteğe bağlı emeklilik hakkında başvurular Pazartesi günü mesai saati bitiminde sona eriyor. 
     5234 sayılı Kanun ile getirilen ''Sandık iştirakçisi olarak en az 10 yıl çalıştıktan sonra, Kanunun yürürlüğe girdiği 21 Eylül 2004 tarihinden önce görevinden ayrılmış olanların, Emekli Sandığı'na 3 ay içinde yazılı müracaatta bulunmaları halinde isteğe bağlı Sandık iştirakçisi olabilmeleri''ne imkan tanıyan düzenlemede başvurular 20 Aralık akşamı tamamlanacak. 
     Durumları buna uygun olup da, isteğe bağlı iştirakçi olarak Emekli Sandığı'ndan emekli olma hakkı elde edecekler, Pazartesi mesai saati bitimine kadar Sandığa yazılı başvuruda bulunacak. 
     
     1245 KİŞİ BAŞVURDU 
     Bu arada A.A muhabirinin edindiği bilgiye göre, söz konusu düzenleme için Emekli Sandığı'na şu ana kadar 1245 kişi müracaat etti. 
     Bunlardan 149'unun başvurusu gerekli koşulları taşımadığı gerekçesiyle reddedilirken, işlemleri biten 20 kişi, isteğe bağlı iştirakçi oldu. 
     İşlemleri tamamlanan 543 kişiden de belge istenirken, 3 başvurunun ise işlem yapılmak üzere beklediği belirlendi. 
     
</TEXT>
</DOC>
