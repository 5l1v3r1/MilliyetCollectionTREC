<DOC>
<DOCNO> 262796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy05.html </URL>
<DATE> 2004/08/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erdoğan'dan Osetya yorumu "Savaş yoluyla çözüm doğru değildir" 
</HEADLINE>
<TEXT>

     Başbakan Recep Tayyip Erdoğan, Güney Osetya konusunda seçilen yolun doğru olmadığını belirterek, ''Masada çözmek varken adeta savaşa giden yollarla çözmek hiçbir zaman doğru değildir. dünyanın en güçlü ülkeleri bile bundan netice alamadılar'' dedi. 
     Erdoğan, Gürcistan'daki temasları çerçevesinde Parlamento Başkanı Nino Burcanadze ile görüştü. Başbakan Erdoğan, Meçhul Asker Anıtı'na da çelenk koydu. 
     Erdoğan, Gürcistan'daki temaslarının ikinci gününde ikamet ettiği Marriot Oteli'nden Meçhul Asker Anıtı'na gitti. Erdoğan, anıta üzerinde ''TC Başbakanı'' yazılı çelenk bıraktı. Daha sonra, iki ülkenin milli marşları çalındı. 
     Erdoğan, buradan parlamento binasına geçerek Parlamento Başkanı Nino Burcanadze ile görüştü. 
     Görüşmeye, devlet bakanları Beşir Atalay, Kürşad Tüzmen, milletvekilleri ve bürokratlar da katıldı. 
     Erdoğan, burada yaptığı konuşmada, 1992 yılından sonra Türkiye ve Gürcistan'ın ilişkilerinin artarak devam ettiğini belirterek, ancak bu gelişmeyi yeterli bulmadıklarını söyledi. ''İstiyoruz ki, Gürcistan büyümesini, gelişmesini hızla tamamlasın. Bu konuda elimizden geleni yapmaya hazırız'' diyen Erdoğan, siyasi, ekonomik ve kültürel alanlarda ilişkileri geliştirmeye kararlı olduklarını söyledi. 
     Erdoğan, sözlerini şöyle sürdürdü 
     ''Şu anda sevindirici olan durum, TBMM'de en güçlü dostluk gruplarından biri Türkiye-Gürcistan Parlamentolararası Dostluk Grubu. Bu grubun 150 civarında üyesi vardır. Parlamentolararası münasebetlerin geliştirilmesinden yanayız. Bu, kaynaşmayı, güveni daha da artıracaktır. 
     Gürcistan'a 100'den fazla işadamıyla geldim. Yaşanan sıkıntıların aşılması durumunda işadamlarımızın burada yatırım yapma arzusu daha da gelişecektir. Yatırımcı cesur olduğu kadar ürkektir. Cesur girer ama beklediğini alamadığı zaman ürkektir. Fakat önü açıldığı zaman da gider. 
     Şu anda Gürcistan'ın en önemli beklentisi harcama yapmadan, harcama yapacakları buraya çekmektir. O zaman işsize iş çıkacak, tüketim yapabilecek insan sayısı artacak, vergi kaynaklarında gelişme olacaktır. Ülkenin gayri safi milli hasılasında da artış görülecektir ve böylece üretim ekonomisi güçlenecektir.'' 
     
     GÜNEY OSETYA'DAKİ OLAYLAR 
     Başbakan Erdoğan, dün gece Güney Osetya'da meydana gelen olayın üzücü olduğu kadar, düşündürücü olduğunu belirterek, şöyle devam etti 
     ''Seçilen bu yol doğru değildir. Masada çözmek varken adeta savaşa giden yollarla çözmek hiçbir zaman doğru değildir. Dünyanın en güçlü ülkeleri bile bundan netice alamadılar. Bundan sonra da almaları kolay değil. Olan dünya barışına oluyor, olan ölen insanlara oluyor. Geride hüzünlü kalan aileler oluyor. Biz de elimizden gelen gayretle bu işin çözümü için çalışacağız. Çünkü bu yaşanan gelişmeler, bölgedeki istikrarı derinden etkileyen gelişmelerdir. Bu sorun sağduyulu politikalarla çözülmelidir.'' Erdoğan, Türkiye'nin Acara konusundaki tavrının bilindiğini ifade ederek, bu sorunun Gürcistan'ın iç sorunu olması nedeniyle Türkiye'nin sadece izlemekle yetindiğini söyledi. 
     Abhazya ile ilgili soruna da değinen Erdoğan, ''Bunlar bizim için ciddi sorunlar değil. Dost, kardeş Gürcistan ile karşılıklı oturarak bu sorunları çözeriz'' dedi. 
     Başbakan Erdoğan, Ahıska Türkleri ile ilgili sorunu da dile getirerek, Gürcistan'ın Avrupa Konseyi'ne üye olurken Ahıska Türklerinin anayurtlarına dönüşüyle ilgili taahhütte bulunduğunu, ancak şu ana kadar bu konudaki çalışmaların yeterince hızlı olmadığını ifade etti. 
     
     ENERJİ İLE İLGİLİ PROJELER 
     Doğu-batı enerji koridoru konumunda olan Türkiye ile Gürcistan'ın yapacağı çok şey olduğunu kaydeden Erdoğan, bu konudaki en önemli adımlardan birinin Bakü-Tiflis-Ceyhan Petrol Boru Hattı olduğunu anlattı. 
     Projenin önemine değinen Erdoğan, bu projeden sonra Gürcistan ve Türkiye için en önemli projenin Şahdeniz Projesi olduğunu ifade etti. 
     Erdoğan, bu proje hayata geçirilirken, gaz arzı güvenliği ve kaynak çeşitlenmesine gidilmesi gerektiğini söyledi. 
     İki ülke arasındaki ticaret hacminin 2003 yılı sonu itibariyle 426 milyon dolar olduğunu bildiren Erdoğan, bunu en kısa zamanda 1 milyar dolara çıkarmayı hedeflediklerini kaydetti. 
     Erdoğan, Burcanadze'ye TBMM Başkanı Bülent Arınç'ın selamını getirdiğini ve en kısa sürede kendisini Türkiye'de görmek istediklerini ifade etti. 
     Burcanadze ise bir ülkede yatırım yapılabilmesi için düzen ve istikrar olması gerektiğini ifade ederek, ''Dost ve kardeş ülke Türkiye'ye istikrar olmadan 'gelin yatırım yapın' diyemeyiz'' dedi. 
     Burcanadze, iki ülke arasındaki ilişkilerin birçok alanda gelişmeye devam ettiğini söyledi. 
     Burcanadze, Başbakan Erdoğan'a gümüş bir sürahi, Erdoğan da Burcanadze'ye çini şekerlik hediye etti. 
     
</TEXT>
</DOC>
