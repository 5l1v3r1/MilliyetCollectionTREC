<DOC>
<DOCNO> 267297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yasam/axyas02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçekten 'rüya' gibiydiler 
</HEADLINE>
<TEXT>


Harbiye Muhsin Ertuğrul Sahnesi'nde gösteri yapan, dünyanın tek engelli gösteri grubu My Dream, gecenin sonunda izleyiciler tarafından ayakta alkışlandı 

ERCAN ARSLAN İstanbul 

Dünyanın ilk ve tek engelli gösteri grubu My Dream, Türkiye ve Avrupa turnesinin ilk gösterisini Harbiye Muhsin Ertuğrul Sahnesi'nde yaptı. Çin Engelliler Federasyonu tarafından kurulan My Dream'in gösterisinde işitme engelliler danslarıyla, fiziksel engelliler akrobasiyle, görme engelliler de müzikleriyle izleyenleri etkiledi. 47 kişilik ekibin sahne sunumunu, Çin'de katıldığı Uluslararası bir güzellik yarışmasında derece alan 19 yaşındaki işitme ve konuşma engelli Jiang Xintian işaret diliyle yaptı. Aynı zamanda Paralimpik Olimpiyatları'nın resmi gösteri ekibinde olan My Dream, gecenin sonunda ayakta alkışlandı. 
Devlet Bakanı Güldal Akşit, engellilerin sorunları çözmelerinin, kendilerine güven ve mutluluk sağladığını söyledi. 
Anadolu'nun birçok yerinde gösteri yapacak grubun elde edeceği gelir, Ankara'da beyin felçli çocuklar için yaptırılan ilköğretim okuluyla Silivri'deki engelliler eğitim ve rehabilitasyon merkezine aktarılacak. 


</TEXT>
</DOC>
