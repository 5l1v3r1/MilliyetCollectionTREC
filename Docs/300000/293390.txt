<DOC>
<DOCNO> 293390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko13.html </URL>
<DATE> 2004/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yabancı yatırımcıların Türkiye'ye önerileri... 
</HEADLINE>
<TEXT>

     Unilever Dünya Başkanı ve Avrupa Sanayicileri Yuvarlak Masası ERT Genişleme ve Avrupa Sahası Çalışma Grubu Başkanı Antony Burgmans, Türkiye'ye yabancı yatırımın artması için, iyi işleyen bir yasal sistem, etkin ve kolaylaştırılmış bir gümrük sisteminin hayata geçirilmesi ile rekabetçi vergi oranı ve vergi uygulamalarında şeffaflık gerektiğini bildirdi. 
     Başbakan Recep Tayyip Erdoğan ve bazı bakanlarla dün bir araya gelişinin ardından bu sabah Anadolu Ajansı'nın sorularını yanıtlayan Burgmans, Erdoğan ile gerçekleştirdikleri görüşmenin pozitif bir havada geçtiğini ifade etti. 
     Burgmans, ERT'nin Avrupa Birliği'nin genişlemesini destekleyen bir forum olduğunu, bu bağlamda Türkiye'nin AB üyeliğini de her zaman desteklediklerini bildirdi. 
     Antony Burgmans, Türkiye'nin tam üyeliğinin hem Türkiye hem de AB'nin refahına katkısının olacağını ifade ederken, tam üyelik gerçekleşmeden Türkiye'nin yapması gereken pek çok şey olduğunu, burada bulunmalarının nedeninin, Türkiye bunları gerçekleştirirken arkasında durmak olduğunu kaydetti. 
     
     ERDOĞAN İLE GÖRÜŞME 

     Başbakan Erdoğan ile pozitif bir görüşme yaptıklarını yineleyen Burgmans, görüşmede Türkiye'ye yabancı sermaye çekilebilmesi için 3 noktanın altını çizdiklerini vurguladı. 
     Burgmans, bunları, iyi işleyen bir yasal sistem, etkin ve kolaylaştırılmış bir gümrük sisteminin hayata geçirilmesi ile vergi oran ve uygulamalarında şeffaflık olarak sıraladı. 
     Burgmans, doğrudan yabancı sermayenin bir ülkeye girişte vergi oranlarını gözönünde bulundurduğuna dikkati çekerken, örneğin bir yatırımcının önünde Polonya, Türkiye ve Çin seçeneği bulunduğunda vergi oranlarını gözönüne aldığını, dolayısıyla vergi oranlarının rekabetçi olmasının önem taşıdığını ifade etti. 
     Başbakan Erdoğan'ın bu önerileri dikkatle dinlediğini anlatan Burgmans, Erdoğan'ın bakanlarından bu 3 konuda rekabet gücünün artırılabilmesi için yollar aramalarını istediğini aktardı. 
     Bu pozitif durumdan çok memnun olduklarını da dile getiren Burgmans, ''Dolayısıyla geleceğe güvenle bakmalıyız'' dedi. 
     Burgmans, bu yıl içinde İstanbul'da yapılan Uluslararası Yatırımcı Konseyi'nin ardından Türkiye'nin nasıl bir gelişme kaydettiğine ilişkin soruya karşılık, Türkiye'nin, son iki yılda, Maastricht kriterlerini karşılama yolunda, özellikle ekonomide yönetiminde ve enflasyon çok etkileyici bir gelişme kaydettiğini, döviz rezervlerinin artış gösterdiğini, yatırımı arttırıcı önlemler alındığını bildirdi. 
     
     AB'DEN MÜZAKERE TARİHİ ALINMASI... 

     Antony Burgmans, 17 Aralık'ta, AB'den müzakere tarihi alınıp alınmaması ve koşulsuz bir müzakere tarihi alınması konusunda ne düşündüğüne ilişkin soruya, en kısa zamanda müzakerelerin başlamasını ümit ettiklerini ancak bir işadamı olarak, koşulsuz müzakere tarihinden çok müzakerelerin başlamasına önem verdiklerini kaydetti. 
     AB'den müzakere tarihinin alınmasının, yatırımlar açısından Türkiye'yi daha cazip hale getireceğini vurgulayan Burgman, müzakerelerin başlamasının, Türkiye'nin bir gün mutlaka AB üyesi anlamına gelmesi nedeniyle, yatırımcıların Türkiye'ye olan güvenlerinin daha çok artacağını ifade etti. 
     
     TÜRKİYE İLE İSPANYA ÖRNEĞİ... 

     Burgmans, Avrupa'da tüketimin azaldığını, Türkiye'nin ise önemli bir tüketici talebine sahip olması nedeniyle, Türkiye'nin AB'ye üye olmasının nasıl bir etki yaracağının sorulması üzerine, Türkiye'nin AB üyeliğinin, hem Türkiye, hem de AB'nin refahını arttıracağını, Yunanistan, Portekiz ve İspanya gibi ülkelerin refahının arttığını, Türkiye'nin de özellikle İspanya'ya daha çok benzediğini ve hayat standartının ve refahının aynen İspanya gibi olacağını kaydetti. 
     
     MÜZAKERELER KONUSUNDA OLUMSUZ SONUCUN ETKİSİ... 

     Müzakereler konusunda olumsuz bir sonuç çıkmasının Türkiye'ye ekonomik olarak etkisinin ne olacağına ilişkin bir soruya ise Burgmans, Unilever olarak 53 yıldan buyana Türkiye'de bulunduklarını, Türkiye'ye inandıklarını ve Türkiye'de çok başarılı olduklarını belirterek, Türkiye AB üyesi olsun ya da olmasın Türkiye'de çalışmaya devam edeceklerini vurguladı. 
     Burgmans, müzakere konusunda olumsuz bir netice çıkmasının, Türkiye'de yerleşik yabancı yatırımcılar açısından pek bir şey ifade etmeyeceğini, ancak Türkiye'ye yatırım yapmayı planlayan yabancı yatırımcıları olumsuz etkileyebileceğini bildirdi. 
     
     BÜLENT ECZACIBAŞI 

     Avrupa Sanayicileri Yuvarlak Masası Türk Genişleme İş Konseyi Başkanı ve Eczacıbaşı Holding Yönetim Kurulu Başkanı Bülent Eczacıbaşı da, ERT üyelerinin Başbakan Erdoğan ile yapılan görüşmeden son derece memnun olduklarını ve önerilerinin dikkate alındığını gördüklerini kaydetti. 
     Son dönemde ekonomik alandaki iyileşme ve hükümetin Kopenhag kriterlerine gösterdiği uyumdan memnuniyet duyulduğunu da belirten Eczacıbaşı, özellikle Türkiye'nin istikrara kavuşması ve enflasyon sorununun çözümü yönünde mesafe alınmasının çok önemli olduğunu vurguladı. 
     Eczacıbaşı, ''İstikrar, yabancı yatırımcının aradığı bir numaralı koşul ve Türkiye bu konuda başarıyı yakalamış gözüküyor'' diye konuştu. 
     
     AB SÜRECİNDE SEKTÖRLERİN DURUMU... 

     Bülent Eczacıbaşı, AB sürecinde hangi sektörlerin avantajlı hangilerinin ise zorluk çekeceğinin sorulması üzerine, Türk Sanayii'nin, rekabet açısından en büyük sınavını Gümrük Birliği'nde verdiğini ve bu sınavdan başarıyla geçtiğini belirterek, ''Tam üyelik, Türk sanayisinde rekabet açısından zorluklar yaratmayacaktır. Olsa olsa rekabeti arttırarak yarar getirir'' yanıtını verdi. 
     Türkiye'de, Avrupalı şirketlerin faaliyette bulunduğunu üretim ve ihracat yaptıklarını hatırlatan Eczacıbaşı, zaten eksiksiz bir rekabet ortamının mevcut olduğunu, şirketlerin, özellikle de Küçük ve Orta Ölçekli firmaların çevre, sağlık ve güvenlik gibi alanlarda, AB mevzuatına uyum sağlama zorlanabileceklerini söyledi. 
     Eczacıbaşı, AB üyeliğinin, Türk sanayiinde rekabet açısından zorluklar yaratmayacağını da vurguladı. 
     
     TÜRKİYE'DEN VERGİ AVANTAJI İSTEĞİ... 

     Bu arada, Başbakan Recep Tayyip Erdoğan ile biraraya gelen Investor AB, Bayer, BP, Daimler Chrysler, Ericcson, Fiat, Nestle, Nokia, Petrofina, Philips, Profilo, Renault, Shell, Siemens, Solvay, Total ve Unilever gibi şirketlerin CEO'larının, özellikle vergi konusunda, Türkiye'nin, AB'ye yeni üye olan ve üye olma yolundaki diğer ülkelere göre oldukça avantajsız durumda bulunduğunu, bunun da rekabet durumlarını olumsuz etkilediğini vurgulayarak, Türkiye'nin vergi avantajının sağlanması isteğini dile getirdikleri öğrenildi. 
     
     ERT ÜYELERİ ŞİRKETLERİN TOPLAM CİROSU 1.4 TRİLYON EURO... 

     1983 yılında kurulan ERT, dünyada ve Avrupa'da imalat ve teknoloji varlığıyla faaliyet gösteren 45 tane Avrupa'lı sanayi şirketinden oluşuyor. ERT'de halen temsil edilen şirketler arasında Investor AB, Bayer, BP, Daimler Chrysler, Ericcson, Fiat, Nestle, Nokia, Petrofina, Philips, Profilo, Renault, Shell, Siemens, Solvay, Total ve Unilever de bulunuyor. 
     Şu an ERT üyeleri şirketlerin toplam cirosu 1.4 trilyon euro ve 4 milyon kişiyi istihdam ediyor. 
     ERT, gerek Avrupa Komisyonu ve gerekse Avrupa Parlamentosu üyeleriyle sıkı ilişkiler içinde çalışıyor. ERT'nin, Avrupa'daki temel politik konularda söz sahibi olduğu belirtiliyor. Avrupa'nın tek para birimi sistemine geçmesi, 1991-Maastricht Anlaşması, Avrupa Birliği Genişleme süreci gibi çalışmalarda söz sahibi olduğu biliniyor. 
     Geçtiğimiz dönemde ERT tarafından yayınlanan bildiride Türkiye'nin AB üyeliğine destek verilirken, ERT üyelerinin ''Türkiye'nin üyeliği Avrupa'nın rekabet gücünü artırır'' görüşünü ortaya koydukları öğrenildi. 
     Öte yandan, ERT üyelerinin, Başbakan Erdoğan ile belirli aralıklarla biraraya gelecekleri de ifade ediliyor. 

     
</TEXT>
</DOC>
