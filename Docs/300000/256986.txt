<DOC>
<DOCNO> 256986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/siyaset/siy04.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye 24 evet çıkacak' 
</HEADLINE>
<TEXT>


PARİS Milliyet 


Fransız Le Figaro gazetesi, AB Komisyonu'nun 5 Ekim'de yayınlayacağı İlerleme Raporu'nda, Türkiye ile tam üyelik müzakerelerine başlanmasına "evet" diyeceğini bildirdi. 
"Brüksel Ankara'ya 'evet' demeye hazırlanıyor" başlıklı haberde, "Romano Prodi başkanlığındaki AB Komisyonu'nun görev süresinin sonundaki en önemli kararı 5 Ekim'de vereceği" kaydedildi. Haberde, Türkiye'deki reformların AB Komisyonu'nun, tam üyelik müzakerelerinin başlaması konusunda Ankara'ya verdiği desteği artırdığı da vurgulandı. Komisyonun 30 üyesinden 24'ünün müzakerelere başlanmasına "evet" diyeceği kaydedildi. İki Fransızla Hollandalı, İspanyol, Avusturyalı ve Danimarkalı üyelerin yanıtının ise olumsuz olduğu bildirildi. AB Komisyonu'nda bu tür kararların genelde oylamayla değil, konsensüsle alındığını anlatan Le Figaro, böylesine önemli bir konuda komisyonun oylamaya gidebileceği seçeneğinin de dışlanmadığını, bu durumda salt çoğunlukla Türkiye'ye "yeşil ışık" yakılacağı vurgulandı. Türkiye hakkındaki son kararı AB Konseyi'nin vereceğini anımsatan gazete, Almanya Başbakanı Gerhard Schröder ve İngiltere Başbakanı Tony Blair'in Ankara'ya en fazla destek veren liderler olduğunu savundu. Le Figaro, AB sürecinde uzun zamandır Türkiye'yi destekleyen Fransa Cumhurbaşkanı Jacques Chirac'ın, şu anda görüşlerini açıkça belirtmese bile destekleyici tavrının sürdüğünü kaydetti. İtalya, İspanya ve Yunanistan'ın da Türkiye'yi destekleyen ülkeler arasında yer aldığını belirten gazete, AB'nin 25 üyesinden sadece Avusturya'nın Türkiye'ye karşı sorun çıkartabileceği yorumunu yaptı. 


</TEXT>
</DOC>
