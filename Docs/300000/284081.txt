<DOC>
<DOCNO> 284081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy05.html </URL>
<DATE> 2004/10/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gül, Arafat'ın sağlık durumunu yakından takip ediyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Filistin lideri Yaser Arafat'ın sağlık durumuna ilişkin gelişmeleri yakından takip ediyor. 
     Edinilen bilgiye göre, Gül, dün Türkiye'nin Kudüs Başkonsolosluğu'na telefonla talimat vererek, Arafat'a geçmiş olsun dileklerinin iletilmesini istedi. 
     Arafat'ın doktor ve tıbbi ihtiyaçlarını soran Gül, Türkiye'nin bu çerçevede her türlü yardımı yapmaya hazır olduğunu kaydetti. 
     Filistin lideri Arafat, dün gece Filistin Başbakanı Ahmed Kurey ve eski Başbakan Mahmud Abbas ile yemek yerken rahatsızlanmış, ardından karargah içindeki kliniğe taşınmıştı. 
     İsrail basınının, yine Filistinli kaynaklara dayanarak verdiği haberlerde, Arafat'ın yaklaşık 10 dakika bilincini kaybettiği ve solunum güçlüğü çektiği ileri sürülmüştü. 
     Filistinli Bakan Saib Erakat ise Arafat'ın hasta olduğunu, ancak durumunun kritik olmadığını açıklamıştı. 
     
</TEXT>
</DOC>
