<DOC>
<DOCNO> 272815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/siyaset/siy03.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gel de ayıkla pirincin taşını 
</HEADLINE>
<TEXT>


Toptan, rafa kaldırılan TCK'nın AB'nin taleplerini karşıladığını öne sürerken, İpek, "AB'nin dayatmalarına direnelim" dedi 

ANKARA Milliyet 


TCK tasarısının yürütme ve yürürlüğü düzenleyen son 2 maddesini komisyona çeken AKP'den birbiriyle çelişkili açıklamalar geliyor. AKP Grup Başkan Vekili Haluk İpek, "AB'nin özel taleplerine direnelim" derken, Adalet Komisyonu Başkanı Köksal Toptan, kabul edilen maddelerin AB'nin taleplerini karşıladığını iddia etti. 
AKP Genel Başkan Yardımcısı Dengir Mir Mehmet Fırat, MKYK toplantısından sonra yaptığı açıklamada, tasarının CMUK'la birlikte Meclis'e gelmesi gerektiğini, ikisinin birbirini tamamlayan yasa olduğunu savundu. Tasarının, 1 Ekim'den sonra TBMM Adalet Komisyonu'nun yeni üyeleri seçildikten sonra ele alınabileceğini belirten Fırat, "Zinanın tasarıya dahil edilmesi gündemde mi " sorusuna, "Şu anda bir şey söylemem mümkün değil" karşılığını verdi. Fırat, "Eklenme olasılığı var mı" sorusu üzerine ise "Yarın deprem olacak mı, olmayacak mı gibi bir soru soruyorsunuz. Bunu bilemem" dedi. 

'Göz yumamayız' 
AKP Grup Başkan Vekili Haluk İpek ise AB'nin hiçbir ülkeye zinayla ilgili şart ileri sürmediğini belirterek, "Eğer AB'nin dayatmalarına boyun eğersek başka şartlar ileri sürebilir. Buna göz yumamazdık" diye konuştu. İpek, bir yıl sonra yürürlüğe girecek yasa için ısrar edilmesini de anlayamadığını söyledi. 
NTV'ye yaptığı açıklamada da, AB'nin TCK'da Meclis sürecinin tamamen bitirilmesini talep etmediğini öne süren Toptan, şöyle konuştu 
"Onlar bizden daha önce çıkarılan uyum yasalarındaki hükümlerin Ceza Yasası içinde de yer almasını istiyorlardı. Bu da karşılandı. Yapılan işlem, talepleri karşılamak için yeterlidir. Partimiz AB sürecini baltalayacak bir durum yaratmaz." 
Bu arada Toptan, "Komisyonda TCK'ya zina eklenmeyecek" dedi. Toptan'ın bu sözleri, "madde ekleme yöntemine komisyonun karşı çıkacağının göstergesi" olarak yorumlandı. 


</TEXT>
</DOC>
