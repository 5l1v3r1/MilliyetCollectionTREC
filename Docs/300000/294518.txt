<DOC>
<DOCNO> 294518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo29.html </URL>
<DATE> 2004/12/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yıldırım Kulüp bilet işine karışmıyor, dernekler kombine bilet alsın 
</HEADLINE>
<TEXT>

     Fenerbahçe Kulübü Başkanı Aziz Yıldırım, Bahçelievler Fenerbahçeliler Derneği ve aynı semtteki Fenerium mağazasının açılışını yaptı. 
     Bahçelievler'deki dernek açılışında, dernek başkanı Aziz Aybek ile sohbet eden başkan Yıldırım, bu akşam maç olmasına rağmen açılışa geldiklerini ve bu tip derneklere desteklerinin süreceğini söyledi. 
     Dernek başkanı Aybek'in ''Başkanım bilet bulamıyoruz, paramızla bilet almak istiyoruz'' şeklindeki sözleri üzerine Aziz Yıldırım, ''Yeni sisteme göre kulüp bilet işine hiç karışmıyor. Biletlerin hepsi Biletix'den satılacak. Bilet bulamıyoruz diyorsunuz, normal maçlarda bilet var. Galatasaray, Beşiktaş, Trabzonspor ve Şampiyonlar Ligi maçlarında biletlere çok yoğun talep oluyor. O zaman kombine bilet alacaksınız. Önümüzdeki sene kale arkaları da kombine olacak. Daha fazla kombine bilet satmayı düşünüyoruz. Dernekler kombine bilet alabilirler'' şeklinde konuştu. 
     
     NUMARALI TRİBÜN İNŞAATI 
     Başkan Yıldırım, sohbette numaralı tribünü şubat veya mart aylarında yıkarak yenisini yapmak için çalışmalara başlamayı düşündüklerini belirterek, ''Bu sene de şampiyon olmamız lazım. Önemli maçlarımız var. Bazı şeylerden fedakarlık yapmamız gerekiyor'' dedi. 
     Dernek üyelerinin amatör şubelere destek olmak istediklerini söylemeleri üzerine Yıldırım, destek vermek isteyenlere açık olduklarını, bu konuyu kulüpte özel olarak görüşebileceklerini belirtti. 
     
     BELEDİYE BAŞKANINDAN YER İSTEDİ 
     Başkan Aziz Yıldırım, dernek açılışı öncesi Kadir Has Center'da Fenerium mağazası açılışını yaptı. 
     Yıldırım, burada biraraya geldiği Bahçelievler Belediye Başkanı Osman Develioğlu'ndan sosyal tesis yapmak için yer istedi. 
     Belediye Başkanı'nın, ''Bahçelievler'de hiç yer yok. İstanbul Büyükşehir Belediyesi size daha yakın, onlardan bir yer alın'' şeklinde sözü üzerine başkan Yıldırım, ''Belediyelerden hiçbir şey almadık. Buralarda bize arsa ver. Yüzme havuzu, tenis kortu ve sosyal tesis yapalım'' şeklinde konuştu. 
     Belediye Başkanı Develioğlu, ilçesinde yer olmadığını yineledi. 
     
     AYBEK ''KALE ARKASI KOMBİNELER DAĞITILIYOR'' 
     Bahçelievler Fenerbahçeliler Derneği Başkanı Aziz Aybek, Başkan Aziz Yıldırım'dan parayla bilet istediklerini, başkanın kombine bileti almaları gerektiğini söylediğini ifade etti. 
     Aybek, AA muhabirine açılıştan sonra yaptığı açıklamada, ''Başkan kombine bilet alarak Fenerbahçe'ye destek olun dedi. Kale arkası tribünleri için kombine biletleri hazırlanmış. Bu akşam maçtan önce Genç Fenerbahçeliler Derneği üyelerine iade ediliyormuş. Kale arkası kombine kartları numaralandırılıp, isimlendirilip tekrar sahiplerine dağıtılacakmış'' diye konuştu. 
     Aybek, şehrin Avrupa yakasında oturan genel kurul üyelerinin yararlanması için kulüple birlikte sosyal tesis yapmak istediklerini kaydederek, ''Başkanımız belediye başkanından yer istedi. Ama olumsuz yanıt aldı. Büyükçekmece'ye bağlı Mimar Sinan'da Türk Havayolları Vakfı'na ait 13 dönümlük bir arazi var. Orasıyla ilgili projeyi çıkarıp başkan Yıldırım'a götüreceğiz. Başkan onay verirse kulüple birlikte buraya sosyal tesis yapacağız'' dedi. 
     Bu arada Yıldırım, açılışlara yöneticiler Mithat Yenigün, Vedat Olcay, Semih Özsoy ve Ercan Karasu ile birlikte katıldı. 
     Yıldırım, Fenerium açılışında taraftarlarla sohbet edip imza dağıttı. 
     
</TEXT>
</DOC>
