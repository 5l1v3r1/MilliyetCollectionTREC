<DOC>
<DOCNO> 252864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur09.html </URL>
<DATE> 2004/07/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Deprem fırtınalarının ardından ana şok olacağına dair bulgu yok" 
</HEADLINE>
<TEXT>

     Anadolu Üniversitesi AÜ Uydu ve Uzay Bilimleri Araştırma Enstitüsü Müdürü Prof. Dr. Can Ayday, Kütahya'nın Tavşanlı İlçesi'nde son 15 gün içinde 35'in üzerinde sismik aktivite kaydedildiğini belirterek, ''Bilimsel çalışmalarda, deprem fırtınalarının ana deprem şokuyla sonuçlanacağını gösteren bir bulgu yok'' dedi. 
     Ayday, bir yörede sık yaşanan belli büyüklükteki depremlerin ''deprem fırtınası'' olarak adlandırıldığını ifade ederek, deprem fırtınalarının ileride olacak bir depremin habercisi olma özelliğini taşımadığını kaydetti. 
     ''Bugüne kadar yapılan bilimsel çalışmalarda, deprem fırtınalarının ana deprem şokuyla sonuçlanacağını gösteren bir bulgunun olmadığına'' dikkati çeken Ayday, şöyle konuştu 
     ''Tavşanlı'da bazı günler 5 ve 6 olmak üzere son 15 gün içinde 35'in üzerinde sismik aktivite kaydedildi. Tavşanlı gibi deprem fırtınaları yaşanan bölgelerin daha ayrıntılı olarak ele alınıp incelenmesi ve yörede yaşayan insanların deprem konusunda bilinçlendirilmesi gerekir. Bölge belediyelerinin de sorumluluk içinde gerekli ön çalışmaları yapmaları zorunludur.'' 
     
     DOĞUBEYAZIT DEPREMİ.. 
     Ayday, Doğubeyazıt ve civarında 1 Temmuz'da büyüklüğü 5.1 olarak gerçekleşen depremin can ve mal kaybına neden olduğuna da değinerek, Kuzey Anadolu Fayı'nın Karlıova'da ikiye ayrılması sonucu Kuzeydoğu'ya doğru çatallanan kolu üzerinde bulunan bu bölgenin Eskişehir gibi 2. derecede deprem bölgesi özelliğine sahip olduğunu bildirdi. 
     Yerleşim yerlerinin genellikle alüvyon zeminde bulunması ve Doğu'nun koşullarına göre oluşan yapılaşmanın can ve mal kaybına neden olduğuna işaret eden Prof. Dr. Can Ayday, ''Plansız ve bilimsellikten uzak yapılaşma ve deprem öncesi çalışmalara gereken önemin verilmemesi böylesine üzücü sonuçları doğurmuştur'' dedi. 
     
</TEXT>
</DOC>
