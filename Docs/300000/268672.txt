<DOC>
<DOCNO> 268672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/altan.html </URL>
<DATE> 2004/09/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"İslami terör" denen kanlı bir satranç... 
</HEADLINE>
<TEXT>


RUSYA Devlet Başkanı Vladimir Putin'in tam Türkiye'ye geleceği sırada, Çeçen teröristlerin okulların açıldığı gün Osetya'da bir ilkokulu basıp, 132 minik öğrenciyi, onları okula getirmiş olan velileriyle, yani toplam 400 kişiyi rehin alması acaba Rusya lideri Putin'i de, - içeriği ve ayrıntıları tam da belli olmayan - "İslami terör"e karşı, ABD Başkanı Bush'un yanında, aynı rafa mı oturttu 
Şimdi artık ABD Başkanı Bush ile Rusya Devlet Başkanı Putin, "İslami teröre karşı" ortak tavır mı almak zorunda 

Terör eylemlerinde kullanılan silahlar, nedense genellikle Rus yapımı Kalaşnikof'lar... 
Bu silahların parasını kimler ödüyor ve bu silahlar, bin bir değişik kartvizitli İslami terör örgütlerinin eline nasıl geçiyor 
Yanıtı bilinmeyen ve galiba pek de aranmayan bir soru işte... 
Yoksa ABD'nin uğradığı terör saldırılarına karşı, hoşnut bir yüzle ellerini ovuşturan, sinsi bir rakip olarak mı değerlendirildi Putin de "madem öyle, işte böyle" çaprazına mı düşürüldü 
Biliyorsunuz, bu tür soruların yanıtları çıkarsa, ancak yıllarca sonra çıkar... 

Kısa bir süre önce Alp Dağları'nın karları altında, hiç bozulmamış, askeri üniformalı 2 ceset bulundu. Ve anlaşıldı ki, 1914'te başlayan 1. Dünya Savaşı'nda öldürülmüş 2 Alman neferinin cesedidir, üniformalı o 2 ceset... 
Vatanları için ölmüşler... 
Vatanları ise bugün, kendilerini öldüren düşmanla, can ciğer kuzu sarması hem AB statüsü içinde aynı parayı kullanmadalar, hem aynı bayrağı hem de ortak bir vatandaşlığın gergefi içindeler... 

Çeçenlerin ilkokul çocuklarını, anne - babalarıyla birlikte rehin almaları insanlık düşmanı bir şiddet eylemi olarak gösterildiği gibi, Çeçenistan için sürdürülen bir bağımsızlık savaşı kahramanlığı olarak da gösterilebilir... 
Politika, ölenlerle öldürülenlerden yapılmış basamaklar üstünde yükselen bir merdivendir ki duruma göre kimine kahraman damgasını basar, kimine de düşman ve hain damgasını... 

Soğuk Savaş yıllarında "Allahsız komünizme hayır" mitingleri az mı yaygındı 
Şimdi ne oldu 
"Allahsız komünizme hayır" coşkusu, şu veya bu etiket altında "İslami terör örgütlenmesi"ne dönüşerek, hem ABD Başkanı Bush'un, hem Rusya lideri Putin'in karşısına çıkmaya başladı... 
Neden 
Çünkü "ulus - devlet" modelinin yarattığı "demagoglar saltanatı"nda silahlara harcanan para, yoksullar dünyasının kalkınmasında yatırımlara dönüşmemişti... 

Enseyi karartmayın... 
Nasıl olsa 21. yüzyılın ilk yarısını geçe, silahlara akıtılan para, evrensel bir kalkınmanın yatırımlarına dönüşecektir. Ölenler de, öldükleriyle kalacaklardır sadece... 80 - 90 yıl sonra, bazılarının karlar altında kalmış cesedi de, bozulmadan bulunur yine ola ki... 

Birkaç gün önce, lacivertler giyinmiş 34 - 35 yaşlarında sevimli bir gençle tanıştım. Vatana millete hizmet etmek için kurulmuş, bir kültür derneğinden söz ediyordu. Kendisi de, o derneğin ya üyesi, ya başkanıydı... 
- Sen aslında makam sahibi bir politikacı olmak istiyorsun değil mi, dedim, yanağını okşadım hafifçe gülerek... 

Şark insanı ezik insandır. Özendiği model ise, kendisinin kimseye önem vermediği ve herkesin kendisine önem verdiği bir "Vali bey, yahut general, yahut zengin bir işadamı" modelidir. 
Ve bu özenin, en kestirme sanılan yolu da "politika"dan geçiyormuş gibi görünür... 
Birtakım merkezler, kurnazca kullanırlar, ezik insanların özenlerini... 

Çeçen teröristler neden basıyorlar ki, bir ilkokulu .. 
Çeçenistan'a bağımsızlık kazandıracaklar... Bağımsızlık kazandıracaklar da, kendileri mi çıkacaklar kırmızı halılı koltuklara 
Yooo... 
Öle öldüre, kendilerinin kahraman olduklarına inana inana ve tüm dünyaca lanetlene lanetlene kaybolup gidecekler... 

Soğuk Savaş bitiminde, küreselleşen şiddet eylemlerinin, "İslami" bir görünüm içinde biçimlenmesi bilemiyorum, hangi akla hizmet etmede 
Silahlar nasıl bulunuyor, örgütler nasıl kuruluyor, milyarlarca dolar kimler tarafından, hangi amaçla kimlere ödeniyor 
Bu soruların yanıtını sanırım Putin de bilir, Bush da... 
Biz ise, bize söylenenlere safça inanarak geçer gideriz... 



</TEXT>
</DOC>
