<DOC>
<DOCNO> 297571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko38.html </URL>
<DATE> 2004/12/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
90'ı tamamlanan BTC boru hattından 2005'te petrol ihracı planlanıyor 
</HEADLINE>
<TEXT>

     Yüzde 90'ı tamamlanan Bakü-Tiflis- Ceyhan BTC Ham Petrol Boru Hattı'ndan, 2005 yılının ikinci yarısında petrol ihraç edilmesinin planlandığı bildirildi. 
     BTC Ham Petrol Boru Hattı Proje Direktör Yardımcısı Gökmen Çöloğlu, hattın çevresel ve sosyal etkileriyle ilgili Kayseri İl Özel İdare Müdürlüğü Meclis Salonu'nda düzenlenen bilgilendirme toplantısında, hat aracılığıyla Hazar petrolünün, Bakü'den başlayarak Azerbaycan, Gürcistan ve Türkiye üzerinden dünya pazarına ulaştırılacağını anlattı. 
     Toplam uzunluğu bin 760 kilometre olan hattın yüzde 90'ının tamamlandığını belirten Çöloğlu, şöyle konuştu 
     ''Maliyeti 2.9 milyar dolar olarak öngörülen proje, dünyada ham petrol nakli konusunda uygulanan en büyük projelerden biri. 1760 kilometrelik hattın 1076 kilometresi Türkiye üzerinde yer alıyor. Projenin Türkiye'deki yapımcı müteahhiti BOTAŞ'tır. Projenin yüzde 90'lık bölümü tamamlandı. Tam kapasitede yılda 50 milyon ton taşıyacak şekilde tasarlanan hattan ilk petrol sevkıyatına 2005 yılının ikinci yarısında başlanacak.'' BTC Çevre Sorumlusu Hatice Çınar da hattın geçerken çevrede yol açtığı olumsuzlukların en aza indirilmesi için özel birimlerin sürekli görev başında olduğunu kaydetti. Çınar, hattın geçtiği yerlerde doğal dokuyu koruyacak şekilde çalışmalar yapıldığını slaytlar eşliğinde anlattı. 
     
</TEXT>
</DOC>
