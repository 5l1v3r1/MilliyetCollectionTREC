<DOC>
<DOCNO> 289991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/dunya/axdun02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır silahın adı 'Büyük İskender' 
</HEADLINE>
<TEXT>


Rusya'nın geliştirdiği yeni nesil nükleer füze, gelecek yıl orduya teslim edilecek 

CENK BAŞLAMIŞ Moskova 


Rusya Devlet Başkanı Vladimir Putin'in açıklayarak büyük sansasyon yarattığı "süper silahların" yeni nesil nükleer füzeler olduğu anlaşıldı. Rusya Savunma Bakanlığı'ndan bir kaynak, Putin'in sözünü ettiği füzelerin Topol - M, Bulava ve Büyük İskender adlarını taşıdığını açıkladı. 
Bakanlık yetkilisi, "Gerçekten de bu silahların şu anda dünyada eşi yok. Önümüzdeki 5 - 10 yıl içinde diğer ülkelerin bu düzeyde silahlar geliştirme olasılığının bulunmadığını düşünüyoruz" dedi. Bu füzelerden Büyük İskender gelecek yıl Rus ordusuna teslim edilecek. Büyük İskender'in denemelerinin birkaç yıldır sürdüğü biliniyordu. 

Bir sır silah daha 
Rus ordusunun yine 2005 yılında kavuşacağı süper silahlardan biri Topol - M füzeleri. Sözkonusu nükleer füzenin 2040 yılına kadar kullanılması planlanıyor. Rusya'nın nükleer silahları arasına katılacak Bulava nükleer füzeleriyle ilgili denemelere ise h l devam ediliyor. Son olarak eylül ayında denenen füzenin savaş gemileri ve denizaltılarda kullanılması hedefleniyor. 
Savunma Bakanlığı kaynakları, bir silahın denemelerinin daha devam ettiğini bildirdi. Adı açıklanmayan bu silah, sadece şu anda kullanılan hava savunma sistemlerini değil, geliştirilmesi olası sistemleri de delebilecek yeteneğe sahip. 


</TEXT>
</DOC>
