<DOC>
<DOCNO> 283062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/yasam/ayas.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı olan depremden 'çok ucuz' kurtuluyor 
</HEADLINE>
<TEXT>


Japonya'da önceki akşam en büyüğü 6.8 şiddetinde olan 240 depremde adeta 'yer yerinden oynadı' ama sadece 23 insan öldü 

DIŞ HABERLER SERVİSİ 

Japonya'nın kuzeyinde önceki akşam meydana gelen, en büyüğü Richter ölçeğine göre 6.8 olan zincirleme depremler büyük bir yıkıma neden olurken, can kaybı 23 gibi görece düşük bir seviyede kaldı. Yaralı sayısı ise 1217 olarak belirlendi. Niigata eyaletini yıkan depremlerde ölü ve yaralı sayısının az olması, Japonya halkının afet konusunda bilinçli ve tedbirli olmasına bağlandı. Depremzedeler, yıkılan evlerinde önceden belirledikleri korunaklı noktalara sığınmaları sayesinde kurtuldu. 



Halk sokaklarda 
Niigata'da meydana gelen 6.8 büyüklüğündeki ana şoktan sonra, halkın geceyi sığınaklarda ve evlerinin dışında geçirdiği belirtildi. Depremin, bölgede 1964'te meydana gelen ve 26 kişinin öldüğü 7.5 büyüklüğündeki depremden sonra en ağır hasarı veren deprem olduğu kaydedildi. 
Hasarın ağır olduğu yerlerden Ojiya kentinde, zeminde derin yarıklar oluştuğu, insanların gıda, su ve battaniyeye gereksinim duyduğu bildirildi. 
Deprem nedeniyle iletişim ve enerji hatlarında kesilmeler olduğu, 200 binden fazla insanın hizmet alamadığı, acil durumlar için sınırlı sayıda cep telefonunun hizmet verdiği belirtildi. Yetkililer, ölenlerden 7'sinin yaşlı, 5'inin de çocuk olduğunu, sıcaklığın 5 dereceye düştüğü bölgede bazı bölge sakinlerinin okul ve diğer geçici sığınma yerlerinde battaniyelerle ısınmaya çalıştığını, bazılarının da arabalarında geceyi geçirdiğini ifade etti. 
Meteoroloji Ajansı 240'tan fazla artçı şok meydana geldiğini bildirirken, yetkililer güçlü depremler olabileceği uyarısında bulundu. 

Bize küçük bir 'sallantı' yetiyor 

SERHAT OĞUZ İstanbul 
Japonya'da 6.8 büyüklüğündeki depremde çoğunluğu paniğe kapılan yaşlı ve bebeklerden oluşan sadece 21 kişi hayatını kaybederken, Türkiye'de bu depremin "yarattığı enerji açısından" 27 bin kat daha azı bile can alıyor. İstatistiklere göre, dünyada meydana gelen 6.0 büyüklüğünün üzerindeki depremlerin beşte biri Japonya'da oluyor ancak ülke bu sarsıntılara aldırmıyor. İşte, bizdeki 'kötü örnekler...' 
2 Mart 2004 Adıyaman, 3.8 Japonya'daki depremin 27 binde biri Bir ev çöktü dört kişi öldü. 2 Temmuz 2004 Ağrı, 5.1 500'de biri 18 kişi öldü, 32 kişi yaralandı.1 Mayıs 2003 Bingöl, 6.4 155'te biri 176 kişi öldü, 520 kişi yaralandı.12 Aralık 2000 Afyon, 5.8 30'da biri 6 kişi öldü, 547 kişi de yaralı.23 Mart 1977 Lice, 4.8 900'de biri 8 ölü, 17 yaralı. 

'Hazırlık olursa can yanmaz' 

Yıldız Teknik Üniversitesi Öğretim Üyesi Prof.Dr. Şükrü Ersoy, iki ülke arasındaki uçurumun "affedilir" boyutta olmadığını belirterek şunları söyledi "Depreme hazırlıklı olunduğu takdirde, kimseninin canının yanmadığı ortada. Biz ise, hasarlı ve kötü binalara tarihi eser muamelesi yapıp hiç dokundurmuyoruz. Japonya'daki tabloyu yaşatmak istiyorsak, Türkiye'yi şantiyeye çevirmeliyiz. Kötü olanların hepsini yıkıp yeniden yapmalıyız." 


</TEXT>
</DOC>
