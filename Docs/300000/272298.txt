<DOC>
<DOCNO> 272298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko03.html </URL>
<DATE> 2004/09/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Çağlayan Babacan'ın oğlunun sünnet düğünü kimseyi ilgilendirmez 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Devlet Bakanı Ali Babacan'ın oğlunun sünnet düğünüyle ilgili olarak, ''Sünnet düğünü insanların kendi ceplerinden, bütçesinden yapılıyor, bunun kimseyi ilgilendirmemesi lazım'' dedi. 
     Bilkent Otel'de düzenlenen ''8. Başkent Günleri'' defilesine katılan ASO Başkanı Çağlayan, burada basın mensuplarının çeşitli konulardaki sorularını yanıtladı. 
     Devlet Bakanı Ali Babacan'ın oğluna yaptığı sünnet düğününün ''savurganlık'' olduğuna dair eleştirilere ilişkin bir soru üzerine, ASO Başkanı, insanın hayatta çocuğunu bir kez sünnet ettirdiğini belirterek, düğünün Bakanın kendi tercihi olduğunu söyledi. 
     Sünnetin Türk örf ve adetlerine uygun bir gelenek olduğunu ifade eden Çağlayan, ''Böyle günlerde insanların durumu elveriyorsa, tabi ki yapması gerekir'' dedi. 
     Sünnet düğününün insanların kişisel tercihi olduğunu, kendi ceplerinden ve bütçesinden yapıldığını ifade eden Çağlayan, ''Bence bunun kimseyi ilgilendirmemesi lazım'' şeklinde konuştu. 
     Düğüne katılan IMF temsilcilerine ilişkin olarak da Çağlayan, ''Bakan bey davet etmiş, kendisi Hazine ile ilgili, IMF ile görüşen bakan'' dedi. 
     
     İMAR BANKASI MUDİLERİNİN MAĞDURİYETLERİ 

     Bir basın mensubunun bugün İmar Bankası mudilerinin, BDDK önünde eylem yaptığını hatırlatması üzerine Çağlayan, mudilerin devlete güvenip hazine bonosu aldıklarını söyledi. 
     İnsanların hazine bonosu adı altında kağıt aldığını, ancak verilen kağıdın kontrolünün devlete ait olduğunu anlatan Çağlayan, bu konuda mağdur olmuş kişilerin mağduriyetlerinin giderilmesi gerektiğini vurguladı. 
     Mağduriyetlerin giderilmemesi durumunda insanların devlete olan güveninin sarsılabileceğini ifade eden Çağlayan, şunları kaydetti 
     ''36 milyar dolar gitmiş zaten, Türkiye'de 36 milyar dolar kesin ödenmeyecek bir rakam olarak devletin üzerinde kalmış, ne yapacağız üzerine soğuk su içeceğiz. Ama şunu bilelim ki içmiş olduğumuz suyun bedeli 600 dolar, kişi başına 600 dolar yük getirecek. Devlet bunu vergi olarak alacak, sigorta primi olarak alacak... Ancak şunu görmek lazım, 600 dolar bir kişinin milli gelirden bir yılda aldığı paydır'' Çağlayan, Irak'ta öldürülen Türk vatandaşlarına ilişkin bir soru üzerine de, Türkiye'nin Irak'a mal naklettiğini ve özellikle ABD'liler için lojistik destek sağladığını söyledi. 
     Bu bakımdan Türk vatandaşlarına yönelik alınacak tedbirlerin ve güvenlik önlemlerinin öncelikle ABD'lilere ait olduğunu savunan ASO Başkanı, devletin her Irak'a giden vatandaşa bir bekçi veya koruma tutmasının mümkün olmadığını dile getirdi. Çağlayan, hangi milletten, ırktan olursa olsun insan unsurunun önemli olduğunu vurguladı. 
     
     ATO BAŞKANI AYGÜN 

     Ankara Ticaret Odası Başkanı Aygün de Babacan'ın oğlunun sünnet düğünü ilgili olarak, gerçekleştirilen düğünü biraz ''şaşaalı'' bulduğunu söyledi. 
     Türkiye'nin örf ve adetlerine göre düğün yapıldığını belirten Aygün, ''Herhalde bu düğün çok konuşulacak, gazete manşetlerinde saklanacak gibi geliyor'' dedi. 
     İmar Bankası mudilerinin eylemine ilişkin olarak da İmar Bankası'nın Türkiye'de ve dünyada bir örnek olduğuna işaret eden Aygün, Hazine Bonusu alanların mağduriyetlerinin giderilmesi gerektiğini ifade etti. 
     
     ''YENİ BİR TÜRKİYE VİZYONU GELDİ'' 

     İmar Bankası olayını ''bir muamma'', ''kapalı bir kutu'' olarak niteleyen Aygün, ''İçkiler satılıyor, şaraplar satılıyor, atlar, inekler satılıyor, yeni bir Türkiye vizyonu geldi. Bu alışık olmadığımız bir yapı'' diye konuştu. 
     Defileye askeri üniformalı yetkililerin katılmasının hatırlatılması üzerine de Aygün, askerin öncelikle bir insan, aynı zamanda ülkenin dinamiği olduğunu belirterek, asker sivil ayrımı yapılmasının çok yanlış olduğunu söyledi. 

     
</TEXT>
</DOC>
