<DOC>
<DOCNO> 265587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/aspo.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
EVDE HUZUR VAR 2-1 
</HEADLINE>
<TEXT>


Galatasaray hırslı ve istekli başladığı maçta Necati'nin müthiş füzesi ile öne geçti. Cem Baki skoru eşitledi. Son sözü yine Necati söyledi. Cim-Bom ligdeki ikinci galibiyetini de Ali sami Yen'de elde etti 


90 dakika 

MEHMET DEMİRKOL 

Necati'nin yaptığı, rakiplerini yok sayan, üç Rizeli'yi paralize eden bir dönüştü. Şutuyla daha da ileri gitti. 20 metreden ayağının dışıyla topu gönderdiği yer Zdravkov'un asla ulaşamayacağı noktaydı. Henüz 7. dakikada Galatasaray, ilk şutunda muhteşem bir gol bulmuştu. Kapanan rakibi böylece açılacaktı. Dolu tribünleri ile artık Ali Sami Yen bir cehenneme dönecek diye bekledik. Ama cehennemi olan tek şey sıcaktı. Galatasaray son derece güvenli yerleşmiş savunmasıyla rakibine pozisyon vermiyordu, ama oyunu açacak organizasyonları da kuramıyordu. 
Cihan'ın sağ bekte güven vermeyişi, Hagi'nin Conceiçao'yu sürekli uyarılarla çıkartmayışı, Hasan'ın içeri dönme isteği sağ kanadı hücumda kullanılmaz yaptı. Ergün ve Baliç ile sol kanatlarından çıkmaya çalıştılar. Ama hücumda çoğalamıyorlar, alan genişletemiyorlardı. Rize savunmada hep fazla olduğu için rakibine pozisyon hakkı tanımadı. Hagi bundan rahatsız değildi. Çünkü önceliği savunma güvenliğine veriyordu. Böylece uyutucu tezahüratlarla sıkıcı bir oyun seyretmeye başladık. 40'ta Galatasaray, duran top nedeniyle Tomas ve Song'u ileri çıkardı. Ve ilk kez hata yaptılar. Rize savunmasından çıkan topta Cihan ve Hakan Ünsal, Okan'ı kontrol edemedi. Onun çabası ile başlayan akının sonunda Cem Baki'nin kafasından gol geldi. Bir dakika sonra Rize benzer bir atak daha geliştirince, Hagi, Sabri'yi, Cihan'ın kademesine yolladı. 
Maç 1 - 1'di ve Hagi daha fazla savunma tedbiri alıyordu. 45'te bir duran toptan Necati ile ikinci golü bulmasalar herşey çok değişecekti. Rize ikinci yarıya tıpkı Fenerbahçe maçında olduğu gibi forma değiştirerek başladı. Ama o maçtaki baskıyı kuramadılar. Ofansif olma çabaları Galatasaray'ı rahatlattı ve ilk yarıya oranla çok daha fazla şans bulmaya başladılar. Özellikle Hakan Şükür'ün iki net pozisyondan yararlanamayışı, ev sahibinin maçı koparmasını engelledi. Rize'nin gole yaklaştığı ilk pozisyon ise 71'de Hakan Ünsal'ın, Gürol'u ceza sahası içinde düşürüşüydü. Hakem "es" geçti. Bundan sonra Conceiçao'nun oyundan düşüşü ve Ayhan'ın kötü performansıyla maç orta sahasız oynanmaya başlandı. Rize ileriye kalabalık gitmek istiyor ve bu alanı hızlı geçiyordu. Ama 85'te Cihan'ın hatasıyla Okan'ın gole yaklaşması ve yine Cihan'ın telafi edişiyle kapanan pozisyon dışında ciddi bir şans bulamadılar. 
Galatasaray ise, skorun verdiği avantajı hücum yönünde yeterince kullanamadı. Zaten Hagi de bunu istiyor muydu, bilmiyorum. 

Hastanelik oldular 

RAŞİT ALTUN 

Önce Serkan 
MAÇIN 15. dakikasında hava topu mücadelesinde Serkan Özdemir ile Hasan Şaş kafa kafaya çarpıştı. İki oyuncu da yerde kalırken, uzun süre ayağa kalkamayan Serkan Özdemir için ambulans çağrıldı. Beyin tramvası geçiren başarılı oyuncu Memorial Hastanesi'ne kaldırıldı. Serkan Özdemir kontrol amaçlı sabaha kadar gözlem altına alındı. 

Sonra Hasan 
ÇARPIŞMANIN ardından bir süre oyuna devam eden Hasan da, 33'te pes etmek zorunda kaldı. Gözlerinin karardığı ve tansiyonun düştüğünü belirten bu oyuncu yerini Sabri'ye bıraktı. Hasan devre arasında Acıbadem Hastanesi'ne götürülerek, beyin tomografisi çektirdi. Milli oyuncunun durumunun iyi olduğu ve bir süre dinlendirileceği açıklandı. 


Maçın hakemi 
Basit hatalar 
METİN Aydoğan sonuca etki edecek derecede bir hata yapmadı, ancak bazı faul pozisyonlarını iyi süzemedi. İlk yarıda Gürol'un, Hasan Şaş'a hareketinin karşılığı sarı kart olmalıydı. Balic'e de aut çizgisinde yapılan faulu görmedi. Tehlikeli bir serbest atış olabilirdi. Ayrıca ikinci yarıda Rize lehine faulleri de göremedi. Ancak iki yardımcısı Ahmet Çalışkan, Ömer Faruk Yeşil de ofsayt bayraklarında istikrar tutturamadılar. 

Maçtan notlar 
Fener'e taşlama 
GALATASARAYLI taraftar geçen hafta büyücü olayı ile gündemde olan Fenerbahçe'ye göndermede bulundu. Üzerinde bir büyücü kadın resmi bulunan afişin altında "Falcı - büyücü kulübü" yazısı yer aldı. "En büyü febe" şeklindeki pankart da dikkat çekerken, "Büyücü Fenerbahçe" tezahüratları uzun süre devam etti. 

Schaeffer sürprizi 
ALMAN teknik direktör Schaeffer karşılaşmayı protokol tribününden takip etti. Kamerun Milli Takımı hocası, Song ve Saidou'nun performansını izlemek için geldiğini söyledi. Schaeffer, maçtan sonra da soyunma odasında Song'la görüştü. 

Çalımbay şaşkın 
ÇAYKUR Rizespor Teknik Direktörü, son vuruşlarda etkili olamadıkları için sahadan puansız ayrıldıklarını söyledi. Rıza Çalımbay. "Genel olarak ikinci yarıdan memnunum. Ancak defansın bu kadar kolay gol yememesi lazım" dedi. 

Başkan gelmedi 
GALATASARAY Başkanı Özhan Canaydın, Çaykur Rizespor maçını izlemedi. İkinci Başkan Ergün Gürsoy, Asbaşkan Turgay Kıran ve yöneticiler Şükrü Ergün ile Fatih Gökşen takıma destek verdi. 

Sevgi seli 
SARI - Kırmızılı taraftarlar maça büyük ilgi gösterirken, kapalı tribünde küçük boşluklar dışında Ali Sami Yen Stadı tamamen doldu. 300 kadar Rizespor taraftarı da tribünde yer aldı. Taraflarlar, maç öncesi hem Hagi'ye, hem de oyunculara coşkulu alkışlarla moral verdiler. 

Ümit'e kesik 
HAGİ, hafta içinde idmandan kovduğu Ümit Karan'ın yerine forvette Necati'ye ilk on birde şans verdi. Volkan ikinci yarıda görev alırken, Baliç 11'de sahaya çıktı. Kadroya giremeyen Bülent, Saidou ve Suat Usta mücadeleyi tribünden izlediler. İyileşen kaleci Aykut son anda kadroya dahil edildi. 

PAF fark attı 
İKİ ekibin PAF takımları arasında oynanan mücadeleyi Galatasaray 5 - 0 kazandı. Baştan sona üstün bir futbol ortaya koyan gençlerin gollerini Arda, Mülayim, Cafer Can, Uğur ve Mehmet Güven attı. 

Timmer'in sevgisi 
UEFA Heyeti, 2005 yılında Şampiyonlar Ligi final maçının oynanacağı Olimpiyat Stadı'nda incelemeler yaptıktan sonra Ali Sami Yen Stadı'na geldi. Stat ve Güvenlik Departmanı Müdürü March Timmer, Galatasaray'ı sevdiğini ve bu nedenle maçı izlemeye geldiğini söyledi. 


</TEXT>
</DOC>
