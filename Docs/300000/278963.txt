<DOC>
<DOCNO> 278963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/dunya/dun01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'şeffaf' seçim 
</HEADLINE>
<TEXT>


DIŞ HABERLER SERVİSİ 


Uluslararası gözlemciler, Afganistan'da cumartesi günü yapılan tarihi devlet başkanlığı seçimlerinin "yeterince demokratik" olduğunu açıkladı. Seçim sırasında, 18 devlet başkanı adayından Devlet Başkanı Hamid Karzai dışında kalan 17'si, mükerrer oy atılmasını önlemek için kullanılan mürekkebin yıkandığında çıkmasını ve diğer yolsuzlukları öne sürerek seçimi boykot ettiklerini duyurmuştu. 
Afganistan'da Özgür ve Adil Seçimler Vakfı'nın FEFA yaptığı yazılı açıklamada, "Seçim sandıklarının büyük çoğunluğunda genelde yeterince demokratik bir ortam gözlendi" ifadesi yer aldı. 
Avrupa Güvenlik ve İşbirliği Teşkilatı AGİT da, seçimlerin yenilenmesini istemenin haksız olduğu yönünde görüş bildirdi. Seçimleri izlemek üzere Afganistan'a gelen AGİT heyetinin başkanı Robert Barry, "Adayların seçimin iptaline ilişkin talepleri haksız" dedi. 
Bu arada seçimin favorisi olan Devlet Başkanı Hamid Karzai, seçimlerin tüm ulus için bir zafer olduğunu söyledi. Karzai, BBC televizyonuna yaptığı açıklamada, "Kazanan kim olursa olsun, 30 yıllık savaş, karışıklık, sefalet ve yoksulluktan çıkan Afgan halkı, bizim için bu gün önemlidir" dedi. Afgan halkının, üç yılda devlet başkanlarını seçecek duruma geldiğini dile getiren Karzai, "Kazanırsam çok sevinirim, ancak başka biri kazanırsa da Afgan halkı için bir zaferdir" diye konuştu. 


</TEXT>
</DOC>
