<DOC>
<DOCNO> 290466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo17.html </URL>
<DATE> 2004/11/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Potada derbi Fenerbahçe'nin Beşiktaş'a 83-79 üstünlüğüyle sona erdi... 
</HEADLINE>
<TEXT>

     Türkiye Basketbol Ligi'nde yapılan derbi maçta Fenerbahçe, Beşiktaş'ı 83-79 yenerek, ezeli rakibine ligde ilk yenilgisini tattırdı. 
     Çekişmeli başlayan maçın ilk bölümlerinde Fenerbahçe, Ömer ile 5 sayı bulurken, Beşiktaş ise Varda ile 4 sayı üretti. Siyah-beyazlı ekip, 3. dakikayı 6-5 önde geçmesine karşın Mrsiç'in dışardan bulduğu sayılara engel olamadı ve Fenerbahçe, 5. dakikada 10-9 ile skoru kendi lehine çevirdi. 
     Fenerbahçe, rakibinin hücumlarda sıkıntılar yaşamasını Salyers ile iyi değerlendirdi ve 9. dakika içinde farkı 10 sayıya 23-13 çıkardı. Evsahibi ekip, 1. periyodu da 23-15 önde geçti. 
     Maçın 2. periyoduna Salyers ile etkili başlayan sarı-lacivertliler, 13. dakikada Harvey'in basketiyle farkı 12 sayıya 29-17 çıkardı. Fenerbahçe, bu dakikadan sonra üstüste hücumlarda top kaybı yaşarken, Ellis'i durduramadı. Beşiktaş, Ellis'in basketleriyle 18. dakika içinde 34-33 ile yeniden önce geçti. Ancak Mrsiç ile dış atışlarda başarılı olan Fenerbahçe, ilk yarıyı 43-39 önde kapadı. 
     Karşılaşmanın 3. periyodunda büyük çekişme yaşandı. Oyundan kopmayan Beşiktaş, Varda'nın basketiyle 24. dakikada 49-49 beraberliği yakaladı. Bu dakikadan sonra Beşiktaş, Ellis ve El Amin ile skor üretirken, Fenerbahçe, Mrsiç ve Salyers ikilisiyle sayılar buldu. Periyodun son 44 saniyesine 59-59 beraberlikle girilirken, Fenerbahçe, Salyers ve Ömer'in 3 sayılık basketleriyle 3. periyodu 65-61 önde geçti. 
     Ribauntlarda sıkıntılar yaşayan Beşiktaş, dış şutlarda da Salyers ve Mrsiç'i durduramadı. Fenerbahçe, Mrsiç'in 3 sayılık basketiyle 36. dakikada 76-68 ile farkı 8 sayıya çıkardı. Beşiktaş, bitime 26 saniye kala El Amin'in 3 sayılık basketiyle farkı 3 sayıya 80-77 indirmesine karşın Fenerbahçe, Mrsiç'in basketleriyle karşılaşmayı 83-79 kazandı. 
     Fenerbahçe, bu galibiyetle ligde 5. maçında 5. galibiyetini elde ederken, siyah-beyazlılar ilk yenilgisini aldı. 
     Fenerbahçe, 3 sayılık atışlarda yüzde 52'lik bir yüzde yakalarken, Beşiktaş bu atışlarda yüzde 37'de kaldı. 
     Bu arada karşılaşmanın 24. dakikasında Varda, attığı basket sonrası Fenerbahçeli taraftarlara yönelik el işareti yaparak sevinç gösterisinde bulundu. Bu harekete tepki gösteren sarı-lacivertli taraftarlar, sahaya bozuk para ve pet şişe attı. 
     
     KÜNYE 

     

Salon Abdi İpekçi. Hakemler Engin Kennerman xxx, Zafer Yılmaz xxx, Alper Özgök xxx. Fenerbahçe Mrsiç xxxx 27, Ömer xx 15, Rasim x, Salyers xxxx 26, Booker xx 10, Erdal x, Emre x, Harvey xx 5, Barış xx. Beşiktaş El Amin xxx 22, Mourning x 2, Bekir x 3, Nedim x 2, Varda xx 14, Hüseyin x 2, Haluk xx 9, Erkan x, Ellis xxx 23, Tolga xx 2. 1. Periyot 23-15. Devre 43-39 Fenerbahçe lehine . 3. Periyot 65-61. Beş Faulle Çıkan El Amin 39.56 Beşiktaş .      

</TEXT>
</DOC>
