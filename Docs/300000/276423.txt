<DOC>
<DOCNO> 276423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/civaoglu.html </URL>
<DATE> 2004/10/01/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ayşe'nin dünü bugünü 
</HEADLINE>
<TEXT>


Fatih'teki Zeyrekhane lokantasında, en son "kazan kazan" teorisiyle Nobel ödüllü matematik dahisi John Nash, eşi Alicia ve birkaç dostla yemekteydim. "Akıl Oyunları" adlı filmini de konuşmuştuk. 
Çarşamba öğle yemeğinde gene Zeyrekhane'de, çok sayıda kadın ve üç erkek birlikteydik. 
Bir "akılcı oyun" izledim, yansıda... 
Kısaca "Ayşe'nin enkarnasyonları" denebilir... 
Anadolu kadınını simgeleyen "Ayşe'nin daha önceki adları nelerdi " 
"I AM THE WOMEN OF ANATOLIA" adlı film, bu sorunun cevapları ile başlıyor. 
"Milattan 7 bin yıl öncesinde ana tanrıçaydım... Milattan önce 14. yüzyılda Hititler bana Arinna derlerdi. Güneş tanrıçasıydım. Milattan 900 yıl önce tanrıça adım Kubacba oldu. Milattan önce 600'lere gelindiğinde, Urartular döneminde, Arubani, sonra da Frikya'da ve milattan önce 400'lerin Lidya'sında Ana Tanrıça Kybebe olarak tanınıyordum. Milattan önce 200'de, Helen dönemine varıldı. Bereket ve ay tanrıçası Artemis'tim artık. Anadolu topraklarında İstek ve Sonsuz Aşk Tanrıçası Venüs ya da güzelliğin simgesi Afrodit'tim de. Sümerler zamanında tarım ve bereket tanrıçası Anu idim. Toprak ve ürün tanrıçası Demeter, Bereket Tanrıçası İshtar" idim... 

Ayşe'nin enkarnasyonları İşte Ayşe'nin daha önceki enkarnasyonları... 
Bu toprakların kadın ruhunun daha önceki bedenleri. 
Türkiye'nin 10 bin yıllık medeniyetlerin harikulade bir harmanı olduğunun simgesel anlatımı... Halikarnas Balıkçısı'nın tezi de buydu. 
Film, AB'ye Türkiye kadınlarının çıkartması bağlamında hazırlanmış. 
"Akıl Oyunları" değil, ama "akıllı oynamanın" örneği... AB'ye "biz kazanacağız ama siz de bu zengin medeniyetler harmanını kazanacaksınız" mesajını veriyor. 
Filmin devamında da, bu kez çağımızın Türkiye kadınları gene simgesel olarak görünüyorlar... 
1929 - ilk - Türkiye güzeli Feriha Tevfik'ten başlayarak daha 1932 Dünya güzeli Keriman Halis'e ve 2002 Dünya Güzeli Azra Akın'a... Büyükelçi Filiz Dinçmen'den, ilk kadın Vali Lale Aytaman'a, Avrupa şampiyonu atlet Süreyya Ayhan'a, 2003 Eurovision birincisi Sertab Erener'e, Türk Divasi diye anılan Leyla Gençer'e, piyanist İdil Biret'e, ilk kadın parti lideri Behice Boran'a kadar - adlarını tek tek buraya yansıtamadığım - bu toprakların kadınları, filmde, Ayşe'nin çağdaş enkarnasyonlarını sürdürüyorlar. 

Çetele Sonra da, tarihe çentikler atılıyor. 
- Daha 1924'te Türk Kadın Cemiyeti'nin kuruluşu. 1926'da tanınan kadın hakları. 1934'te - bazı Avrupa ülkelerinden de önce - kadına seçme ve seçilme hakkının tanınması. 1935'te TBMM'ye 18 kadın milletvekili seçilmiş olması. 1936'da ilk kadın pilot olarak Sabiha Gökçen'in bröve alması. 1955'te ilk kez Anneler Günü'nün kutlanışı. 1972'de Ulusal Kadın Partisi'nin kuruluşu. Ailede şiddete ve cinsel tacize karşı kadınların protesto gösterileri. KA - DER ve KA - MER etkinlikleri. Politikaya kadın ağırlığını koyuşları... 
Daha bir dizi çetele... Ve Kadın Aile Bakanlığı'nın kuruluşu... 

Bir mektup Bu film neden 
Gösteri öncesi bir konuşma yapan Arzuhan Yalçındağ çok sayıdaki sıfatlarını sıralamıyorum anlattı. 
Başbakan Yardımcısı ve Dışişleri Bakanı Abdullah Gül'den uzunca süre önce bir mektup almış. Gül, "AB'den tarih sürecinde etkinliklere katkısını" istemiş. 
Yalçındağ da, AB'ye lobi çalışmalarında "eksik kalanın, kadın" olduğunu saptamış. 
Onun öncülüğünde, Türkiye'deki saygın kadın örgütleri ile bir platform oluşmuş "AB'de Kadınların Diyaloğu" etkinliği hazırlanmış. Türkiye ve AB kadınları arasında bir iletişim ve kültür bağı örülecek. 
Zeyrekhane'de bunun sunumu yapıldı. 
6 Ekim'de Brüksel'de 10 gün sürecek "Türkler Festivali" için düğmeye basılıyor. 
Güzel şeyler olacak... 



</TEXT>
</DOC>
