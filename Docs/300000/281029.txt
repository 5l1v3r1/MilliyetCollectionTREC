<DOC>
<DOCNO> 281029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur07.html </URL>
<DATE> 2004/10/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Nostalji Pazarı kaldırıldı... 
</HEADLINE>
<TEXT>

     Kadıköy'de pazar günleri kurulan ''Nostalji Pazarı'', ''amacının dışına taştığı, çevre ve görüntü kirliliği yarattığı'' gerekçesiyle kaldırıldı. 
     Kadıköy Belediyesi'nin bugünden itibaren bir daha kurulmamasına karar verdiği pazarın kaldırılmasına tepki gösteren tezgah sahipleri, eylem yaptı. 
     Kendilerine ''17 Ekim 2004 tarihinden itibaren Nostalji Pazarı'nın kurulmasına bir daha izin verilmeyeceği'' şeklinde tebliğde bulunulan tezgah sahipleri, sabah erken saatlerde pazarın kurulduğu Salı Pazarı otoparkı alanında toplanmaya başladı. 
     Kadıköy Belediyesi zabıta ekipleri tezgah açmak isteyenlere karşı önlem almak üzere söz konusu alanda görev yaparken, polis ekipleri de çevrede güvenlik önlemleri aldı. 
     Pazarın kaldırılmasını protesto eden tezgah sahipleri, ''Kadıköy Belediyesi, hiçbir gerekçe göstermeden bize pazarın kaldırılacağını söyledi. Başka herhangi bir yer de göstermediler. Mağdur durumdayız. Bu pazardan yaklaşık 2 bin kişi ekmek yiyor. Kaldırılmasını istemiyoruz'' dediler. 
     Tezgah sahipleri, yıl sonuna kadar olan dönemi kapsayan işgaliye ve vergilerini Kadıköy Belediyesi'ne ödediklerini kaydederek, karar geri alınana kadar eylem yapacaklarını bildirdiler. 
     Alkışlarla Kadıköy Belediye Başkanı Selami Öztürk'ü protesto eden pazarcılar, bir süre oturma eylemi de yaptı. 
     
     ZABITA MÜDÜRÜ AYDIN'IN AÇIKLAMASI 
     Kadıköy Belediyesi Zabıta Müdürü Hakkı Aydın ise basın mensuplarına yaptığı açıklamada, ''1994 yılından bu yana kurulan yaklaşık 500 tezgahlı 'Nostalji Pazarı'nın artık amacının dışında çalıştığını'' belirterek, ''Birkaç defa iyileştirme çalışmaları yaptıklarını, ancak hiçbirinden sonuç alamadıklarını'' söyledi. 
     Aydın, ''Burası, nostalji işlevinin dışına taştı. Artık porno cd, kaset ve dergiler, çöpten toplanan eski eşya satılıyordu. Yani hem çevre, hem de görüntü kirliliği yarattığı gerekçesiyle kaldırılmasına karar verildi'' dedi. 
     
</TEXT>
</DOC>
