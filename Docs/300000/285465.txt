<DOC>
<DOCNO> 285465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo08.html </URL>
<DATE> 2004/11/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Konyaspor'da Beşiktaş maçı hazırlıkları... Okan Koç oynamayacak... 
</HEADLINE>
<TEXT>

     Konyaspor'un başarılı oyuncusu Altan'ın, hafta sonunda yapılacak Beşiktaş maçına yetiştirilmesi için yoğun çaba harcanıyor. 
     Konyaspor Yardımcı Antrenörü Hamza Hamzaoğlu, Beşiktaş maçı hazırlıklarına dün başladıklarını söyledi. 
     Sakaryaspor'a karşı deplasmanda alınan farklı galibiyetin zorlu maç öncesi kendilerine moral kazandırdığını ifade eden Hamzaoğlu, yüksek moralle hazırlanacakları ve sahaya çıkacakları Beşiktaş maçından mutlak puan almayı hedeflediklerini bildirdi. 
     Hamzaoğlu, Beşiktaş'ın son haftalarda bir çıkış yakaladığını belirterek, ''Fenerbahçe'yi yenen siyahlı-beyazlı ekipte de moraller yüksek. Biz de Saffet Susiç ile iyi bir çizgi yakaladık. Beşiktaş'ı kendi sahamızda yenerek, çıkışımızı sürdürmek istiyoruz'' dedi. 
     Takımın etkili futbolcularından Okan Koç'un imzalanan anlaşma gereği Beşiktaş'a karşı forma giyemeyeceğini vurgulayan Hamzaoğlu, bunun teknik heyeti zor durumda bıraktığını anlattı. 
     Uzun süredir sakatlıktan kurtulamayan Altan'ın ise maç saatine yetiştirilmeye çalışıldığını ifade eden Hamzaoğlu, ''Takım şu an itibariyle en etkili 2 oyuncusundan yoksun görünüyor. Bu futbolcular oynadıklarında sonucu doğrudan etkileyebiliyor. Altan'ın forma giymesi için ne gerekiyorsa yapılıyor'' dedi. 
     Öte yandan Konyaspor yönetimi, Beşiktaş maçının bilet fiyatlarını belirledi. Buna göre, kale arkası 10 milyon, yeşil tribün 20 milyon, maraton 30 milyon, kapalı tribün biletleri ise 50 milyon liradan satılacak. 

     
</TEXT>
</DOC>
