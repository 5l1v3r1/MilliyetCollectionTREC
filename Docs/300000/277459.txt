<DOC>
<DOCNO> 277459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko35.html </URL>
<DATE> 2004/10/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Aliyev BTC ve BTE projeleri, sosyal sorunların çözümüne yardımcı olacak 
</HEADLINE>
<TEXT>

     Azerbaycan Cumhurbaşkanı İlham Aliyev, Hazar petrolünü Türkiye üzerinden dünya pazarına ulaştırmayı amaçlayan Bakü-Tiflis-Ceyhan BTC ve Azeri doğalgazını Türkiye'ye taşıması hedeflenen Bakü-Tiflis-Erzurum BTE boru hatlarında, inşaat sürecinin başarılı bir şekilde sürdüğünü bildirdi. 
     Aliyev, ''BTC ve BTE projelerinin tamamlanması, ekonomik ve sosyal sorunların çözümüne yardımcı olacak'' dedi. 
     İlham Aliyev, su altı petrol platformlarında kullanılan araç ve gereç üretimi yapılan ''Haydar Aliyev Derin Özüller Fabrikası''nda, babası Haydar Aliyev'in büstünün açılışında yaptığı konuşmada, BTC boru hattının yakın zamanda işletime açılacağını ifade ederken, BTE boru hattının da başarıyla tamamlanacağından şüphe etmediğini söyledi. 
     BTC ve BTE ile ülke vatandaşlarının refah düzeyinin artacağını vurgulayan Aliyev, bu sürecin Azerbaycan'ın da daha güçlü bir ülke olmasına katkı sağlayacağını bildirdi. 
     Konuşmasında, yönetim olarak Haydar Aliyev'in uyguladığı politikaları sürdüreceklerini anlatan Aliyev, ''Azerbaycan'a mutluluğun sadece Haydar Aliyev siyasetiyle gelebileceğini, Haydar Aliyev'in ülkenin tüm alanlardaki gelişmesine büyük katkı sağladığını ve ekonominin bu sayede günden güne geliştiğini'' kaydetti. 
     
</TEXT>
</DOC>
