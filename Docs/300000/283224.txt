<DOC>
<DOCNO> 283224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur13.html </URL>
<DATE> 2004/10/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kanalizasyon ekibini davul zurnayla karşıladılar .. 
</HEADLINE>
<TEXT>

     Çanakkale'nin Fevzipaşa Mahallesi sakinleri, yaklaşık 30 yıl sonra başlayan kanalizasyon yenileme çalışmalarını, davul, zurna çalarak kutladı. 
     Fevzipaşa Mahallesi Muhtarı Ramazan Işıldak, mahallelerinde 30 yıl önce yapılan kanalizasyon şebekesinde şimdiye kadar yenileme çalışması yapılmadığını anımsattı. 
     Altyapının yetersiz oluşu nedeniyle kar ve yağmur sonrası dışarıda gezilemediğini belirten Işıldak, ''Özellikle, Kuyu-1, Kuyu-2 ve Testici Sokak'ta su baskınları yaşanıyor. Başlanan yenileme çalışmaları sonucunda bu sorunlar artık yaşanmayacak'' dedi. 
     Işıldak, 700 metrelik kanalizasyon şebekesinin yenileneceğini, yağmur suyu tahliyesi için ise 70 metre ana tahliye hattının yapılacağını bildirdi. 
     Kanalizasyon yenileme çalışmalarına başlamak için mahalleye gelen Çanakkale Belediyesi ekipleri, buradaki vatandaşlar tarafından davul ve zurna çalınarak karşılandı. 
     
</TEXT>
</DOC>
