<DOC>
<DOCNO> 287775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy19.html </URL>
<DATE> 2004/11/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şahin Atatürk, siyasetin üstünde tutulmalıdır 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Atatürk'ün, siyasetin üstünde tutulması gerektiğini belirterek, ''Atatürk'ten yola çıkarak siyaset yapmak bana göre o büyük kurtarıcının hatırasına yapılan en büyük saygısızlıktır'' dedi. 
     Mustafa Kemal Atatürk'ün ölümünün 66. yılı nedeniyle TBMM Genel Kurulu'nun bugünkü oturumuna geçilmeden önce, 2 dakikalık saygı duruşunda bulunuldu. 
     Gündemdışı söz alan AK Parti Konya Milletvekili Ahmet Işık, Atatürk'ün dünya görüşü üzerinde durdu. Fikir ve düşünceleriyle sadece zamanına değil gelecek yüzyıllara ışık tutan Atatürk'ün ortaya koyduğu ilke, düşünce ve eylemlerin, özgürlüklere ve milli egemenliğe verdiği değerin önemine işaret eden Işık, bu düşünce ve ilkelerin Cumhuriyet'in temeline sağlam bir şekilde işlediğini belirtti. 
     CHP Ankara Milletvekili Oya Araslı, geçmişte Atatürk'e karşı çıkanların bugün O'na sığınmak gereğini duyduklarını söyledi. Atatürkçü olmanın bir onur ancak zor olduğunu bildiren Araslı, ''Laikliği ve Cumhuriyeti kemirmeye, türbanı siyasal bir simge haline getirmeye, dini siyasete alet etmeye, hukuk devletini din devletine dönüştürmeye, kadını ikinci sınıfa itmeye kalkışanlarla bu gibi kimselere dur demeyenler, engel olmayanlar, hatta ışık yakanlar, yol açanlar Atatürkçü olamazlar'' dedi. 
     Atatürk'ün kurduğu Cumhuriyetin sağlam temeller üzerinde durduğunu ve sonsuza kadar yaşayacağını belirten Araslı, şu görüşleri dile getirdi 
     ''Ne şehit Kubilay'ın sapkın katilleri ve onların düşünce arkadaşları ne tarikat şeyhleri ve din bezirganları ne tarikat şeyhlerini resmi devlet konutlarında ağırlamaya kalkışanlar ne Cumhuriyet'e başkaldırının simgesi haline getirdikleri türbanı meşrulaştırmaya çalışanlar ne İran'daki gibi bir rejimi Türkiye'ye getirmeye heveslenenler ne uyduruk Kuran kurslarında küçücük çocuklara Atatürk ve Cumhuriyet düşmanlığı aşılamaya çalışanlar emellerine ulaşabilmişlerdir ne de iman kökenli bir kadrolaşma ile laik Cumhuriyeti kuşatmaya heveslenenler demokratik, laik Cumhuriyeti takiyye olarak tanıyor gibi yapıp aslında çiğnemeye yönelenler ne kamu reformu adı altında din devletinin alt yapısını hazırlamayı düşünenler, devletimizin varlık ve bağımsızlık belgesi olan Lozan Anlaşması'nı rafa kaldırmaya tekrar Sevr Anlaşması'nın koşullarını Türkiye'ye kabul ettirmeye çalışanlar, ulusumuzu ümmet anlayışı içinde yöneterek yok etmeye, ulusumuzun ve ülkemizin bütünlüğünü parçalamaya yeltenenler emellerine ulaşabilecektir. Çünkü Atatürkçülerin gücü, buna asla ve kata izin vermeyecektir.'' 
     
     ''MİNNETLE ANIYORUM'' 
     Araslı'nın ardından söz alan Devlet Bakanı ve Başbakan Yardımcısı Mehmet Ali Şahin, Cumhuriyet'in kurucusu Mustafa Kemal Atatürk'ü rahmet ve minnetle andığını belirtti. 
     Ne zaman 10 Kasım gelse ilkokul üçüncü sınıfta iken yaşadığı bir hatıranın canlandığını ifade eden Şahin, müfettişin, ''Atatürk nerede yatıyor '' sorusuna ''Anıtkabir'de'' cevabını verdiğinde müfettişin ''Hayır, kalbimizde yatıyor diyeceksin'' dediğini anlattı. 
     Şahin, müfettişin bu sözünün anlamını ilerleyen yaşlarda çok daha iyi anladığını belirterek, Atatürk'ün yaptıkları ile millete malolduğunu söyledi. Atatürk'ün, ''Benim naçiz vücudum elbet toprak olacaktır ama Türkiye Cumhuriyeti ilelebet yaşayacaktır'' derken, milletin, Cumhuriyet'in, rejimin sürekliliğini vurguladığını kaydeden Şahin, önceki yıllardaki Yurttaşlık Bilgisi kitaplarında yer alan bir okuma parçasına dikkati çekti. Şahin, bu okuma parçasında, 'memleketi kim kurtardı '' sorusuna ''Atatürk kurtardı'' diyen Mehmetçiğe, ''Hayır, bu millet kendi kendini kurtardı'' diyen Atatürk'ün, millet egemenliğine verdiği değere çok az liderin sahip olabileceğini söyledi. 
     Şahin, şöyle konuştu 
     ''Kuşkusuz O aramızda değil, ama yaşıyor kalplerde, düşüncelerde yaşıyor, ilkeleriyle yaşıyor. O, millet egemenliğine inanmış, 'hakimiyet bila kaydışart milletindir' ilkesini Anayasa'nın da ilkeleri haline getirmek suretiyle o çağda demokrasinin en geniş anlamda temellerini atmıştır. O bakımdan kendisini, yaptıkları karşısında minnetle anmak görevimizdir diye düşünüyorum. 
     Bazı değerlerimiz var ki onlar siyaset üstüdür, partiler üstüdür. 
     Bunlardan bir tanesi dindir. Din ve dini inançlar hiç kimsenin tekelinde olmamalıdır ve mutlaka siyasetin üstünde olmalıdır. Bunlardan bir tanesi de Atatürk'tür. Atatürk de siyasetin üstünde tutulmalıdır. Atatürk'ten yola çıkarak siyaset yapmak bana göre o büyük kurtarıcının hatırasına yapılan en büyük saygısızlıktır. O bakımdan böylesine milletimize malolmuş değerlerimizi, her türlü kendi şahsi ve siyasal düşüncelerimizin üzerinde tutmalıyız.'' Atatürk ile ilgili olarak kendisine nakledilen bir hatırayı da anlatan Şahin, Büyük Taarruz'dan önceki gece matarasındaki suyu gusül apdesti almak için kullanan bir askeri azarlayan komutana müdahale eden Atatürk'ün, ''Dokunma. Bu asker, yarın cephede bu inançla asla susamayacaktır'' dediğini ifade etti. Şahin, ''Kurtuluş Savaşı bu inançla kazanılmıştır. Cumhuriyet'in temelinde bu inanç yatar. Milletimizin kendisine has değerler Cumhuriyetimizin mayasında vardır'' dedi. 
     Genel Kurul'da söz alan AK Parti İstanbul Milletvekili Mehmet Sekmen ise kapkaç olaylarına dikkati çekerek, bu konuda her türlü önlemin alınması gerektiğini belirtti. 
     Bu arada, Genel Kurul'un bugünkü birleşiminin 5 yasa tasarısının görüşmeleri tamamlanıncaya kadar sürmesine ilişkin Danışma Kurulu önerisi kabul edilirken, KİT Komisyonu'nda bağımsızlara düşen üyeliğe Mardin Milletvekili Süleyman Bölünmez seçildi. 
     
</TEXT>
</DOC>
