<DOC>
<DOCNO> 274310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy27.html </URL>
<DATE> 2004/09/23/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Başbakan Erdoğanın basın toplantısı.... 
</HEADLINE>
<TEXT>

     Başbakan Recep Tayyip Erdoğan, ''Türk Ceza Kanunu'nun içinde olmayan herhangi bir madde oraya girmeyecektir. Bunu zinayla ilgili olarak söylüyorum'' dedi. 
     Başbakan Erdoğan, Avrupa Parlamentosu Başbakanlar Konferansı'na katıldıktan sonra basın toplantısı düzenledi. 
     Erdoğan, toplantıda, Kopenhag siyasi kriterlerinin uyum yönünden artık hiçbir eksiğinin kalmadığını, bunun genişlemeden sorumlu Komiser Günter Verheugen tarafından da ''Artık masada herhangi bir şey kalmamıştır'' ifadesiyle açıklandığını kaydetti. 
     Uygulamada yoğun bir şekilde çalışmaların sürdüğünü ifade eden Erdoğan, kısa zamanda neticeye varılacağına inandıklarını söyledi. Uygulama yasasının bir zihinsel değişim olduğunu, uyum yasaları kadar kolay olmayacağını, zaman alacağını dile getiren Erdoğan, bunun müzakere sürecinde çözüleceğini söyledi. Erdoğan, ''17 Aralık bizim için tam üyeliğin verildiği bir tarih değil, müzakere sürecinin başlatılmasıyla ilgili bir süreç olacaktır'' dedi. 
     Kopenhag siyasi kriterlerinin gereklerinin yerine getirildiğini belirten Erdoğan, TCK ile ilgili medyada yer alan değerlendirmelere değindi. 
     Erdoğan, şöyle konuştu 
     ''Türk Ceza Kanunu taslağı içerisinde olmayan, hatta Meclis'ten geçen ve kanunlaşmış durumda olan maddeler içerisinde yer almayan bir ifade, bir konu sürekli gündeme getirilerek, kamuoyu meşgul edilmiştir. 
     Bugün, Pazar günü parlamentoyu toplamak üzere AK Parti olarak Meclis başkanlığına müraacat etmiş bulunuyoruz.'' İstinaf Mahkemeleri Kanunu, Hukuk Usülü Muhakemeleri Kanunu, Türk Ceza Kanunu, Ceza Muhakemeleri Usülü Kanunu ve İnfaz Kanunu'nun biri olmadığı zaman eksiklik arzeden yasalar olduğunu anlatan Erdoğan, bu neden yasaların eş zamanlı çıkarılmasını istediklerini söyledi. 
     Buradaki görüşmelerden sonra bu kararı aldıklarını belirten Erdoğan, ''Pazar günü parlamentodan bu üç kanunun yürürlük maddelerini çıkaralım. TCK'nın içinde olmayan herhangi bir madde oraya girmeyecektir. Bunu zinayla ilgili olarak söylüyorum. Diğer iki kanun Meclis açıldıktan sonra görüşülerek, çıkarılacak'' diye konuştu. 
     
     KOPENHAG SİYASİ KRİTERLERİ HALLEDİLDİ 

     Başbakan Recep Tayyip Erdoğan, Kopenhag Siyasi Kriterleri ve Uyum Yasaları içinde ne varsa bunların hepsinin yerine getirildiğini belirterek, AB'den ''evet'' almamak için hiç bir neden kalmadığını söyledi. 
     Erdoğan, Avrupa Parlamentosu Başkanı Jacques Borrell ile düzenlediği basın toplantısının ardından gazetecilerin sorularını yanıtladı. 
     ''Görüşmelerde Kürt sorunu gündeme geldi mi Gelmediyse neden gelmedi'' şeklindeki bir soru üzerine, konunun gündeme gelmeğini, kendi sunumunda da bu konunun yer almadığını söyledi. 
     Erdoğan, ''Toplantıların ardından olumlu ve açık bir 'evet' kararı alacağınızdan ne kadar eminsiniz '' sorusuna karşılık da Türkiye'nin AB ile ilgili ödevlerini yerine getirdiğini belirterek, ''Kopenhag Siyasi Kriterleri, Uyum Yasaları içinde ne varsa bunların hepsi halledilmiştir, eveti almamak için hiç bir neden kalmamıştır'' dedi. 
     
     ''AB HIRİSTİYAN KULÜBÜ DEĞİL'' 

     Başbakan Erdoğan, ''Bazı kişiler, Türkiye'nin dini, medeniyet açısından AB ile bütünleşme konusunda çok farklı olduğunu düşünüyorlar. Siz ne düşünüyorsunuz '' sorusu üzerine, AB üyesi ülkelerin tamamına yakınının dininin Hıristiyan olduğunu ifade ederek, ''Doğru farklıyız, AB bir Hıristiyan Kulübü değildir'' diye konuştu. 
     AB'nin, bundan sonraki süreçte medeniyetlerin buluştuğu bir adres konumuna geleceğini söyleyen Erdoğan, ''Din anlayışımızı eğer siyasi değerler olarak ele alıyorsak yanılgıya düşeriz. Bu tür tezlere itimat etmemek gerekir'' dedi. 
     ''Gizli bir gündeminiz var mı Avrupa Parlamentosu'nda bazı kişiler, 'Erdoğan'ın ve partisinin AB'nin desteğini ve yardımını kullanarak ordunun gücünü engellemeye çalıştığını' söylüyorlar. Çünkü, Türkiye'de ordunun laikliğin koruyucusu olduğu söyleniyor. Bu konuda siz ne diyeceksiniz '' sorusu üzerine Erdoğan, ''Gizli ajanda tutmayı sevmeyen bir liderim. Aksine gizli ajandaları olana da farklı bakarım'' dedi. 
     Partisinin kuruluşunun açık olduğunu, din eksenli bir parti olmadıklarını ortaya koyduklarını anlatan Erdoğan, şunları kaydetti 
     ''Bundan sonraki süreci de bu şekilde devam ettireceğiz. Laiklik bir din düşmanlığı değildir. Laiklik tam aksine, farklı inançlara eşit uzaklıkta olan ve bu inançların özellikle yaşanması noktasında bir güvencedir. Bunu da şu anda iktidarımız en ideal şekliyle uygulamanın gayreti içindedir. Ordunun görevi bellidir. Ordumuz Anayasa içinde tanımı yapılmış görevini yerine getirir. Bizler hükümet, yürütme olarak Anayasa içinde tamınlanan görevimizi yaparız. Birbirine böyle bir müdahale söz konusu olamaz. Bunu da her geçen gün, demokratik bilinci daha da artırmak, laiklik anlayışını daha da yaygınlaştırmak suretiyle, demokratik, laik sosyal bir hukuk devleti anlayışı içinde sürdürüyoruz, bundan da memnunuz, herhangi bir sıkıntımız söz konusu değildir.'' Reform sürecinin ayrıntıları konusunda AB Genişlemeden Sorumlu Üyesi Gunter Verheugen'e başka güvence verip vermediği sorusuna karşılık Erdoğan, Türkiye'nin yapacaklarının belli olduğunu ve bunların yerine getirildiğini ifade etti. Erdoğan, taahhüt almak gibi bir durumun söz konusu olmadığını söyledi. 
     Zina konusunun daha sonra gündeme gelip gelmeyeceği yönündeki bir soru üzerine de Erdoğan, kendi iktidarları döneminde böyle bir şeyin söz konusu olmayacağını kaydetti. 
     
</TEXT>
</DOC>
