<DOC>
<DOCNO> 299859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko22.html </URL>
<DATE> 2004/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TEDAŞ yetkilisi Elektrik sayaçları uzaktan kumanda ile durduruluyor 
</HEADLINE>
<TEXT>

     TEDAŞ Şanlıurfa Müessese Müdürü Hasan Kaşıkçı, ilde kaçak elektrik kontrolleri için köyleri dolaşan ekiplerin, tarımsal sulamada kullanılan bazı elektrik sayaçlarının, otomobilleri kilitlemeye yarayan uzaktan kumandalı cihazlarla durdurulduğunu tespit ettiğini bildirdi. 
     Kaşıkçı, Türkiye genelinde kayıp ve kaçak enerji kullanımında ilk sıralarda yer alan Şanlıurfa'da, birçok elektrik abonesinin saatlerini durdurmak için mühür kırma ve sayaçlara film yerleştirme gibi çeşitli yöntemlere başvurduğunu söyledi. 
     TEDAŞ bünyesinde oluşturulan 80 kişilik bir ekiple, özellikle kış aylarında yoğunlaşan kaçak enerji kullanımını önlemek için köylerde ve meskenlerde kontroller yaptıklarını aktaran Kaşıkçı, kaçak kullanım tespit edilen aboneler hakkında suç duyurusunda bulunduklarını ifade etti. 
     Şanlıurfa'da her yıl satın alınan 3.4 milyar kilovatsaat dolayındaki elektrik enerjisinin yüzde 59'unun kaçak olduğunu anlatan Kaşıkçı, şöyle devam etti 
     ''Geçen yıldan bu yana yürüttüğümüz çalışmalarla kayıp ve kaçak oranı biraz da olsa geriledi. Ancak yinede en fazla sorunu tarımsal sulamada yaşıyoruz. Geçtiğimiz günlerde köylerde inceleme yapan ekiplerimiz, tarımsal sulamada kullanılan bazı elektrik sayaçlarının otomobilleri kilitlemeye yarayan uzaktan kumandalı cihazlarla durdurulduğunu belirledi. Daha bunun gibi birçok ilginç yöntemle sayaçları geri çeviren veya durduran aboneler, kurumu her yıl trilyonlarca liralık zarara uğratıyor.'' Kaşıkçı, Şanlıurfa'daki kayıp ve kaçak enerjinin TEDAŞ'a aylık maliyetinin 10 trilyon lira civarında olduğunu sözlerine ekledi. 

     
</TEXT>
</DOC>
