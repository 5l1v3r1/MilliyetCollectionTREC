<DOC>
<DOCNO> 289328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur32.html </URL>
<DATE> 2004/11/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Karabük'te otobüs, 4 otomobil ve bir TIR çarpıştı 4 ölü, 4 yaralı 
</HEADLINE>
<TEXT>

     Bolu-Karabük karayolunda meydana gelen zincirleme trafik kazasında 3'ü aynı aileden olmak üzere 4 kişi öldü, 4 kişi yaralandı. 
     AA muhabirinin aldığı bilgiye göre, Bolu-Karabük karayolunun Kemikli rampasında, Güney Özdoğan yönetimindeki 34 YIS 01 plakalı yolcu otobüsü, Musa Ağaç'ın kullandığı 41 LN 607, Hulusi Şahin idaresindeki 06 E 1579, Öner Yazarkan'ın kullandığı 34 VR 5136 ve sürücüsü belirlenemeyen 34 HS 685 plakalı otomobil ile İbrahim Alibi'nin sürücülüğünü yaptığı TEH 97896 İran plakalı TIR çarpıştı. 
     Kaza yerine gelen sivil savunma ekipleri, 34 VR 5136 plakalı otomobilde hayatını kaybeden Oya Yazarken, Öner Yazarkan ve ismi henüz belirlenemeyen 1 kadının cesedini kaza kırma aracıyla çıkardı. SSK Karabük Hastanesi'ne kaldırılan yaralı Olcay Yazarkan de yaşamını yitirdi. 
     Yaralananlardan otobüs sürücüsü Güney Özdoğan Bolu'da, Uğur Öztürk, Suat Yanık ile Yusuf Önder Yazarkan SSK Karabük Hastanesi'nde tedavi altına alındı. 
     Kaza nedeniyle oluşan uzun araç konvoyuna polis ile jandarma ekipleri tarafından kontrollü geçiş verilmeye başlandı. 
     
     "OTOBÜS ARAÇLARI EZDİ" 

     Bolu-Karabük karayolu Kemikli rampasında meydana gelen trafik kazasında otomobili hasar gören Musa Ağaç, ''Otobüs önündeki otomobilleri ezerek geldi, aracımı güçlükle yolun dışına attım'' dedi. 
     Musa Ağaç, ailesiyle bayram tatilinden döndüğünü belirterek, ''Kemikli rampasına geldiğimizde yoğun bir araç trafiği oluştu. Bu sırada Bolu yönünden gelen yolcu otobüsü aniden kaymaya başlayarak konvoyda bulunan otomobilleri ezmeye başladı. Ben aracımı güçlükle yolun dışına attım. Otobüs konvoyda bulunan bir TIR'a çarparak durabildi. Eğer TIR'a çapmasaydı konvoydaki araçların büyük bölümü ezilebilirdi'' diye konuştu. 
     Bu arada, kazada yaralanan Mehmet Öztürk, Raziye ve Ayşe Yanık, Gerede Devlet Hastanesi'nde yapılan ilk müdahalenin ardından, Bolu İzzet Baysal Devlet Hastanesi'ne kaldırıldı. 
     Bolu-Karabük karayolunun Kemikli rampasında meydana gelen kazada, Oya Yazarken, Öner Yazarkan Olcay Yazarken ve kimliği henüz belirlenemeyen 1 kadın ölmüş, Güney Özdoğan Bolu'da, Uğur Öztürk, Suat Yanık ile Yusuf Önder Yazarkan SSK Karabük Hastanesi'nde tedavi altına alınmıştı. 
     
</TEXT>
</DOC>
