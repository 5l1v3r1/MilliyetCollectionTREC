<DOC>
<DOCNO> 277148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko17.html </URL>
<DATE> 2004/10/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Güler Enerjide liberalizasyondan vazgeçmek söz konusu değil 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerji sektöründe liberalizasyon hedefinden vazgeçmediklerini, tam tersine bu yöndeki darboğazı gidermeye çalıştıklarını söyledi. 
     Dağıtımdan başlayarak, üretim dahil özelleştirmeyi hızlandıracaklarına işaret eden Güler, ''bu noktada bakanlık olarak ev ödevimizi yaptık, programın önündeyiz'' dedi. 
     A.A muhabirinin sorularını yanıtlayan Bakan Güler, bazı yasalarda değişiklik öngören yasa tasarısının, ''enerjide liberalizasyondan vazgeçiliyor'' şeklinde eleştirilmesini doğru bulmadığını kaydetti. 
     Bakan Güler, ''tam aksine biz bununla ilgili darboğazları gidermeye çalışıyoruz. Tüsiad ile görüşmelerimiz başladı. Bu teklifi yapan benim. Bizi ziyaret ettiler, enerji konusunda düşündüklerimizi, planlarımızı, programlarımızı anlattım. Özelleştirmeyle ilgili hedeflerimizi faaliyetlerimizi ortaya koyduk çok memnun oldular'' diye konuştu. 
     Bir çok kanunu, sektör temsilcileriyle konuşarak hazırladıklarını işaret eden Bakan Güler, Hükümet olarak liberal bir enerji piyasası oluşturmak istediklerini, bunun için bütün aktörler ve ilgilelerin de rol aldığı 'strateji belgesini' hazırladıklarını, bunu YPK kararı haline getirerek, kendilerini bilerek bağladıklarını anlattı. Bakan Güler devamla şöyle konuştu 
     ''Dağıtımdan başlayarak, üretim dahil özelleştirmeyi hızlandırıyoruz. Bu noktada bakanlık olarak ev ödevimizi yaptık, programın önündeyiz. Şimdi özelleştirme faslı gerçekleşecek. 
     Bu noktada özelleştirmeyi öne çekmeye çalışıyoruz. Yatırımların biran evvel gerçekleşmesi lazım. Bunları, özelleştirmesi sonucu firmaların en kısa zamanda ele alması lazım. Bu bakımdan, dağıtımın özelleştirilmesini hızlandırmak istiyoruz, bu konuda bir sıkıntımız yok.'' 
     
     DOĞALGAZ VE KONTRAT DEVRİ... 
     Bu arada doğalgazda serbest piyasanın oluşması yönünde, kanun gereği 'Botaş'ın doğalgaz ithalat sözleşmelerinin özel sektöre devri' için, Ocak ayında yönetim kurulu kararı alarak, durumu birer yazıyla söz konusu ülkelerin şirketlerine bildirdiklerini hatırlatan Güler, söz konusu şirketlerden olumsuz yanıt geldiğini bildirdi. 
     Sadece Rusya ile yapılan görüşmede, yalnız Turusgaz kanalıyla, batıdaki hattan gelen fazın ''ihalesiz olarak verilebileceğinin'' ifade edildiğini kaydeden Güler, ''ama yasa ihaleyi öngörüyor. Başkası müracat ederse ne olur '' dediklerinde, karşılarına, kontratların gizliliği ilkesinin sürüldüğünü anlattı. 
     ''Biz, piyasanın liberalleşmesi konusunda çıkış yolu arıyoruz, liberalleşme noktasındaki engelleri kaldırıyoruz'' diyen Bakan Güler, bu konuda bakanlık olarak çalışmaları bitirdiklerini, ortak aklı kullanarak bütün taraflarla, özel sektörle görüşerek, sağlıklı şekilde, gelecekte herhangi bir probleme sebep olmayacak şekilde konuyu çözmek istediklerini vurguladı. 
     Bakan Güler, ''yasada düzenleme yapılacaksa da, bunu yine özel sektörle el ele birlikte yapalım istiyoruz. Bu toplantı teklifi onun için benden geldi. Tüsiad üst yöneticilerine bunu anlattım, onlar da memnun oldular'' dedi. 
     
     11 BÖLGE, BU KIŞ DOĞALGAZA KAVUŞACAK... 
     Ayrıca EPDK tarafından ihale edilen ve yatırımlarla doğalgaz verilebilecek hale gelen 11 bölgedeki doğalgaz dağıtım şirketinin, ''Botaş ile anlaşamazsak bu kış doğalgaz veremeyiz'' dediğinin hatırlatılması üzerine Bakan Güler, sorunun çözüldüğü müjdesini verdi. 
     Şirketlerin öne sürdüğü sorunlardan damga vergisi konusunun, Maliye Bakanlığı ile ilgili olduğunu belirten Bakan Güler, şirketlerin, Botaş'ın teminat mektubu istemesinden yakındıklarını hatırlatırken, ''teminat uygulamasını kaldırdık. Elimizde gaz var ve bunu satmak istiyoruz. Gaz satmak isteyene zorluk çıkartılır mı '' şeklinde konuştu. 
     
     FİYATLARI VE DSİ'YE KAYNAK... 
     Bakan Güler, Çin ve Hindistan'ın hızla artan petrol talebi ve çeşitli bölgelerdeki istikrarsızlıklar nedeniyle, petrol fiyatlarındaki hızlı artışın süreceği yönündeki beklentileri de değerlendirdi. 
     Bakan Güler bu konuda, Türkiye'nin enerjide dışa bağımlılığını azaltılması ve enerji faturasının daha fazla kabarmaması için, rüzgar, kömür ve su gibi yerli ve yenilenebilir enerji kaynaklarına ağırlık verdiklerine dikkati çekti. 
     Ödenek yetersizliği nedeniyle yarım kalmış baraj ve hidroelektrik santrali projelerinin tamamlanmasına büyük önem verdiklerini de anlatan Güler, bu çerçevede projelerin biran önce devreye sokularak ekonomiye kazandırılması amacıyla, son olarak 511.5 trilyon liralık kaynağın DSİ'ye aktarıldığını açıkladı. 
     
</TEXT>
</DOC>
