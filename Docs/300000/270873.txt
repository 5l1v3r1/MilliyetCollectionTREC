<DOC>
<DOCNO> 270873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/yasam/axyas01.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüremedi, evlenecek 
</HEADLINE>
<TEXT>


Rus işadamı ile kiralık katil tutarak kendisini öldürmek isteyen güzellik kraliçesi sevgilisi arasındaki sevgi - nefret ilişkisi, evlilikle noktalanacak 

Cenk Başlamış 

Taşradan iki yıl önce Moskova'ya gelen Anastasiya Nasinovskaya ile Rus işadamı İgor Lantsov, tanışmalarından kısa süre sonra birlikte yaşamaya başladı. Lantsov, 'Miss Moskova' seçilen sevgilisini pahalı hediyelere boğarak, kendi ifadesiyle, bir yılda yarım milyon dolardan fazla para harcadı. 
Ancak bir süre sonra çift arasında kavgalar başladı. Genç kız, sevgilisinin pahalı hediyeleri de geri istemesi üzerine sabıkalı İvan Sintyurin'e başvurarak 15 bin dolar karşılığında Lantsov'u öldürmesini istedi. Paranın bir bölümünü peşin alan Sintyurin ise aralarındaki konuşmayı banda alarak işadamına gitti. 
Lantsov'la Sintyurin'in polise durumu anlatması üzerine bir 'cinayet' fotoğrafı hazırlandı. Ketçap kullanılarak Lantsov'u kanlar içinde ölmüş gibi yerde yatarken gösteren fotoğrafı görünce amacına ulaştığını düşünen Nasinovskaya, 'kiralık katil'e kalan 5 bin doları öderken polis tarafından yakalandı. 
Ancak, bundan sonra olaylar beklenmedik şekilde gelişti. Mahkemede tanıklık yapmayı reddeden işadamı, sevgilisini kurtarmak için avukatlar tuttu. Sonunda Lantsov'un şikayetini çekmesiyle dava düşerken, önceki gün de çift evlenme kararı aldı. 



</TEXT>
</DOC>
