<DOC>
<DOCNO> 284632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/soneko04.html </URL>
<DATE> 2004/10/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tüzmen'den kur uyarısı... 
</HEADLINE>
<TEXT>

     Devlet Bakanı Kürşad Tüzmen, Türk Lirası'nın dolar ve diğer paralar karşısında aşırı değer kazandığından yakınarak, ''İhracatçımız koşuyor. Koşan atı mahmuzlamak lazım. Oysa bu kurlarla ihracatçılar karsız bir döneme girdiler. Bu kurla, ihracatçıya hevesini kaybettiririz, onu bu işten soğuturuz'' dedi. 
     Güney Afrika Cumhuriyeti'ndeki temaslarını sürdüren Tüzmen, basın mensuplarına yaptığı değerlendirmede, döviz kurlarının bugünkü durumunun ihracatçıyı sıkıntıya soktuğunu yineledi. Herşeye rağmen ihracat artışını devam ettirdiklerini belirten Tüzmen, ancak Türk Lirası ya da euro girdisi olup da, dolar bazında satış yapanların artık zararına satış noktasına geldiğini kaydetti. Bu nedenle özellikle belirli sektörlerde çok ciddi sıkıntı yaşandığını ifade eden Tüzmen, şunları söyledi 
     ''Bizim açımızdan 1 milyon 500 bin - bir milyon 600 bin lira arasındaki bir kurla Türkiye'de işler daha iyi giderdi. Fakat bu olmadı. İhracatçımız koşuyor. Koşan atı mahmuzlamak lazım. Oysa bu kurla ihracatçılar, karsız bir döneme girdiler. Bu kurla onlara hevesini kaybettiririz, onları bu işten soğuturuz. Onların hevesini kırmamamız lazım. Şu anda açık söylemek gerekirse, bu kurla onlara hiç de yardımcı olmuyoruz.'' 
     
     İHRACATÇIYA DESTEK ARAYIŞI 
     İç piyasadaki girdi maliyetlerinin çok yüksek düzeyde bulunduğunu da belirten Devlet Bakanı Tüzmen, enerji maliyetlerinde de, su maliyetlerinde de, işçilik maliyetlerinde de ucuzlama olmadığını, aynı şekilde ana faktör girdilerinde de hiçbir ucuzluk görülmediğini dile getirdi. 
     Bütün bunların ciddi sıkıntı yarattığını vurgulayan Tüzmen, şöyle devam etti 
     ''Şu sırada, ihracatçılarımız, girdikleri pazarları bırakmamaya çalışıyor. Pazarı bıraktığın an, sizin yerinizi hemen doldururlar. Öyle bir dünyada yaşıyoruz ki, herkes, herşeyi üretiyor. Kaldı ki bu ortamda biz, bir de Çin'le mücadele ediyoruz. Hindistan'la, diğer Asya ülkeleriyle de bazı ürünlerde mücadele veriyoruz. Onlar, yerli para birimlerinin değerini devamlı düşük tutuyorlar ve pazarları ele geçirmeye çalışıyorlar. Başarılı oldukları da ortada. 
     Çin'in ithalatıyla dünyada yer yerinden oynuyor. Demir çelik ve alimünyumda durum ortada. Çin, hem ithalatta hem de ihracatta ciddi bir oyuncu haline geldi ve de oynuyor. Bu nedenle bizim öncelikle girdi maliyetlerini aşağı çekmemiz lazım. Diğer Bakan arkadaşlar da buna ilişkin çalışma yapıyorlar. Başka çare yok. Girdi maliyetin yüksek, pazarda kurdan dolayı da kar edemiyorsanız, ihracattan soğursunuz. Bunu istemiyoruz. Onun için koşan atı mahmuzlayacak tedbirleri almaya çalışıyoruz.'' 
     
     İTHALATTAKİ ARTIŞA DİKKAT 
     Bakan Tüzmen, bugün ithalat baskısını da kurların yarattığını ve doların bu kadar ucuz olmasının dışarıdan Türkiye'ye çok ciddi bir mal akışı sağladığını kaydetti. İthalattaki büyümenin, TL'nin şu an aşırı değerli olmasından kaynaklandığını ifade eden Tüzmen, bu konuda daha önce ne söylediyse, hepsinin çıktığını belirtti. 
     Tüketim malları ithalatındaki büyümeye de işaret eden Tüzmen, ''Tüketim malları ithalatı artıyor. Tüketim mallarının genel ithalattaki oranı yüzde 9'dur. Ama yüzde 14'e çıktı. Tüketim mallarının yarısından fazlası otomotiv. Güzel otomotiv ihraç ediyoruz ama güzel de otomotiv ithal ediyoruz biz. Tüketim ve ara malları ithalatındaki bu artış, içeride bu tip ya da diğer malları üreten üreticilerimizin bazılarının faaliyetlerini durma noktasına getirdi'' diye konuştu. 
     Tüzmen, bu ortamda ihracatın ithalatı karşılama oranının çok iyi şekilde takip edilmesi gerektiğini, kendilerinin de bunun üzerinde hassasiyetle durduğunu anlattı. Türkiye'nin üstelik 17 Aralık'ta AB'den tarih aldığı zaman, bu defa iç ve dış piyasa dengelerine göre kurların daha da aşağı inmesinin mümkün olduğuna işaret eden Devlet Bakanı Tüzmen, ''O zaman biraz daha sıkıntılı bir döneme girebiliriz'' uyarısında bulundu. 
     
     BAVUL TİCARETİ SORUNUNA ÇÖZÜM 
     Kürşad Tüzmen, Rusya'ya yönelik bavul ticaretinde yaşanan sorunlar konusunda açıklama yaparken de, sorunun çözümü için Rusya'da dağıtım merkezleri kurulması üzerinde durulduğunu bildirdi. ''Rusya içinde bir serbest bölge alanı yapılıp, Türkiye'den gönderilen malların burada toplanması, daha sonra da Rusya'nın içine dağıtımını içeren bir modelin tartışıldığını kaydeden Bakan Tüzmen, bavul ticaretinde gerek Türkiye'deki satıcıların, gerekse Rusya'daki alıcıların daha organize olması zorunluluğu bulunduğunu da ifade etti. 
     Rus hükümetinden Türkiye'den gelen ürünlere uygulanan gümrük vergisi oranlarında indirim istediklerini de söyleyen Tüzmen, eskiden 8 milyar dolarlar civarındaki bavul ticareti rakamının bugün 4-4.5 milyar dolar civarına düştüğünü belirtti. 
     Tüzmen, bavul ticaretindeki bu azalmaya karşılık, Rusya ile dış ticaret hacminin 10 milyar doları aştığını da sözlerine ekledi. 
     
</TEXT>
</DOC>
