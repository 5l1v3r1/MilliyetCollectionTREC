<DOC>
<DOCNO> 279459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonsiy12.html </URL>
<DATE> 2004/10/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Aksu "Peker operasyonunda kimsenin suçlanmasına gerek yok" 
</HEADLINE>
<TEXT>

     İçişleri Bakanı Abdülkadir Aksu, Sedat Peker'in gözaltına alındıktan sonra serbest bırakılması ve daha sonra tekrar tutuklama kararı çıkarılarak yakalanması konusunda kimsenin kimseyi suçlamaması gerektiğini söyledi. 
     Aksu, güvenlik güçleri tarafından bugüne kadar gerçekleştirilen bütün operasyonların kanunlar çerçevesinde ve hukuka uygun olarak yapıldığını belirtti. 
     İçişleri Bakanı Abdülkadir Aksu, AA muhabirine yaptığı açıklamada, Sedat Peker'in gözaltına alındıktan sonra çıkarıldığı mahkeme tarafından serbest bırakılması ve daha sonra da hakkında çıkartılan gıyabi tutuklama kararı uyarınca tekrar tutuklanmasını değerlendirdi. 
     Sedat Peker ve adamlarına yönelik yapılan operasyon ve devamındaki olaylarla ilgili kimsenin kimseyi suçlamaması gerektiğini kaydeden Aksu, organize suç örgütleri ile mücadelede herkese ve her kesime görev düştüğünü belirtti. 
     Organize suç örgütleri ile mücadelenin sadece ulusal mücadele olmadığını, uluslararası işbirliği kapsamında güvenlik işbirliği anlaşmalarına konu olduğunu söyleyen Aksu, ulusların birbirleriyle yardımlaşmak için anlaşmalar imzaladıklarını ifade etti. 
     Özellikle organize suç örgütleri ile mücadelede jandarma, polis ve yargının ayrılmaz bir bütünün önemli unsurları olduğunu dile getiren Aksu, şöyle konuştu 
     ''Türkiye bir hukuk devletidir, her şey hukuki kurallar çerçevesinde cereyan etmektedir. Nitekim güvenlik güçlerimiz bu mücadeleyi 4422 sayılı yasada belirtilen usul ve esaslar çerçevesinde, hep yargı ile birlikte değerli savcılarımızın nezareti ve koordinasyonunda yürütmüştür. 
     Bugüne kadar yapılan tüm operasyonlar, bu işin başından itibaren projenin uygulama kararı, teknik takip, delillerin toplanması, operasyona başlanması ve zanlıların toplanması, hep değerli savcılarımızın emir ve talimatları doğrultusunda yapılmakta ve onların talebiyle de hakimlere ve mahkemelere intikal ettirilmektedir.'' 
     
     ÜLKE ÇAPINDA MÜCADELEYİ BAŞLATTIK 
     Organize suç örgütleriyle mücadelenin yalnız jandarma, polis hakim ve savcının sorunu olmadığını vurgulayan Aksu, şöyle devam etti 
     ''Herkesin ve herkesimin bu önemli mücadelede güvenlik güçlerine ve yargıya yardımcı olması lazımdır. Sayın Başbakan'ın da önemle üzerinde durduğu gibi organize suç örgütleriyle, polisimiz, jandarmamız ve Sahil Güvenlik Komutanlığımızla, bütün ülke çapında mücadeleyi başlattık. Güvenlik güçlerimiz yasa gereği savcılarımızın nezaretinde çok önemli projeler başlattılar ve mücadelede çok önemli adımlar atıldı. 
     Organize suç örgütleri ile mücadelemiz gösterişten uzak bir şekilde devam edecektir. Vatandaşımız müsterih olsun, huzurunu bozan tadını kaçıran hiç kimseye müsaade edilmeyecektir. Bu mücadeleyi yürüten hem güvenlik güçlerimizin hem de yargımızın bazı sıkıntıları olabilir, biz bunların farkındayız. Sedat Peker'in ikinci kez gözaltına alınması sırasında polis tarafından darp edildiği iddialarının hatırlatılması üzerine Bakan Aksu, ''olmaması lazım'' dedi. Aksu, söz konusu iddiayı gazetelerden okuduğunu ve konuyla ilgi olarak İstanbul'dan bilgi istediğini belirtti. 
     Bakan Aksu, bütün operasyonların kanunlar çerçevesinde ve hukuka uygun olarak yapıldığını kaydetti. 
     
</TEXT>
</DOC>
