<DOC>
<DOCNO> 263920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonyas04.html </URL>
<DATE> 2004/08/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Singapur'da "hack" yarışması... 
</HEADLINE>
<TEXT>

     Singapur hükümetinin de desteklediği bir yarışmada, altı çift bilgisayar korsanı, rakiplerinin bilgilerini çalmaya çalışacak. 
     Birinci gelecek çifte, DVD yazıcı ve ücretsiz bilgisayar dersi verilecek yarışmada, siber korsanların saldırı yöntemleri masaya yatırılacak ve ek güvenlik önlemleri konuşulacak. 
     İnternette yer alan habere göre, yarı özel bir devlet kuruluşu olan National Infocom Competency Center'ın, 20 Ağustos 2004 günü düzenleyeceği, ''BlackOPS HackAttack Challenge 2004'' yarışmasında 6 çift, birbirlerinin bilgisayarlarına sızmaya çalışacak. İki kişiden oluşacak takımda bir kişi saldırırken, diğeri kendi bilgisayar sistemlerine yönelik tehditleri bertaraf etmeye çalışacak. 
     En iyi hacker, DVD yazıcı ve istediği konuda ücretsiz bilgisayar dersi kazanacak. Yarışma sırasında kullanılan yöntemler, savunma konusunda yeni projelerin geliştirilmesi için bir aşama olacak. 
     
</TEXT>
</DOC>
