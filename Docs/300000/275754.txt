<DOC>
<DOCNO> 275754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas12.html </URL>
<DATE> 2004/09/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Uçhisar'da "Kurtlar İmparatorluğu" bereketi... 
</HEADLINE>
<TEXT>

     Final sahnelerinin çekimlerine Nevşehir'in Uçhisar Beldesi'nde başlanan ve ünlü Frunsız aktör Jean Reno'nun başrolünü oynadığı ''Kurtlar İmparatorluğu'' adlı filmin Fransız yapımcısı Gomon'un Türkiye Temsilcisi Medya Vizyon, eğitime harcanmak üzere Uçhisar Belediyesi'ne 12 milyar lira bağışta bulundu. 
     Fransız yazar Jean Christophe Grange'in ''Kurtlar İmparatorluğu'' L'Empire des Loups kitabının sinema uyarlaması olan ve 2005'te vizyona girmesi planlanan filmin, Fransa'nın başkenti Paris'teki çekimlerinin tamamlanmasının ardından, final sahnelerinin çekimlerine Nevşehir'in Uçhisar Beldesi'ne bağlı Uçhisar Vadisi'nde başlandı. 
     Çekimlerin başlanmasıyla yapımcı Fransız firması Gomon'un Türkiye temsilcisi Medya Vizyon film şirketi, Uçhisar Beldesi'ndeki dar gelirli öğrencilerin eğitiminde kullanılmak üzere 12 milyar lira bağışta bulundu. 
     Medya Vizyon yetkilileri, 12 milyar liralık bağışın 4 milyar lirasının Fatih İlköğretim Okulu için harcanacağı, kalan 8 milyar liranın bir bölümünün beldedeki engelli gençlerin eğitiminde, bir bölümünün de üniversitede öğrenim gören ve ekonomik durumu iyi olmayan öğrencilere burs olarak verileceğini belirtti. 
     ''Kurtlar İmparatorluğu''nun final sahnelerinin çekimlerinin provalarına Uçhisar Vadisi'nde başlandı. Provaların birkaç gün içinde tamamlanarak çekimlere geçileceği bildirildi. 
     Filmin son sahneleri olan Kapadokya çekimlerinin, 2 Ekim tarihine kadar tamamlanacağı belirtildi. 
     Chris Nahon'un yönettiği filmde komiser Jean-Louis Schiffer karakterini canlandıran dünyaca ünlü Fransız oyuncu Jean Reno'nun hafta içinde bölgede olması ve çekimlere katılması bekleniyor. 
     
</TEXT>
</DOC>
