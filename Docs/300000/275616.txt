<DOC>
<DOCNO> 275616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko32.html </URL>
<DATE> 2004/09/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Coşkun Umarız, TSE ile ilgili iddialar asılsız çıkar 
</HEADLINE>
<TEXT>

     Sanayi ve Ticaret Bakanı Ali Coşkun, Türk Standartları Enstitüsü'nde TSE basına yansıyan gelişmelerle ilgili olarak, ''Umarız iddialar asılsız çıksın, ama söylediklerine göre ciddi belgeler var. Biz bu müesseseye gölge düşürmeyiz'' dedi. 
     Coşkun, ODTÜ'de yapılan Küçük ve Orta Ölçekli Sanayii Geliştirme, Destekleme İdaresi Başkanlığı'nın KOSGEB genel kurulundan ayrılırken, gazetecilerin, TSE'deki gelişmelerle ilgili sorularını yanıtladı. 
     TSE'nin güvencenin adı olduğunu belirten Coşkun, hükümet olarak dedikodularla yönetim yapmadıklarını söyledi. Son zamanlarda özellikle Çin mallarının piyasaya hakim olmaya başlaması ile birlikte, TSE ve gümrüklerle ilgili olarak çeşitli olayların basına yansıdığını ve çeşitli ihbarların yapıldığını belirten Coşkun, bu ihbarlar karşısında TSE Yönetim Kurulu'nun toplandığını, kurumu böyle iddiaların gölgesinden kurtarmak için kendisine de danışıldığını ve kendilerinden müfettiş talep ettiklerini bildirdi. Coşkun, şöyle devam etti 
     ''Biz de bakanlık müfettişlerini yolladık. Önceden Devlet Denetleme Kurulu son üç yılı incelemiş ve tavsiyeleri doğrultusunda Başbakanlık müfettişleri de çalışma yapmış. Aslında soruşturma sadece idari değil, iddialar mali konularda, rüşvet ve yolsuzluk konularında.'' Coşkun, TSE yöneticileri ve hatta bakanlığa kadar sirayet eden aslı olmayan haberlerin basına sızdırıldığını ifade ederek, soruşturmanın selameti açısından konuyu sabırla izlediklerini belirtti. 
     TSE Başkanı'nın 14 kişiyi 13. maddedeki yetkisini kullanarak açığa aldığını hatırlatan Coşkun, ''Umarız iddialar asılsız çıksın, ama söylediklerine göre ciddi belgeler var. Biz bu müesseseye gölge düşürmeyiz'' dedi. 
     Yöneticilerle ilgili olarak, ''2 yılda 80 civarında eleman alındığı, bunların 5 tanesinin üzerinde havale olduğu'' yolunda iddiaların bulunduğunu anlatan Coşkun, şunları kaydetti 
     ''Ben şimdi size sorarım bir bakan, milletvekili, oda başkanı, vatandaş öz geçmiş verirse ne yapar, onu yırtıp atar mı, havale eder. O müsteşar yardımcısına, o da başkana, o da ilgililere havale eder. Şu anda görevden alınan arkadaşların yaptıkları imtihan ile bunlar işe alınmış. Ama bunların 5 tanesinin üzerinde havale varmış. Bunlar suçmuş gibi sunuluyor. Savcılığa sunuldu, savcılık bunu reddetti. Bütün mesele, özellikle iddiaların, standarda uygun olmayan mallara uygun raporu verildiği yolundaki raporların incelenmesidir. '' 
     
     BÜROKRATİK ZULÜM 
     Ankara Sanayi Odası ASO Başkanı Zafer Çağlayan, KOSGEB Genel Kurulu'nda yaptığı konuşmada, Türkiye'nin 1980'den sonra serbest ticareti öğrenmeye başladığını, 1984 yılında da ancak birtakım kotaları öğrenebildiğini söyledi. 
     Bu sürecin gecikmesinin bedelini ise özellikle bankacılık kesiminde gördüklerini ifade eden Çağlayan, Türkiye'nin bir başka olmazı da başardığını kaydetti. 
     Serbest ticareti öğrenen Türkiye'nin teorisyenlerinin eskiden ya enflasyon ya büyüme dediklerini belirten Çağlayan, enflasyon aşağı çekilerek büyümenin de başarılabilindiğini vurguladı. 
     Önemli olanın, bundan sonra kalıcı ve istikrarlı büyümenin sağlanması olduğuna dikkati çeken Çağlayan, kamu bankalarının çalışmalarından şikayetçi oldu. 
     Kuruluş gayeleri KOBİ'lere destek olmak olan kamu bankalarının yeterince bu kuruluşlara destek sağlamadığını ileri süren Çağlayan, kredi başvurularının 45-50 gün içinde ancak sonuçlanabildiğini söyledi. Bu sürenin kısaltılması gerektiğini ifade eden ASO Başkanı, ''Türkiye'de sanayicinin bürokratik alanda yaşadığı zulme son verilmelidir'' dedi. 
     Sanayicinin, bürokrasinin labirentleri arasında sıkışıp kaldığını öne süren Çağlayan, bürokrasinin asgariye indirilmesi yönünde gayret gösterilmesi gerektiğini sözlerine ekledi. 
     
</TEXT>
</DOC>
