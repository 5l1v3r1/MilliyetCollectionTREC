<DOC>
<DOCNO> 261246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonyas18.html </URL>
<DATE> 2004/08/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Jackson, babasına özel klasik müzik konseri dinlettirecek 
</HEADLINE>
<TEXT>

     Amerikalı pop yıldızı Michael Jackson, 26 Temmuz'da 78. doğum gününü kutlayan babasına, 9 Eylül'de gecikmeli olarak doğum günü için Almanya'nın Münster kentindeki Picasso Müzesi'nde özel klasik müzik konseri dinlettirecek. 
     Jackson'un Hamburg kentindeki ajansı tarafından yapılan açıklamada, klasik müzik konserinin sadece baba Joseph Jackson için verileceği, konsere Michael Jackson'un katılmayacağı bildirildi. 
     Joseph Jackson'un ressam Picasso'nun da hayranı olduğu, bu nedenle daha sonra kendisine müzedeki Picasso sergisinin gösterileceği kaydedildi. 
     Oğullarıyla birlikte ''Jackson-Five'' adlı müzik grubunu kuran ve çocuklarının müzik kariyerine önemli katkı sağlayan Joseph Jackson, sonbaharda da, hayatını anlattığı ''Altın Gerçek'' adlı kitabının tanıtımı için Almanya turnesine çıkacak. 
     
</TEXT>
</DOC>
