<DOC>
<DOCNO> 271008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur26.html </URL>
<DATE> 2004/09/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Elektrik direğine çarpınca... 
</HEADLINE>
<TEXT>

     Bolu'da dün gece otomobiliyle elektrik direğine çarpması sonucu kolu kırılan kadın sürücü, SEDAŞ görevlilerinin isteği üzerine kazadan 12 saat sonra olay yerine getirildi. 
     AA muhabirinin aldığı bilgiye göre, Antalya'dan gelen eşini karşılamak üzere İstanbul Kavşağı'na giden Oya Acanal'ın kullandığı 14 OK 451 plakalı otomobil, yol kenarındaki SEDAŞ'a ait elektrik direğine çarptı. Olay yerine gelen eşi tarafından hastaneye kaldırılan Acanal'ın kırılan sağ kolu alçıya alındı. 
     
     KIRIK KOLUYLA KAZA YERİNE GETİRDİLER 
     Sabah olay yerinde inceleme yapan ekipler tarafından elektrik direği hasar gördüğü için çağrılan SEDAŞ görevlileri, hasarın sorumluluğunun sürücüye ait olduğu gerekçesiyle Acanal'ın kaza yerine getirilmesi için ısrar etti. 
     Ekiplerin ehliyet bilgilerinden ulaştığı Oya Acanal, alçıya alınan kırık koluna rağmen olay yerine getirilerek yaklaşık 1 saat polise ifade verdi. 
     Olaya tepki gösteren Acanal'ın yakınları, polisin sürücünün ifadesini kaza sonrasında kaldırıldığı hastanede aldığını, kazadan 12 saat sonra yapılan bu uygulamanın haksızlık olduğunu söyledi. 
     Bolu Emniyet Müdürlüğü ve SEDAŞ yetkilileri ise sürücünün hastanedeki ifadesinde elektrik direğine çarptığını söylemediği için olay yerine getirilerek tespit yaptırıldığını, bu prosedürün kamu malına zararın söz konusu olduğu her olay için geçerli olduğunu belirtti. 
     
</TEXT>
</DOC>
