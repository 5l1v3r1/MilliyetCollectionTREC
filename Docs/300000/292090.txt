<DOC>
<DOCNO> 292090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo17.html </URL>
<DATE> 2004/11/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Vestel Manisaspor ile Deniz'in yolları ayrıldı... 
</HEADLINE>
<TEXT>

     Deneyimli futbolcu Önder Deniz Kolgu, Vestel Manisaspor ile mayıs ayından beri süren hukuk mücadelesinin lehine sonuçlandığını belirterek, ''Artık serbestim'' dedi. 
     Deniz, A.A muhabirine yaptığı açıklamada, Futbol Federasyonu Tahkim Kurulu'na Vestel Manisaspor'dan ayrılmak için yaptığı başvurunun haklı bulunduğunu, bonservisini aldığını, bundan sonra gelen transfer önerilerini değerlendireceğini söyledi. 
     Vestel Manisaspor Kulübü yönetimi ve camiasıyla bir sorunu olmadığını, ancak bu konuyu ''futbolcuların onur mücadelesi'' olarak değerlendirdiğini kaydeden Deniz, şunları söyledi 
     ''Kimseye kırgınlığım yok. Bu, benim prestijim açısından önemli bir davaydı. Mayıs ayından beri süren hukuk mücadelem lehime sonuçlandı. Artık serbestim. İkinci Lig B Kategorisi A Grubu takımlarından OYAK Renault ile antrenmanlara çıkıyorum. Ankaragücü, Kayserispor ve Bursaspor'dan teklifler alıyorum. Ara transferde, gelen bu teklifleri değerlendireceğim.'' Deneyimli futbolcu, bonservisini aldığını, ancak geçen bu süreçteki kayıpları için Vestel Manisaspor'a açtığı davanın sürdüğünü sözlerine ekledi. 
     
</TEXT>
</DOC>
