<DOC>
<DOCNO> 272068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo29.html </URL>
<DATE> 2004/09/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Del Bosque Yedek kulübesinde tiyatro yapmayı sevmem... 
</HEADLINE>
<TEXT>

     Beşiktaş Teknik Direktörü Vicente Del Bosque, amaçlarının, tüm taraftarların Beşiktaş'la ve yaptıkları işle gurur duymasını sağlamak olduğunu belirtti. 
     Del Bosque, siyah-beyazlı kulübün çocuklara yönelik resmi yayın organı ''Yavru Kartal'' dergisinin yarın piyasaya çıkacak eylül sayısında yer alan ve küçük taraftarların gerçekleştirdiği söyleşide, soruları da yanıtladı. 
     Çocukken futbolcu olabileceğini düşünmediğini, ancak 16 yaşında yarı profesyonel olarak Madrid'de futbolculuğa başladığını kaydeden Del Bosque, futbolu bıraktıktan sonra da 15 yıl boyunca futbol oynayan çocuklara ve gençlere yardımcı olmaya çalıştığını bildirdi. 
     Beşiktaş'taki sorumluluğunu bildiğini ve kendisinden beklenenleri en iyi şekilde yerine getirmek istediğini anlatan İspanyol teknik adam, ''Amacımız, tüm taraftarlarımızın Beşiktaş'la ve bizim yaptığımız işle gurur duyması, mutlu olması. Ben normal bir insanım. Her olayda normal davranmaya çalışıyorum. Hayatımda her zaman sorumluluğumu biraz daha ileriye götürerek çalıştım. Beşiktaş'ta da sorumluluğumu biliyorum'' dedi. 
     Beşiktaş'ta geçen sezon ortasından beri süregelen kötü işleyişi henüz durduramadıklarını, bu sezonun ilk maçlarını deplasmanda oynamalarının da bir handikap olduğunu dile getiren Del Bosque, şunları kaydetti 
     ''Sakatlıklar yüzünden takımdaki tüm oyuncularımız maçlarda forma giyecek durumda değildi. Belki de daha az bahaneler bulup, daha iyi sonuçlar için içeriden analizler yapmamız gerekiyor. Kazanmak için elimizden gelenin en iyisini yapmamız ve beklememiz lazım. Hayatta kazanmayı da kaybetmeyi de bilmek lazım.'' 
     
     ''YEDEK KULÜBESİNDE TİYATRO YAPMAYI SEVMEM'' 
     Del Bosque, ''Hep sakin misiniz'' şeklindeki soruya, ''Görünüşüm öyle olsa da çok sakin biri değilim. Ama yedek kulübesinde çok fazla tiyatro yapmaktan hoşlanan biri de değilim. Bazı hareketleri yapmaktansa, olanları düşünmeyi tercih ederim'' yanıtını verdi. 
     Tüm futbolcuların, mutlaka bir futbol okulundan çıkması gerektiğini vurgulayan Del Bosque, bu okullarda iyi öğretmenlerin olmasının büyük önem taşıdığına değindi. Çocukların, 'Mutlaka futbolcu olacağım' diye hayal kurmaması, iyi futbol oynamayı düşünerek çalışması gerektiğini de belirten Del Bosque, güç ve teknik açıdan çok iyi olsalar bile içlerinde istek ve heyecan bulunmayanların, belli bir yerden sonra futbolda ilerleme sağlayamadığını dile getirdi. 
     Futbolu bıraktıktan sonra uzun süre genç futbolcularla ilgilendiğini, burada sadece futbol eğitimi vermeyip, terbiyeli ve sosyal açıdan iyi insan olmaları, iyi davranışlar göstermeleri ve hayatlarındaki her adımda bir stil sahibi olmaları için çalıştığını bildiren Vicente Del Bosque, Yavru Kartal okurları için de aynı dileklerde bulundu. 
     
</TEXT>
</DOC>
