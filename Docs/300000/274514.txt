<DOC>
<DOCNO> 274514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun32.html </URL>
<DATE> 2004/09/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Çakıcı'nın iade duruşması 4 Ekim'de... 
</HEADLINE>
<TEXT>

     Viyana Eyalet Mahkemesi ''iade edilecek suçlular'' biriminde hücrede tutulan organize suç örgütü üyesi Alaattin Çakıcı'nın ''iade edilip edilmeyeceğine ilişkin duruşmanın 4 Ekim Pazartesi günü yapılacağı'' açıklandı. 
     Çakıcı'nın Avusturya'da yakalandığı 14 Ağustos'tan bu yana ilk sorgusu dahil tüm adli süreci yürüten soruşturma hakimi Peter Seda'nın dava dosyasını tamamladığını belirten basın sözcüsü Friedrich Forsthuber, basın mensuplarının 4 Ekim günü yapılacak duruşmayı izleyebileceğini söyledi. 
     Sözcü Forsthuber, soruşturma hakimi Seda'nın 4 Ekim günü yapılacak duruşmada görev alıp almayacağı yolundaki sorulara yanıt vermek istemedi. 
     Viyana Eyalet Mahkemesinden bir hukukçu, soruşturma hakiminin dosyayı hazırladıktan sonra görevinin sona erdiğini anımsatarak, ''Çakıcı'nın iade duruşmasında başka bir hakimin görev alması gerektiğini'' bildirdi. 
     Çakıcı'yı, Viyana Eyalet Mahkemesi'nin ana binasında yapılacak iade duruşmasında Avusturyalı avukatları Walter Rosenkranz ile Karl Bernhauser'in savunacakları bildirildi. 
     Viyana Eyalet Mahkemesi'nde organize suç örgütü mensuplarının benzer duruşmalarını izleyen Avusturyalı gazeteciler, Çakıcı'nın duruşması sırasında da olağanüstü güvenlik önlemleri alınacağını ve güvenlik gerekçesiyle duruşmanın saati ve yapılacağı salonun isminin açıklanmadığını belirttiler. 
     
</TEXT>
</DOC>
