<DOC>
<DOCNO> 293546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur26.html </URL>
<DATE> 2004/11/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hırsızlar hedef değiştirdi... Cep yerine otomobil... 
</HEADLINE>
<TEXT>

     Çalıntı cep telefonlarının IMEI numarasıyla tespit edilebilmesinin verdiği caydırıcılık nedeniyle hedef değiştiren hırsızlar, bu kez araçlara yöneldiler. 
     Hırsızların, çocukları ''maşa'' olarak kullandıkları ve gündüz saatlerinde bile pervasızca camların kırıldığına dikkati çeken emniyet görevlileri, araç içinde görünürde herhangi bir şey bırakılmaması konusunda vatandaşı uyarıyorlar. 
     AA muhabirinin Adana Emniyet Müdürlüğü verilerinden derlediği bilgilere göre, hırsızlık başta metropol kentler ve büyükşehirler olmak üzere Türkiye'nin birçok yöresinde asayişin en önemli gündemini oluşturuyor. Tırnakçılıktan, tantanacılığa, kapkaççılığa ve oto hırsızlığına kadar çok sayıda çeşidi bulunan hırsızlık olayları, özellikle göçün yoğun olduğu yörelerde artış gösteriyor. 
     Gündüz saatlerinde bile görünebileceklerine aldırmadan hırsızlık yapan bu kişilerin bir otomobilin kapısını sadece 3 saniyede açabildiklerine dikkati çeken yetkililer, daha çok otobüs duraklarını, cami avlularını, otogar ve tren istasyonlarını, havayolu terminallerini, pazar yerlerini, kalabalık ortamları ''iş sahası'' olarak tercih ettiklerini belirttiler. 
     Hırsızlık olaylarının ise yüzde 55-60'ı 18 yaşından küçük olan ve yasalar önünde ''çocuk'' muamelesi görenler tarafından işleniyor. 
     Yasalar önünde hırsızlık olayına karışan kişilere 11 yaşına kadar ceza verilmemesi, 18 yaşına kadar çocuk muamelesi yapılması, hırsızların, çocukları ''maşa'' olarak kullanmalarına neden oluyor. 
     Hırsızlık olaylarına karışanların yüzde 30'u yakalanabiliyor. Ancak, eğer yakalanan sanık çocuk yaşta ise ifadesi Çocuk Şubesi'nce alınıp Adliye'ye sevk ediliyor. Çocuğun ifadesinde çalıntı malı sattığını söylediği kişi ''ben satın aldım'' demediği sürece gözaltına alınamıyor. 
     

     
</TEXT>
</DOC>
