<DOC>
<DOCNO> 274458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/yasam/axyas01.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Piri Reis'in haritası çağının gerisindeydi' 
</HEADLINE>
<TEXT>


'Uluslararası Piri Reis Sempozyumu'na bildirisiyle katılan Prof. Celal Şengör, Piri Reis'in ünlü eserinin, Amerika'nın ilk haritası olmadığını da iddia etti 

Önay Yılmaz 

Türk denizcisi ve bilim adamı Piri Reis, ölümünün 450'inci yıldönümü nedeniyle Deniz Kuvvetleri Komutanlığı'na bağlı Seyir, Hidrografi ve Oşinografi Dairesi Başkanlığı tarafından düzenlenen "Uluslararası Piri Reis Sempozyumu"nda tartışılacak. 
Sempozyum Başkanı Tuğgeneral Nazım Çubukçu, etkinlikte Piri Reis'in kişiliği, bilim adamı nitelikleri, eserleri, hizmetleri, denizcilik tarihimizdeki yeri ile öneminin araştırılacağını ve tartışılacağını belirten yazısında, "Piri Reis, ünlü dünya haritasını 1513'te Gelibolu'da tamamlamıştır. 1528'de ise Kuzey Amerika'yı çizmiştir" dedi. Sempozyuma bir bildiriyle katılacak Prof. Dr. Celal Şengör ise, Piri Reis'in dünya haritasının, bir haritacılık harikası olmadığını savundu. Prof. Şengör, "Piri Reis'in haritası, sanıldığının aksine Amerika'nın ilk haritası da değildir. Bu harita bilim geleneği olmayan Osmanlı toplumunda, bilime susamış zeki ve çalışkan bir denizcinin toplumuna vermek istediği bir çağdaşlık mesajıdır" dedi. 

'Enlem boylam bile yok' 
Şengör, haritanın herhangi bir katı matematiksel projeksiyon esasına da dayanmadığını iddia ederek, şöyle dedi "Enlem ve boylam çizgileri yerine çağdaşı deniz haritaları gibi kerte ve kunbas çizgilerini kullanan, Avrupa haritaları ve coğrafya bilgisine dayalı, buna rağmen zamanının en son bilgileriyle donanmamış, çağının gerisinde bir haritadır. Zamanındaki uluslararası coğrafyaya yön verecek bir özelliği olmamasına karşın, Osmanlı denizcilerinin elindeki en mükemmel dünya haritası olduğu kuşkusuzdur." 


</TEXT>
</DOC>
