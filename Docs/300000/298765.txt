<DOC>
<DOCNO> 298765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur04.html </URL>
<DATE> 2004/12/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Karadeniz sahil yolunda "acele kamulaştırma" uygulanacak... 
</HEADLINE>
<TEXT>

     Karadeniz sahil yolunun tamamlanabilmesi amacıyla Karayolları Genel Müdürlüğü'nce yapılacak kamulaştırmalarda, 2942 sayılı Kamulaştırma Kanunu'nun ''acele kamulaştırmayı'' düzenleyen 27. maddesi uygulanacak. 
     Resmi Gazete'nin bugünkü sayısında söz konusu Bakanlar Kurulu Kararı yer aldı. 
     Buna göre, ''Acil Eylem Planı çerçevesinde yapımı devam eden Sinop-Samsun-Trabzon-Sarp Sınır Kapısı arasındaki Karadeniz sahil yolunun kavşak ve bağlantı yolları dahil bölünmüş yol olarak bir an önce tamamlanabilmesi için yol yapım ve emniyet sahası oluşturmak amacıyla kamulaştırılması zaruri olan taşınmazlar ile yol yapım çalışmalarında kullanılacak her türlü malzemenin temini için ariyet, taş ve malzeme ocak sahalarında Karayolları Genel Müdürlüğü'nce yapılacak kamulaştırma işlemlerinde'' söz konusu Kanun'un 27. maddesi uygulanacak. 
     Kamulaştırma Kanunu'nun 27. maddesi, gerekli olan taşınmaz malların kamulaştırılmasında kıymet takdiri dışındaki işlemler sonradan tamamlanmak üzere ilgili idarenin istemi ile mahkemece yedi gün içinde o taşınmaz malın seçilecek bilirkişilerce tespit edilecek değeri, idare tarafından mal sahibi adına yapılacak davetiye ve ilanla belirtilen bankaya yatırılarak o taşınmaz mala el konulabilmesini içeriyor. 
     
</TEXT>
</DOC>
