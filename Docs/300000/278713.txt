<DOC>
<DOCNO> 278713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo14.html </URL>
<DATE> 2004/10/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
FIFA, Ortega'ya kalıcı lisans verdi... 
</HEADLINE>
<TEXT>

     Fenerbahçe'nin eski futbolcusu Arjantinli Ariel Ortega'ya FIFA tarafından kalıcı lisans verildiği belirtildi. 
     Ortega'nın menajeri Juan Berros, Clarin gazetesine verdiği demeçte, Arjantinli futbolcunun transferi ile ilgili her konuda Newel's Old Boys ile Fenerbahçe'nin anlaştığını söyledi. 
     Berros, ''Her şey planlandığı gibi oldu. Ortega kariyerine Newel's kulübünde devam etmekte serbest'' dedi. 
     Fenerbahçe'den sözleşmesi bitmeden ayrılan 30 yaşındaki golcü futbolcuya, uluslararası futbol kurallarını ihlal ettiği gerekçesiyle FIFA tarafından 11 milyon dolarlık tazminat ödeme cezası verilmişti. 
     Fenerbahçe'nin, 7.5 milyon dolar karşılığında Arjantin birinci lig takımlarından River Plate'den aldığı Ortega, sarı-lacivertli kulübe geldiği ilk sezonda Arjantin-Hollanda milli maçını bahane göstererek kulüpten ayrılmış ve bir daha geri dönmemişti. 
     FIFA aracılığı ile yapılan görüşmelerde Newel's kulübü ile Fenerbahçe, futbolcunun transferi konusunda 4.26 milyon dolar karşılığında anlaşmış ve FIFA, Arjantinli golcü futbolcunun geçici lisans almasına karar vermişti. 
     
</TEXT>
</DOC>
