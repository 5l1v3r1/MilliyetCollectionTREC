<DOC>
<DOCNO> 255819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/yasam/yas05.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzun içinde sır gibi ölüm... 
</HEADLINE>
<TEXT>


24 yaşındaki Nimet, onlarca kişinin arasında yüzerken birden cesedi su üzerine çıktı. Ölüm nedeni otopsiyle belirlenecek 

GÖKHAN KARAKAŞ İstanbul 

Kartal'daki Trabzonspor Tesisleri'nin havuzunda yüzen Nimet Söker 24 bilinmeyen bir nedenle hayatını kaybetti. 40 kişinin yüzdüğü havuzun bir metre 10 santimetre derinlikteki kısmında hayatını kaybeden genç kızın ölüm nedeni otopsi raporuyla belli olacak. 
Pendik'te bir fotoğraf stüdyosunda tezg htar olarak çalışan Söker, dün öğle saatlerinde yüzmek için tesislere geldi. Havuzda sürekli dibe daldığı görülen Söker'in davranışları diğer müşterilerin de dikkatini çekti. Bir süre sonra suyun üzerinde hareketsiz yatan Söker, cankurtaran İsa Özen tarafından havuzdan çıkarıldı. 
Bu sırada havuz kenarında bulunan Yrd. Doç. Dr. Ahmet Bozdoğan, Söker'e ilk müdahaleyi yaptı. Hayatını kaybettiği belirlenen genç kız havuz yetkililerince Özel Göksoy Hastanesi'ne kaldırıldı. 
Hastanede inceleme yapan savcı, genç kızın vücudunda ve kafasında herhangi bir yara izine rastlanmadığını söyledi. Söker'in cesedi otopsi yapılmak üzere Adli Tıp Kurumu morguna gönderildi. Genç kızın ölüm nedeninin otopsi yapıldıktan sonra anlaşılacağı bildirildi. 
Söker'e ilk müdaheleyi yapan Bozdoğan ise, genç kızın havuzda geçirdiği bir rahatsızlık sonucu hayatını kaybetmiş olabileceğini söyledi. 



</TEXT>
</DOC>
