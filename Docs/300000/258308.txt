<DOC>
<DOCNO> 258308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur08.html </URL>
<DATE> 2004/07/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Böbrek naklinde İran'ın gerisindeyiz... 
</HEADLINE>
<TEXT>

     Türkiye'de yılda ortalama 600 böbrek nakli gerçekleştirildiği, İran'da ise bu sayının 2 katı nakil yapıldığı bildirildi. 
     Selçuk Üniversitesi Selçuklu Tıp Fakültesi İç Hastalıkları Anabilim Dalı Üyesi Prof. Dr. Zeki Tonbul, AA muhabirine yaptığı açıklamada, Türkiye'de vatandaşların böbrek bağışı konusunda çok duyarsız davrandığını belirtti. Tonbul, bağışların az sayıda yapılması nedeniyle transplantasyon nakil oranlarının da Avrupa ile İran gibi bazı Doğu ülkelerinin gerisinde kaldığını kaydetti. 
     Türkiye'nin, nakil sayısında Suriye, Irak ve Hindistan gibi ülkelerin gerisinde olduğunu ifade eden Tonbul, ''Türkiye'de yılda ortalama 600 böbrek transplantasyonu gerçekleştirilirken, İran'da bu sayının 2 katı nakil yapılıyor. Teknik donanım konusunda ise Avrupa ülkeleriyle aynı seviyedeyiz'' dedi. 
     Prof. Dr. Tonbul, ''Kimse sağlıklıyken böbrek bağışına yanaşmak istemiyor. Hatta bu konuyla ilgili bilgi bile almak istemiyor. Oysa hastalık kendisini yakaladığı zaman da kendisine bağışta bulunacak böbrek donörü arıyor'' diye konuştu. 
     Canlı nakil bağışlarının yanı sıra kadavrada da sıkıntı yaşadıklarını kaydeden Tonbul, gerçekleştirilen 600 böbrek naklinin yüzde 30'nun, kadavradan alınan böbreklerle yapıldığını söyledi. 
     Tonbul, Türkiye'de yılda 6 bin kişi böbrek hastalıklarına yakalanırken, bu sayının gelecek yıllarda 30 bine ulaşabileceğine dikkati çekerek, şöyle konuştu 
     ''Türkiye'de şu anda yaklaşık 30 bin diyaliz hastası var, bu sayı her yıl artıyor. Böbrek hastalarının yüzde 87'si hemodiyaliz, yüzde 13'ü ise periton diyaliz yöntemiyle tedavi ediliyor. Hasta sayısı hızla artarken, bağış konusunda yaşanan sıkıntılar da aynı oranda devam ediyor.'' 
     
     YENİ TEDAVİ YÖNTEMLERİ 
     Prof. Dr. Tonbul, tüm dünyayı etkileyen böbrek hastalıklarıyla ilgili yeni çalışmaların devam ettiğini, kök hücre transplantasyonun deneysel aşamada olduğunu belirtti. 
     ABD'de yapılan, hayvanlardan insana böbrek nakli konusundaki çalışmaların etik nedenlerle devlet politikası dışında devam ettiğini ifade eden Tonbul, şöyle devam etti 
     ''Hayvandan insana böbrek nakli, geliştirilecek yeni ilaçlarla mümkün olabilir veya genetik bilimindeki gelişmeler yapay organ üretmeye yol açabilir. Ancak bunu yapan ülkeler sınırlı. Şu anda en yaygın olarak İrlanda ve İngiltere'de bu çalışmalar sürdürülüyor. Ayrıca devam eden diğer bir çalışma olan kök hücre transplantasyonu da şu an deneysel düzeyde. Pratiğe aktarılabilecek sonuçlar ne bizde, ne de dünyada henüz elde edilemedi. Kök hücreden çok yakında organ yapılacak şeklindeki açıklamalar, organ bekleyen hastalara gereksiz bir ümit verir.'' Türkiye'de böbrek hastalıklarının tedavisinde olumlu sonuçlar alındığını kaydeden Tonbul, ''Türkiye, diyaliz konusunda büyük gelişmeler sağladı. Artık hemodiyaliz makinesi yokluğundan ölen hastalarla karşılaşmıyoruz'' diye konuştu. 
     
</TEXT>
</DOC>
