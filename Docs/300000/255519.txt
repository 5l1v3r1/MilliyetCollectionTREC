<DOC>
<DOCNO> 255519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/guncel/gun03.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli Bakan'dan K. Irak güvencesi 
</HEADLINE>
<TEXT>


İsrail Başbakan Yardımcısı Olmert Kuzey Irak'ta kesinlikle Kürt gruplarını eğitmiyoruz 

ANKARA Milliyet 

İsrail Başbakan Kıdemli Yardımcısı Ehud Olmert, "Başbakan Recep Tayyip Erdoğan'ın yerinde olsam İsrail'i eleştirmem" dedi. Kuzey Irak'ta Türkiye aleyhine hiçbir faaliyet yürütmediklerini savunan Olmert "Filistinliler odalarımıza, Kürtlerin Türkiye'ye mesafesinden çok daha yakın" ifadesini kullandı. Olmert Ankara'dan "ilişikilerimiz sürecek" sözünü de aldı. Ankara'da dün Cumhurbaşkanı Sezer ve Dışişleri Bakanı Abdullah Gül'le görüşen Olmert, CNNTürk'ün sorularını da yanıtladı. Erdoğan'ın kendisine randevu vermemesi gibi bir durum olmadığını savunan Olmert, "Cumhurbaşkanınız, Dışişleri Bakanınız benimle görüşüyor. O yüzden cezalandırıldığımı düşünmüyorum" dedi. Ankara'yı Kuzey Irak'taki faaliyetleri hakkında bilgilendirdiklerini de kaydeden Olmert, "Hiçbir zaman Türkiye'nin menfaatleri aleyhine harekete geçmeyiz. Kesinlikle silahlı Kürt gruplarını eğitmiyoruz" dedi. 



</TEXT>
</DOC>
