<DOC>
<DOCNO> 282447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun50.html </URL>
<DATE> 2004/10/22/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
İsrail'in Gazze bilançosu 107 ölü, 431 yaralı 
</HEADLINE>
<TEXT>

     Birleşmiş Milletler Filistinli Mültecilere Yardım Kurumu UNRWA , Sderot'a düşen ve iki çocuğun ölümüne neden olan Kassam füzelerinden sonra İsrail Ordusu'nun Gazze Şeridi'nde başlattığı 17 günlük ''Bedel Operasyonu''nun kayıplarını açıkladı. 
     Bugün yayınlanan rapora göre, Gazze'de İsrail Ordusu'nun 200 tank, buldozer, Apaçi helikopterleri ve 2000 askerle giriştiği, 2000 intifadasından bu yana en kanlı ve en geniş kapsamlı operasyonda 107 Filistinli öldü, 431 kişi de yaralandı. 
     UNRWA, bu sayıların, ancak teyit edilenleri içerdiğini belirterek, ölü sayısının artabileceği endişesini de dile getirdi. Ölenlerin üçte birinin 18 ve altı yaşlardaki Filistinliler olduğu kaydedildi. Ölenler arasında 9 URWRA okulu öğrencisiyle 2 öğretmenin de yer aldığı belirtildi. 
     Rapora göre, operasyon süresince içinde 675 kişinin barındığı, 143 aileye ait 91 ev tümüyle yıkıldı, 833 kişinin yaşadığı 101 ev de ''ancak ayakta kalabilecek'' biçimde harap edildi. 
     Raporda, bu evlerin yeniden inşasının 2,5 milyon dolarlık bir maliyet gerektirdiği de vurgulandı. 
     Ayrıca, Filistin Ulusal Özerk Yönetimi güvenlik sınırları içinde 19 kamu binası ve ticari bina, tankların açtığı ateş veya buldozerlerle yıkıldı. Yıkılan binalar arasında bir cami, 2 çiftlik, 3 fabrika ile bazı küçük dükkanların da bulunduğu belirtildi. 
     
     CEBALİYE'NİN BÜYÜKLÜĞÜ 
     Bunlara ilave olarak, Cebaliye Mülteci kampı doğusunda, aralarında 8 UNRWA okulunun da bulunduğu 16 okul zarar gördü, bir kamu okulu, 2 cami ve bir çocuk yuvası da ağır hasara uğradı. 
     Cebaliye Mülteci Kampı, 1,4 kilometrekarelik alanda 106 bin kişinin yaşadığı, dünyada metrekareye düşen en kalabalık nüfusun bulunduğu Filistin Kampı. 
     
     36 BİN FİLİSTİNLİ KUŞATMA ALTINDA KALDI 
     İsrail Ordusu'nun 17 gün boyunca tüm bölgeyi kontrol altında tuttuğu, Filistinli hedeflere havadan ve karadan ateş açtığı, Filistinlilerin komşu yerleşimlere gitmesini sağlayacak yolları kapadığını, sivil, insani ve acil yardım örgütü görevlilerinin bölgeye girişlerini sınırladığı belirtilen raporda, operasyon süresince 36 bin Filistinlinin kuşatma altında tutulduğuna dikkat çekildi. 
     Beyt Hanun'da 22 bin, İzbet Beyt Hanun'da 5 bin, Sikke ve Selah Eddin caddeleri boyunca 2.500, Nada ve Awda'da 2.500 ve Cebaliye'nin bir bölümünde de 4.000 kişinin bu kuşatma altında yaşamlarını sürdüğü belirtildi. 
     Kuzey Gazze'de, Beyt Hanun'daki Gazzelilerin ''tarım hazinesi'' olarak adlandırılan ekili alanların yarısından fazlası da tahrip edildi. 
     İsrail Ordusu'nun operasyon bölgelerinde asfaltları yırttığı, yollarda trafiği önlemek amacıyla yollara derin hendekler kazdığı da raporda verilen bilgiler arasında. Ayrıca, tüm bölgede elektrik, kanalizasyon ve su şebekeleri ağır hasar gördü. Bunların tamiratının da 355 bin dolar gerektirdiği hesaplandı. 
     Ayrıca, İsrail Ordusu'nun tüm bölgede ev yıkma oranının ''alarm'' düzeyine yükseldiği belirten raporda, ayda 1360 Gazzeli'nin, bir başka deyişle günde 45 kişinin evsiz kaldığına dikkat çekildi. 
     
</TEXT>
</DOC>
