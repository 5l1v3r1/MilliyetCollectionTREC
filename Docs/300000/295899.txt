<DOC>
<DOCNO> 295899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy04.html </URL>
<DATE> 2004/12/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İlk gün kulaklık, ikinci gün sinevizyon krizi yaşandı 
</HEADLINE>
<TEXT>

     ANTALYA DHA 

TARIM ve Köyişleri Bakanlığı'nın düzenlediği 2'nci Ekonomik İşbirliği Teşkilatı EİT Tarım Bakanları Toplantısı önceki günkü açılış töreninde yaşanan kulaklık krizi ardından, dün de sinevizyon sorunu yaşandı. Tarım ve Köyişleri Bakanı Sami Güçlü, peşpeşe yaşanan bu sorunlar üzerine tepki göstererek, "Teknolojinin esiri olduk'' dedi. Toplantıda Afanistan Büyükelçisi Afyon üretimi ile mücadele için destek istedi. Azerbaycan Tarım Bakanı da Ermenistan'ın toprak işgalinden yakındı. 
     Antalya Sheraton Voyager Otel'de Tarım ve Köyişleri Bakanlığı'nın ev sahipliğinde düzenlenen EİT 2'nci Tarım Bakanları Toplantısı'nın ilk günkü açılış töreninde özel bir şirket şirket tarafından organize edilen salondaki simultane çeviri sistemi, dün de sinevizyon çalıştırılamadı. Türkiye'de Tarım' konulu multivizyon gösterimi sırasında cihazın arızalanmasına tepki gösteren Bakan Güçlü, "Teknolojiyi başaramayanlar onun esiri olur'' diyerek teknik ekibi eleştirdi. 
     Afganistan'ın Türkiye Büyükelçisi Abdul Ghafoor Poya Faryabi, yaşadıkları iç savaş nedeniyle son 20 yılda tarımın önemli ölçüde gerilediğini söyledi. Büyükelçi Faryabi, yeniden yapılandırma çalışmaları için uluslararası yardıma ihtiyaç duyduklarını, haşhaş ve afyon üretiminin kontrolü konusunda sıkıntı çektiklerini anlattı. Bu sorunun dünyayı da ilgilendirdiğini, Afyon ve haşhaş üretiminin kontrolü ve bununla mücadele için uluslararası platform kurulması gerektiğini belirten Büyükelçi Faryabi, "Afganistan hükümeti olarak afyon bitkisi konusunda ciddi bir çalışma yapıyoruz. Hükümetimiz bu konuda bir komite kurdu. Hedefimiz mücadele ve bu afyonun kökünü tamamen kurutmaktır. Afganistan kaynaklarının büyük bölümünü afyon bitkisinin yok edilmesi konusunda harcıyoruz. Bölge ülkelerinin de yardımını bekliyoruz'' dedi. 
     Azerbaycan Tarım Bakanı İsmat Abasov ise, 16 yıldan bu yana topraklarının kısmen Ermenistan işgaline uğradığını, 1 milyondan fazla insanın göçe zorlandığını anlatırken, "Ermeni politikaları yoğunlaştıkça zorunlu göç artmış ve bu ülkemiz ekonomisine büyük zarar vermiştir. 17 bin hektar toprağımız Ermeni işgali altındadır'' diye konuştu. 
     
     İTHALATTAN ÜRETİME 

     İran Tarım Bakanı Mahmoud Hojjatı de, uyguladıkları tarım politikaları nedeniyle son 40 yıl boyunca buğday ithalatçısı olmalarına karşılık, günümüzde ihtiyaını karşılar hale geldiğini söyledi. Hojjatı, "Tarım sektörü halkın yaşamında önemli rol onamaktadır. Gelişmiş ülkeler tarım sektörünü destekleyip sübvanse ettikleri için gıda üretimi artmıştır ve bu alanda sanayileşmişlerdir. Tarımın kalkınması yönünde bütün ülkelerin işbirliği yapması lazım'' dedi. 
     Kırgızistan Tarım Bakan Yardımcısı B.T. Koshmatov ise, ülkesinde tarımın sürekli sübvanse edildiğini, tarım alanında İran ile sıkı işbirliği yaptıklarını ve Afganistan'a yapılacak yardım çalışmalarını desteklediklerini ifade etti. 
     Pakistan Tarım Bakanı Sikandar Hayat Khan Bosan, ülkelerinde tarıma büyük önem verdiklerini belirtti. Bosan, "Kendine yeterlilik çalışmaları yapıyor ve programlar yürütüyoruz. Fakirliği önleme ve azaltmak için de programlar yaptık. Kadının refahının yükseltilmesi için de programlarımız var. Fakirliğin yok edilmesi için tarımsal alanda mülkiyet dağıtımına büyük önem veriyoruz. Kuraklığın önlenmesi için sulama projeleri gerçekleştiriyoruz'' diye konuştu. 
     Tacikistan Tarım Bakanı Voris Samiyevich Madımınov ise, ülkelerindeki nüfusun yüzde 70'inin tarımsal alanda istihdam edildiğini belirtti. Madımınov, ülkesinde yabancı yatırımcıya büyük önem ve teşvik verdiklerini, yabancı ve yerli yatırımcı ortaklığına öncelik tanıdıklarını vurguladı. Tacik Bakan, ülkesinde su ürünleri ve tavukçuluk alanında yatırıma ihtiyaç duyulduğunu da kaydetti. Konuşmalardan sonra Kuraklık Yönetimi Eylem Planı' oy birliği ile kabul edildi. 3'üncü toplantının 2006 yılında İran'da yapılması karara bağlandı. 
     Gazetecilere toplantıyı değerlendiren Tarım ve Köyişleri Bakanı Sami Güçlü, Türkiye'nin liderliğine ihtiyaç duyulduğunun ortaya çıktığını belirtti. Bakan Güçlü, "Bu aşamada yönlendirici bir görev üstlenebiliriz. Çünkü, bizim de yaşadığımız sorunlar, AB ile ilgili ilişkilerimiz var ve dikkatimizi bu konuya vermek zorundayız'' dedi. 
     Afanistan Büyükelçisi'nin afyon ve haşhaş üretimi konusundaki yardım çağrısına da değinen Bakan Güçlü, bu konuda Afganistan'a destek verebilecek konumda olduklarını ifade etti. Bakan, Türkiye'nin bu konuda deneyim sahibi olduğunu belirtirken, "Onlarda kontrolsüz bir ekim ve üretim var. Oradaki üretim kaygı verici maddelerin üretiminde kullanılıyor. Bizdeki üretim ise tamamen kontrol altında. Hangi şehirde kimin ne kadar ekim yaptığı bellidir. Biz çiftçiden hiçbir işlem yapmadan alım yapıyoruz. Bizim üretimimiz uluslararası örgütlerin denetimine de açıktır. Bizde Afganistan'daki gibi bir sorun yok. Onlara destek vermeye hazırız'' dedi. 
     
     DEKLERASYON YAYINLANDI 

     EİT toplantısının sonunda 24 maddelik deklarasyon yayımlandı. Deklarasyonda, gıda üretimin artırılması, üretimin farklı aşamalarında gıda kayıplarını önleme ve yeni teknolojilerin kullanımıyla gıda kaynaklarının çeşitlendirilmesi vasıtasıyla 2015 yılına kadar bölgede gıda arzının yeterli düzeye getirilmesi kararı yer aldı. İran'ın hayvancılık ve hayvan hastalıkları alanında koordinatör ülke olmasına karar verilen deklarasyonda, Türkiye'ye hasat sonrası ve ürün işleme endüstrileri ile ticari teşvikler konusunda görev verildi. İran'ın 'Tarımsal Biyoteknoloji Ağı' oluşturulması önerisi de kabul edildi. 
     
</TEXT>
</DOC>
