<DOC>
<DOCNO> 253220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/yasam/yas12.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni anneleri ihmal etmeyin 
</HEADLINE>
<TEXT>



Annelerin, büyük bölümünün doğumdan sonraki 4 - 6 haftada desteğin azalması ve diğer nedenlerle depresyon yaşadığı, bunun da bebeğin gelişimini de olumsuz etkilediği ortaya çıktı. Mersin Üniversitesi Tıp Fakültesi Halk Sağlığı Ana Bilim Dalı Başkanlığı ile İl Sağlık Müdürlüğü'nce ortaklaşa yürütülen ve 1447 kadın dahil edildiği araştırmada, kadınların yüzde 29'unun doğumdan sonraki ilk iki ayda, yüzde 36'sının da 3 - 12 ay arasında depresyon yaşadığı belirlendi. 
Doğum nedeniyle artan sosyal ve fiziksel desteklerin azalması, günlük yaşamın zorlukları ve bebeğin geleceğine ilişkin endişelerin, depresyonu tetikleyen en önemli unsurlar olduğu belirlendi. Sonuç raporunda Türkiye'de doğumun çok önemli sosyal ve biyolojik bir olay olduğu belirtilerek, "Özellikle eşlerin fiziksel ve sosyal desteğinin kesilmesi, aile içi şiddet, ilk defa anne olacakların bebeğine bakamayacağı korkusu, depresyon olasılığını artırıyor" denildi. 


</TEXT>
</DOC>
