<DOC>
<DOCNO> 257461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur58.html </URL>
<DATE> 2004/07/22/ </DATE>
<TIME> 23.53 </TIME>
<AUTHOR>  </AUTHOR>
<HEADLINE>
Arınç "Yayınlarda sabotaj kelimesi geçmiyor" 
</HEADLINE>
<TEXT>

     23 Temmuz Erzurum Kongresi törenleriyle ilgili olarak Erzurum'da bulunan TBMM Başkanı Bülent Arınç, trende yolculuk edenlerden çocukların sayısının bir hayli fazla olduğunu duyduğunu belirterek, ''Umarım, telaffuz bile etmek istemiyorum, açıklanan sayıda kalırız'' dedi. 
     Arınç, kazayla ilgili olarak Erzurum'da gazetecilere yaptığı açıklamada, akşam yemeğinde acı haberi aldığını, Sağlık Bakanı Akdağ'ın hükümet yetkilileriyle irtibat kurduğunu, kendisinin de ilgililerle görüştüğünü söyledi. 
     ''40 kişi ile başlamıştı. Sonra giderek arttı. Biraz önce çok üzüntü veren bir sayıya ulaştık, bunu tekrar etmek de istemiyorum. İnşallah bu kadar sayı ile kalır, çok acı bir olay. Ölenlere Allah'tan rahmet diliyoruz. Devletimizin başı sağolsun'' dedi. 
     Arınç, olayın teknik yönden incelemesinin yapılacağını, kendisinin programını değiştirip, kongrenin temsili canlandırılmasının ardından saat 11.30'daki İstanbul uçağı ile İstanbul'a gidip oradan olay yerine geçeceğini belirtti. 
     Arınç, bu tür olaylarda bir panik yaşandığını, bazı haberler dolaştığını, ancak net haberin hem kriz masasından hem de diğer yetkililerden alınacağını belirterek, şöyle konuştu 
     ''Ben yapılan açıklamalara bakıyorum. Süratlendirilmiş trenle doğrudan ilgili olmadığı, çünkü olay mahallinde trenin eski hızında gittiği söyleniyor. Ama bunlar teknik personelin söylediği. Gerçeğin anlaşılması teknik incelemeyle, hatta bilirkişi incelemesine gerek duyulabilir. Fakat sevindirici olan bir husus da hükümetin, bakanlıklarının ilgili genel müdürlüklerinin öncelikle kurtarma ekipleri, hastanelerimizin çok büyük bir gayretle olaya müdahale etmiş olmasıdır. Bu kadar acı içerisinde bu bizi memnun eden bir davranış. Ben çocukların da sayısının bir hayli fazla olduğunu duydum. Zaten bu tren seferi başladıktan sonra büyük bir ilgi vardı. Benim de oğlum geçen gün İstanbul'dan Ankara'ya bu trenle geldi. Dikkatle incelenmesi gerekir. Ama şu an yapılacak tek şey acil müdahale. Allah tekrarından korusun.'' 
     
     SABOTAJ İHTİMALİ 
     Arınç, sabotajla ilgili bir soru üzerine de şunları söyledi 
     ''Bu tür olaylarda bir takım örgütler, bir takım olaylar provokasyon da olsa dile getirilir. Şu ana kadar hiçbir televizyonda olay mahallinden yapılan yayınlarda hiçbir sabotaj kelimesi geçmiyor. Benim de ilgililerden öğrendiğim kadarıyla bu hayali bir şey, yok böyle bir şey. Yalnız yanımda bulunan birkaç arkadaşın telefonuna bu şekilde mesajlar geldi. Ben bunların maksatlı olarak veya gelişigüzel araştırılmadan gönderildiğini zannediyorum. 
     Şu ana kadar hiçbir resmi yetkili olayda bir sabotaj endişesi taşımıyor. Bu açıdan buna da memnun olmak gerekiyor. Çünkü Allah saklasın işin içerisine bir de sabotaj girse, bu çok daha acı bir olay olurdu. Ben teknik sebeplerle bunun olabileceğini düşünüyorum ama o sebepler nedir, herhalde bir incelemeye ihtiyaç duyulacak.'' 
     
</TEXT>
</DOC>
