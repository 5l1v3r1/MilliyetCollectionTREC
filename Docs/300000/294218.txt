<DOC>
<DOCNO> 294218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur22.html </URL>
<DATE> 2004/12/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Öğretmenler odasına döner bıçaklı baskın 
</HEADLINE>
<TEXT>

     Muzaffer DURU DHA 

DİYARBAKIR'da Atatürk İlköğretim Okulu'nu basan Ali Cengiz, öğretmenler odasına döner bıçağı tabir edilen kesici alet ile girerek bir öğretmeni yumruklarken, diğer öğretmenlere ise göz dağı verdi. Öğrencinin döner bıçağı ile okula girmesine tepki gösteren öğretmenler sevk kağıdı alınca okul tatil edildi. 
     Atatürk Lisesi'nde öğrenci-öğretmen ve idare arasında gerginlik devam ediyor. Bir hafta önce öğretmeni tarafından dövülen lise 2'nci sınıf öğrencisi Ali Cengiz, dün öğle saatlerinde okula gelerek terör estirdi. Öğretmenine karşı geldiği gerekçe gösterilerek kendisini disipline veren öğretmeni Ömer Ekin'i göremeyince Matematik öğretmeni Abdullah Osmanoğulları'na saldırarak burnunu kanattı. Öğretmene yardım etmeye çalışan diğer öğretmenlere döner bıçağı ile karşılık verdi. 
     Öğretmen arkadaşının yaralanmasına tepki gösteren yaklaşık 50 öğretmen sevk k ağıdı alarak okuldan ayrıldılar. Öğretmenler her gün okula gelerek korku içinde ders verdiklerini belirterek, yöneticiler bu konuda duyarsız kaldıklarını ileri sürdüler. 2000 yılından bu yana her hafta 2 öğretmenin öğrencisi tarafından dövüldüğünü ileri süren öğretmenler, "Bu okulda uyuşturucu hap ve madde kullanan öğrenciler var. Bu öğrenciler derse sarhoş halde giriyorlar. Can güvenliğimiz olmadığı için bugünden itibaren sevk kağıdı alarak bir süre okula gelmiyeceğiz'' dedi. 
     Olay yerine gelen polis ifadeleri alınmak üzere öğrenci Ali Cengiz ile öğretmen Abdullah Osmanoğularını polis merkezine götürdü. Olayla ilgili soruşturma sürüyor. 
     
</TEXT>
</DOC>
