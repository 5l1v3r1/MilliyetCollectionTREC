<DOC>
<DOCNO> 288074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy15.html </URL>
<DATE> 2004/11/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Org. Özkök Şu an tüm ülkelere karşı en büyük tehdit terörizmdir 
</HEADLINE>
<TEXT>

     Genelkurmay Başkanı Orgeneral Hilmi Özkök, ''tüm ülkelere karşı en büyük tehdidin terörizm olduğunu'' vurgulayarak, ''Türkiye'nin bu noktadan hareketle yeni NATO komuta yapısı düzenlemelerini desteklemek maksadıyla 3 adet 'Mükemmeliyet Merkezi' teklifinde bulunduğunu, bunlardan 1'inin de 'Terörle Mücadele Mükemmeliyet Merkezi' olduğunu bildirdi. 
     Orgeneral Özkök, Harp Akademileri Komutanlığı Atatürk Harp Oyunu ve Kültür Merkezi'nde 10 ülkenin katılımıyla düzenlenen ''Güneydoğu Avrupa Simülasyon Ağı-2004 Tatbikatı''nın SEESIM ''Seçkin Gözlemci ve Basın Günü''nde basına kapalı olarak verilen öğle yemeğinde konuklara hitaben bir konuşma yaptı. 
     Konukları Türkiye'de ağırlamaktan duyduğu memnuniyeti dile getiren Orgeneral Özkök, ''Yakın geçmişte, yaklaşık sadece 10 yıl öncesinde, Güneydoğu Avrupa'da böyle bir işbirliğini hayal etmek imkansızdı. Güneydoğu Avrupa Savunma Bakanları SEDM süreci ile birlikte Güneydoğu Avrupa, çok daha güvenli ve yaşanabilir bir bölge haline geldi'' dedi. 
     Orgeneral Özkök, ''derin teessürlere sebep olan geçmişin krizlerinin geride bırakıldığını'' anlatarak, şunları kaydetti 
     ''Bu açıdan bakıldığında SEDM sürecinin en önemli katkısı, bölge ülkeleri arasındaki güvenlik ve işbirliği alanında oluşturduğu sinerjidir. Bölgemizdeki barışla ilgili bu gelişmeye paralel olarak NATO, tedricen küresel bir kimlik kazanmaya başlamıştır. NATO'nun bölgesellikten sıyrılıp küresel bir organizasyon haline gelme sürecinde, ortaya çıkması olası boşlukların giderilmesi veya bu boşlukların güçlü ve yaşayabilir inisiyatiflerle doldurulması büyük önem arz etmektedir. Bu bağlamda etkili bir bölgesel inisiyatif olarak SEDM, çok önemli bir boşluğu başarılı bir şekilde doldurmaktadır.'' SEDM sürecinin en aktif üyelerinden biri olan Türkiye'nin gelecek 10 yıllık dönem için Güneydoğu Avrupa'ya yönelik vizyonunun, barış ve refahın devamlı olarak artırılması ve Avrupa-Atlantik güvenlik yapısı ile tam entegrasyonun sağlanması olduğunu kaydeden Orgeneral Özkök, ''Bu açıdan bakıldığında, SEDM sürecinin çok önemli bir arayüz görevi yaptığına inanıyoruz'' dedi. 
     Orgeneral Özkök, SEESIM-04 gibi çeşitli SEDM projelerinin üye ülkeler arasında verimli bir diyaloğun başlamasına yardımcı olduğunu, diyalog adına yapılan bu girişimin de bölgesel istikrarın önemli bir dayanağı olacağına inandığını bildirdi. 

     
</TEXT>
</DOC>
