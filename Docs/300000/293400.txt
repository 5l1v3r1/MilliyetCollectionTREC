<DOC>
<DOCNO> 293400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko24.html </URL>
<DATE> 2004/11/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak... Boru hatlarına düzenlenen sabotjaların önüne geçilemiyor 
</HEADLINE>
<TEXT>

     Savaş ve işgalle yıkıma uğrayan Irak ekonomisinin tek umudu petrol sektörü ardı arkası kesilmeyen sabotajlardan büyük kayba uğruyor. 
     Petrol Bakanlığı Sözcüsü Asım Cihad, sadece Ağustos-Ekim ayları arasında petrol tesislerine ve nakil hatlarına düzenlenen saldırıların 7 milyar dolarlık gelir kaybına yol açtığını söyledi. 
     Kuzey Petrolleri Şirketi kaynakları da sadece kuzey bölgesinde ve sadece bu ay içinde petrol kuyuları ve boru hatlarına 20 saldırı kaydedildiğini bildiriyor. 
     Yetkililer, başlangıçta daha korunaksız olduğu için boru hatlarını hedef alan sabotajcıların son zamanlarda cüretlerini artırarak petrol kuyularına yöneldiklerini belirterek, hasar gören petrol kuyularının onarımının daha uzun zaman aldığından ekonomik kaybın daha büyüdüğüne dikkat çekiyorlar. 
     Sabotajların maliyeti sadece potansiyel gelir kaybı ve onarım masraflarıyla da sınırlı kalmıyor. 
     Koruma önlemlerinin maliyetinin giderek artması da Irak ekonomisi için yük oluşturuyor. 
     Yetkililer, Irak petrollerinin güvenliğini üstlenen İngiliz güvenlik şirketi Erinys'in nakil hatlarının korunması için aşiret savaşçılarını kiralama yoluna gittiğini ve bu yolla bir kilometrelik boru hattını korumanın maliyetinin 1.100 doları bulduğunu kaydediyor. 
     Aynı sebepten, petrol alt yapısına yönelik tehdit ABD karşıtı direnişçilerle sınırlı kalmıyor. Yaygın işsizlik ortamında, güvenlik ihalelerini almak için aşiretler arasında yoğun bir rekabet yaşanıyor ve rekabette kaybeden aşiretler intikam için kendi başlarına sabotajlara girişebiliyor. 
     Ayrıca, boru hatlarının geçtiği bölgelerdeki bazı aşiretler kara borsada satmak amacıyla boru hatlarını delip petrol çalabiliyor. 

     
</TEXT>
</DOC>
