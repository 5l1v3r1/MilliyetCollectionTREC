<DOC>
<DOCNO> 250475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun19.html </URL>
<DATE> 2004/06/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yunanistan Türkiye'nin Ruhban Okulu yaklaşımı olumlu 
</HEADLINE>
<TEXT>

     Yunanistan Hükümet Sözcüsü Teodoros Rusopulos, Türkiye'nin Heybeliada Ruhban Okulu'nun açılması konusuna olumlu yaklaştığını söyledi. 
     Rusopulos, yaptığı basın toplantısında, sorular üzerine ruhban okulunun açılmasına ilişkin olumlu bir atmosfer bulunduğunu belirtti. 
     Rusopulos, ''Bildiğiniz gibi 30 yıldan fazla bir süredir kapalı olan ruhban okulunun açılması konusu, Başbakan Kostas Karamanlis ile Başbakan Recep Tayyip Erdoğan'ın yaptıkları görüşmelerde sık sık ele alındı. Sayın Erdoğan son günlerde yaptığı açıklamalarda ruhban okulunun açılması konusunda yardımcı olmaya niyetli olduğunu ortaya koydu. Bu konuda olumlu bir ortam var. İyimseriz'' dedi. 
     Türk basınında, ruhban okulunun açılmasına karşılık Ankara'nın Atina'dan bazı talepleri olacağına ilişkin haberler yayımlandığına ilişkin soruları da yanıtlayan Rusopulos, Türkiye'den hiçbir karşılık talebi gelmediğini kaydetti. 
     Karamanlis'in 27 Haziran Pazar günü NATO zirvesine katılmak için İstanbul'a gideceğini de açıklayan Rusopulos, Yunanistan Başbakanı'nın bu ziyareti çerçevesinde İstanbul Fener Rum Patriği Bartolomeos ile de biraraya geleceğini açıkladı. 
     
</TEXT>
</DOC>
