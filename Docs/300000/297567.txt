<DOC>
<DOCNO> 297567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko34.html </URL>
<DATE> 2004/12/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Üreticiler dalında kalan mandalinaları ezerek, hükümeti protesto etti 
</HEADLINE>
<TEXT>

     Hatay'ın Samandağ İlçesi'nde, ürünlerini maliyetinin altında satmak zorunda kalan çiftçiler, hükümeti protesto etmek için kamyonlara doldurdukları mandalinaları sokağa dökerek ezdiler. 
     Gübre, zirai ilaç, mazot ve elektrik gibi girdi masraflarının yüksek olmasını ve ihracat teşvik oranın düşürülmesini gerekçe gösteren üreticiler, dalında çürümeye başlayan mandalinaları toplayarak ilçe merkezine kamyonlarla getirdi. ''Mağdur olduk, zarardayız'' diyen çiftçiler ve üretici temsilcileri ile bazı sivil toplum kuruluşları, tarım sektörünün her yıl farklı bir sıkıntıyla karşılaştığını, ne yapacaklarını şaşırdıklarını söyledi. 
     Samandağ Ziraat Odası Başkanı Selim Kamacı, Samandağ Oytun Alanı'nda toplanan grup adına yaptığı açıklamada, geçen yıl sebze, bu yıl ise narenciyenin tarlada çürümeye bırakıldığını, hiç bir mandalina üreticisinin masrafını dahi karşılayamadığını kaydetti. 
     Maliyetinin altında yüksek girdi fiyatlarıyla ürün yetiştirip, satmaya çalıştıklarını vurgulayan Kamacı, bunun şimdiki ve önceki hükümetlerin yanlış tarım politikasından kaynaklandığını iddia etti. 
     Hükümetin dışa bağımlı politika izlemesini yanlış bulduklarını ifade eden Kamacı, şunları söyledi 
     ''Yıllardır ekonomiyi, IMF, Dünya Ticaret Örgütü ve Dünya Bankası'nın direktifleriyle yürüten hükümetler önceki yıllarda şeker pancarı, tütün üreticilerini bu yıl da üzüm, pamuk ve narenciye üreticilerini hedef almıştır. Bugün Avrupa ülkelerinde çiftçilere dekar başına 800 euro destekleme primi ödeniyorken biz bu parayı kredi olarak bile alamıyoruz. AB'ye girmeye çalıştığımız bu günlerde tarım için de AB standardı getirilsin.'' Açıklamanın ardından, üreticiler, kamyonlardaki mandalinaları caddeye dökerek, ayaklarıyla ezdiler. 
     
</TEXT>
</DOC>
