<DOC>
<DOCNO> 275481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/magazin/yazdud.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zerrin'in kitabı ortalığı yakacak 
</HEADLINE>
<TEXT>


Paper Moon'da şöhretler geçidi, Tike yeniliklere devam ediyor, İstanbul gecelerinde Ella, The Ritz Carlton'da Lobby Lounge, seçkin Türk mutfağı Safran, Çığır Sahne sezonu açtı, podyumlarda süper bir ortaklık, son CD'ler, filmler ve... 


Efendim, İstanbul eğlence yaşamı bugünlerde tatsız, tuzsuz. E yazlıklar kapandı, kışlıklar ise henüz daha sezonu açamadı. Arada kaldım kısacası. Benim özellikle kış aylarında favori mekanlarımdan olan Paper Moon'a geçenlerde öğle vakti uğradım. Kavalyem son dönemin en popüler işletmecisi sevgili Ali Sayar ile bir randevum vardı. Valla baktım da buranın tahtını kimseler gece de gündüz de pek yıkamaz. Tabii servis mükemmel, personel güleryüzlü, bar şefi 'doktor' lakaplı Turan, salonda müdür Erol, şefler Sezgin, Volkan, hiç değişmeyen pırıl pırıl bir ekip. Neyse hava güzel olduğundan bahçede oturduk. Bir masada sosyetik terzi Ferruh Karakaş'ın 
zarif eşi Sibel, Türkiye'nin en büyük içki ithalatçılarından BT'nin Genel Koordinatörü Gülay Kamaz, Melis Ersoy ve podyumların eski güzellerinden Şebnem Dereli grup halinde dedikodu yapıyorlardı. Bir başka köşede Evrim Dağlı, Ayşe Hattat, bir başka masada Büyük Kulüp'ün Başkanı Duran Akbulut, iş adamı dostları Turgay Aksoylu ve Önder Fırat ile yemek yiyordu. Mustafa Koç, Serdar Cümbüş, İbrahim Kutluay ve Demet Şener de o öğlen Paper Moon'da gördüğüm ünlü isimler oldu. Ne yediğimize gelince birer çorba içtik ve de vejetaryenler için özel sebzeli pizzayı ortak yedik. Paper Moon, Şamdan gibi klasikler arasına girdi artık. Telefon 0212 282 16 16. Bir akşam can dostum İzzet Çapa, müşterek arkadaşımız Murat ve sevgili Ali Sayar ile Baltalimanı'nda ağustos ortalarında açılan Ella'ya gittik. Genç patron, mekanın aynı zamanda tasarımcısı da olan Mimar Onur Mangaloğlu oradaydı. Mekanı şık yapmışlar. Ayrıca bir büyük VIP Lounge iki private ve iki tane de lounge bölümü koymuşlar. Hava serin olduğu için henüz faaliyete geçmemiş ama dekorasyonu yapılan kışlık kısımda oturduk. Ama şöyle de bir gezdik tabii. Işıklı su duvarı, Bodrum Havana evlerinde olduğu gibi Ella'nın dört bir yanını çevreleyen, içinde renkli taşların yer aldığı kanallar çok hoş olmuş. Kış aylarında mekanın terasını hizmete açmak istedikleri için üzerini camla örtmeyi yani 'Kış Bahçesi' yapmayı planlıyorlar. İlk gittiğimiz için mönü konusunda aşçıbaşı Serdar Lafçı, Ali Kılıç, şefler Kazım Aksoy ve Mehmet Patak'dan yardım istedik. Buranın somon carpaccio, limonlu tavuk, kaz ciğeri, dana madalyonları, karidesli levreği meşhurmuş. Bu arada bir de sushi barı var. Her şeyi ortaya söyleyip lezzet testinden geçirmek istedik. Deniz mahsülleri, ızgara sebze ve roka salatasını önden söyledik. Ardından 'Cafe de Paris' soslu elma dilimi patateslerle bonfile, limonlu tavuk ve karidesli levrek yedik. Tatlı konusunda tereddüt 
ettik ama Onur ısrar etti. Hepimiz birer kaşık bir nevi muhallebi olan krem brule, dondurmalı profiterol ve tiramisu yedik. Bu arada yıllardır Zarifi'nin müziğiyle zirveye çıkmasında önemli isim olan artık Ella'da çalışan sevgili Mert Levent ve kapı şefi Erkan Temel ile biraz sohbet ettik. Ella telefon 0212 277 01 94. 

Türk ve Osmanlı yemekleri Safran 

Modanın duayenlerinden benim ise yakın dostum sevgili Yıldırım Mayruk ve ortağı Barbaros Şansal, bir akşam, "Seni ve Yazgülü'nü farklı bir yere götüreceğiz. Şöyle hem keyifli bir yemek yiyelim, hem de sohbet edip, güzel bir müzik dinleyelim" deyince atladım. Çünkü İstanbul'da bu özelliklerin hepsini bir arada bulmak biraz zor. Nereye mi gittik Ceylan Inter Continental'de muhteşem manzarası, Türk ve Osmanlı yemeklerinin en iyi örneklerinin sergilendiği Safran'a. Toplam 50 kişilik bir yer, sıcak ve samimi. Şef aşçı Muharrem Özkan, müdür Kerem Akkuş, garsonlar Toygun Altun, Can Burak Öney sanki burası için özel seçilmişler. Önden zeytinyağlı taze fasulye, yoğurt eşliğinde güveçte etli pazı dolması yedik, muhteşem. Ardından sebzeli mercimek ezmesi üzerinde ballı adaçayı ile tatlandırılmış tavuk fırın, deniz mahsulleri puf böreği, naneli lor peynir tartı, sıcak humus ile pastırmalı dana inciği, yoğurtlu patlıcan söğürtme üzerinde kuzu bonfile ve kekik, reyhan otu ile dinlendirilmiş piliç şiş. Hepimiz yemeklerden ve ambianstan gerçekten büyük keyif aldık. Kısacası Safran hepimizden tam puan aldı. Bülent Ersoy, Savaş Ay, Berna Laçin, Abdullah Oğuz, Yılmaz Erdoğan, Cemil İpekçi gibi ünlülerin de müdavimi olduğu Safran'da fiyatlar biraz yüksekti. Bu konudaki şikayetimi de Ceylanların veliahtlarından sevgili Uğur'a söyledim zaten. Safran telefon 0212 368 44 44. Yazımı hazırlarken podyumların iki dünya güzeli ve hanımefendi ismi Ebru Ürün ile Yeşim Palandüz ziyaretime geldi. DMC'nin a la carte restoranına indik. Burada yemekler Divan tarafından yapılıyor. Muhteşem, ayrı bir yazı konusu olur. Sohbet ederken Yeşim ile Ebru ağızlarındaki baklayı çıkardılar. Ortak olmuşlar. Adını 'ÜçSekiz' koydukları bir şirket kurmuşlar. Amaçları podyumlara kaliteli, mesleği manken olan eğitimli isimler yetiştirmek. Bana mail atıp manken olmak isteyen kendine güvenen gençler buyrun işte, ÜçSekiz sizleri bekliyor. Telefon 0212 281 00 38. 

Tike Florya, Lobby Lounge, Özer'in olay hayatı 

Hafta arası Ali Sayar ile The Ritz Carlton'un Çintemani Restaurant'ında bir randevum vardı. Erken gelince Lobby Lounge'a takıldım. Hayli hareketliydi. Çok şık ama pek tanımadığım hanımefendiler gruplar halinde Boğaz manzarası karşısında canlı piyano ve keman eşliğinde sohbet edip, çaylarını yudumluyorlardı. Şöyle bir gezindim. Müthiş bir büfe, somonlu sandviçler, peynirli ve ıspanaklı börekler, beyaz peynirli ve domatesli simitler, fıstıklı, bademli, cevizli baklavalar... Bir an için aklım gitti. Çok imrendim ama yemeğe gideceğim için tüm bu çeşitlere yutkunarak baktım. Fakat bir vanilyalı çay içtim. The Ritz Carlton İstanbul Lobby Lounge'da hafta içi her gün 14.30-17.30 saatleri arasında müthiş bir çay keyfi var, bilginize. Efendim, 1997 yılından günümüze devam eden Tike'nin kebap lezzeti Ankara, Antalya, Bodrum, Atina'dan sonra Florya'da GS tesislerinin yanında. Bu arada artık bir marka olan Tike WHYB markasıyla da ilk Güneşli'de, yani burnumuzun ucunda faaliyete geçirdiği bu yeni yerinde kahvaltı, salata, çorba, sandviç, pizza, pasta çeşitleriyle paket servisi de yapıyor. Telefon 0212 655 77 87. Zerrin Özer iyi arkadaşım. Kendisiyle tam 25 yılı aşan güzel bir dostluğumuz var. Bu dünyada neler çektiğini çok iyi bilirim. Zerrin yılların sıkıntısını 'Bu Benim Hayatım' adlı kitabında açıklamaya karar vermiş. Şimdilerde Arnavutköy sırtlarındaki Boğaz manzaralı evinde hayatını yazıyor. Bu arada genç kızlığını karartan taciz olayını da açıklayacağı kitapta sahne dünyasında başına gelen güzel ve çirkin anılara da yer veriyor. Bence Zerrin'in kitabı olay olacak. Ben bile sabırsızlanıyorum. 

Gökhan, Berksan, 'Terminal' ve 'Salaklar Sofrası' 

Pop Müzik'in yakışıklı ismi Gökhan Özen'in başına gelen şansız olay yüzünden samimi söylüyorum çok üzüldüm. Yeri gelmişken "Geçmiş olsun" diyorum. Bu arada Gökhan'ın 'Aslında Gökhan Özen' adlı albümünü kutluyorum. Gökhan'ın söz ve müziklerinin dışında albümde Yıldız Tilbe ve Hakkı Yalçın'ın da imzaları var. İkinci albüm Berksan'ın Çilek'i. Gökhan gibi Berksan da Ankaralı. Genç ve yakışıklı bir arkadaşımız. Ben 'Unutamam'ı sevdim. Bu hafta size bir film ve bir tiyatro önerim olacak. Tom Hanks ve Catherine Zeta-Jones'in başrollerini paylaştığı 'Terminal' adlı filmi ayıptır söylemesi Los Angeles'ta izledim. Bu iki ünlünün ve de Spielberg'in imzaları bu filmi izlemeniz için yeterli. İlgi çekici bir öykü, bir politik komedi. Sevgili Almula Merter'in tiyatro adına yaptıklarını takdir ettiğim için köşeme aldım 'Çığır Sahne'yi. Dün sezonu 'Salaklar Sofrası' ile açan 'Çığır Sahne'ye tiyatroseverleri desteğe çağırıyorum. Ferdi Merter, Naşit Özcan gibi değerlerin yanında Arzu Yanardağ, Berna Öztürk gibi genç isimler de bu yıl Çığır Sahne'deler. Yaşamdan kesitler sundum bu pazar da sizlere. Yine sevinçleriniz okyanuslar, üzüntüleriniz ise kum tanesi kadar olsun. Hoşkalın. 



</TEXT>
</DOC>
