<DOC>
<DOCNO> 299097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun31.html </URL>
<DATE> 2004/12/20/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Eşini öldüren Türk'e 9 yıl hapis 
</HEADLINE>
<TEXT>

     Hollanda'nın Zaandam kentinde, geçen Mart ayında, boşanmak üzere olduğu eşini sokak ortasında tabancayla vurarak öldürmekten suçlu bulunan Mustafa B. 37 , 9 yıl ağır hapis cezasına mahkum edildi. 
     Haarlem mahkemesinde görülen davada, mahkeme heyeti, zanlıyı, ''bilerek ve isteyerek ayrı yaşadığı eşini öldürmek'' ile suçladı ve iddia makamının istediği cezayı verdi. 
     Apeldoorn kentinde yaşayan sanık, mahkemede, eşiyle barışmak istediğini, kabul etmemesi üzerine dövdüğünü ve kendisini kaybederek kurşunladığını söyledi. 
     Kocasından dayak yediği için Zaandam kentindeki bir sığınma evinde barınan Gül Tanrıverdi'nin 32 , boşanma işlemleri devam ederken, çocuklarıyla birlikte sokağa çıktığı sırada eşiyle karşılaştığı ve eşinin kurşunlarına hedef olduğu belirtilmişti. 
     Olay, Hollanda'da büyük yankı yaratmış ve sığınma evlerinin güvenliği kamuoyunda tartışmaya açılmıştı. Olayı kınamak üzere Zaandam'da sessiz bir protesto gösterisi de düzenlenmişti. 
     Gül Tanrıverdi, kendisini izleyen eşinden kaçmak ve izini kaybettirebilmek için daha önce başka sığınma evlerinde kalmıştı. 
     
</TEXT>
</DOC>
