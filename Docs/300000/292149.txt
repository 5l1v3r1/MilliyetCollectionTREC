<DOC>
<DOCNO> 292149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur46.html </URL>
<DATE> 2004/11/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Aç kurt şehre indi .. 
</HEADLINE>
<TEXT>

     Kastamonu'da etkili olan kar yağışı nedeniyle ormanda aç kalan kurt, şehir merkezinde bir evin bahçesine girdi. Bahçedeki köpeklere saldıran kurt, ev sahibi kadın tarafından baltayla öldürüldü. 
     Alınan bilgiye göre, Kastamonu merkeze ve ilçelerine yağan ve yer yer 1 metreyi bulan kar yağışı, ormanda yaşayan hayvanların aç kalmasına neden oldu. 
     Ormanda aç kalan bir kurt, yiyecek bulmak için Kuzeykent Mahallesi'nde şehir çöplüğü yolu üzerinde Güler Yamak'a ait bahçeli bir eve girince, evdekilere korkulu anlar yaşattı. 
     Ev sahibi yaşındaki Güler Yakmak, dün akşam sobadan çıkan külleri boşaltmak için dışarıya çıktığında, bahçede beslediği köpeklerinin bir kurtla boğuştuğunu fark ettiğini söyledi. O sırada ne yapacağını şaşırdığını belirten Yakmak, şunları kaydetti 
     ''Bahçedeki köpeklerimin seslerini duyunca, kendi aralarında boğuşuyorlar zannettim. Daha sonra köpeklerimizin yanına kadar gittim. Dikkatli bakınca, köpeklerin, evimizin bahçesine kadar giren bir kurtla boğuştuğunu gördüm. Bunun üzerine baltayı alarak, kurdun çenesine vurdum. Köpekler de yere yığılan kurdu boğarak öldürdü.'' Güler Yakmak, 2 hafta önce de 2 kurdun evlerinin bahçesine girdiğini ve köpeklerinden 2'sini boğduğunu söyledi. 
     
     GEÇEN KIŞ DA AYI SALDIRMIŞ 
     Geçen kış da bahçelerine bir ayının girdiğini ifade eden Yamak, ''O zaman da kuru sıkı tabancayla onu korkuttuk. Ancak kaçarken, yine 2 köpeğimizi boğarak öldürdü. Bu ormanlarda kurtlar, tilkiler, ayılar, yani her türlü hayvan var'' dedi. 
     Eşini yıllar önce kaybettiğini, maddi durumlarının iyi olmaması nedeniyle de 6 kişi yaşadıkları evlerinin çevresini beton duvarla çeviremediklerini belirten Yamak, can güvenlikleri olmadığı için yetkililerden yardım beklediğini söyledi. 
     
</TEXT>
</DOC>
