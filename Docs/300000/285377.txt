<DOC>
<DOCNO> 285377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun46.html </URL>
<DATE> 2004/11/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Piyasalarda 'Florida' sendromundan korkuyor 
</HEADLINE>
<TEXT>

     Amerikalı seçmenler, kendilerini önümüzdeki dört yıl boyunca yönetecek yeni başkanlarını seçmek üzere sandık başına giderken yatırım ve ekonomi çevrelerinin, Florida'da kilitlenen 2000 yılı başkanlık seçimlerinde olduğu gibi bu seçimlerde de hangi adayın kazandığı konusunda bir karmaşa yaşanmasından büyük endişe duydukları kaydedildi. 
     Yüksek petrol fiyatları, düşen istihdam rakamları yüzünden zaten gerilim içinde olan Amerikalı yatırımcıların tercihinin hangi aday olursa olsun fark etmeksizin adaylardan birinin açık farkla seçimleri kazanmasından yana olduğu belirtiliyor. 
     Wall Street Journal gazetesinin haberine göre, özellikle borsalardaki düşüş ve doların zayıflamasından dolayı zaten endişe içinde olan para piyasalarında gerilimin son derece yüksek olduğu ifade ediliyor. 
     Gazeteye konuşan borsa uzmanları yaptıkları değerlendirmelerde, seçim sonrasında ortaya çıkacak bir siyasi belirsizliğin Watergate skandalından bu yana piyasalar üzerinde gerçekleşecek en olumsuz etkiyi yaratacağı görüşünde buluşurken, 2000 yılı seçimlerinde 5 hafta süren karmaşa yüzünden Nasdaq'da yüzde 14'lük bir gerileme olduğunu hatırlatıyorlar. 
     Seçimler sonrasında bir adayın açık farkla kazanması durumunda ise Amerikan piyasalarında yıl sonuna kadar kesintisiz sürecek bir yükselmenin yaşanacağını kaydeden yatırımcılar, böyle bir durumda, 2000 yılında yaşandığı gibi küçük yatırımcıların borsadan kaçarak altın hisselerine yönelme ihtiyacı duymayacağını ifade ediyorlar. 
     Gazetede yer alan analizde, seçim öncesinde yarışın başa baş geçmesinden dolayı sadece Amerikan piyasalarının endişe içinde olmadığı, Avrupa ve Japon borsalarındaki küresel yatırımcıların da satış yönündeki eğilimlerden olumsuz etkilendiği belirtiliyor. 
     Analizde, hangi aday kazanırsa kazansın ABD dolarının değer kaybetmeye devam edeceği ve bunun da Amerikan piyasalarını yabancı yatırımcılar için daha cazip hale getireceği kaydediliyor. 
     
</TEXT>
</DOC>
