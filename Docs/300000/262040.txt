<DOC>
<DOCNO> 262040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko16.html </URL>
<DATE> 2004/08/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Özelleştirmede elde edilen her 100 liranın 82 lirası harcamalara gitti 
</HEADLINE>
<TEXT>

     Özelleştirmeden bu yıl şimdiye kadar elde edilen her 100 liranın 82 lirası borçlanma hariç sermaye iştiraki, danışmanlık, ilan ve borç ödemeleri gibi harcamalara gitti. 
     Özelleştirme İdaresi verileri baz alınarak yapılan hesaplamaya göre, borçlanma dahil, bu yıl içinde özelleştirmeden elde edilen gelirin ise yüzde 71.1'lik bölümü kullanıldı. 
     2004 yılında özelleştirme işlemlerinden, blok satıştan 289.1, tesis ve varlık satışlarından da 663.6 trilyon lira olmak üzere toplam 952.7 trilyon liralık tahsilat gerçekleştirildi. 
     İdare'nin temettü gelirleri 244.8 trilyon lira olarak hesaplanırken, kapsamdaki kuruluşlara verilen borçlardan da 3.5 trilyon lirası tahsil edildi. 
     Kuruluşun diğer gelirlerin 44.4 trilyon lira olarak hesaplanırken, 198 trilyon liralık borçlanma ile birlikte 1 katrilyon 443 trilyon liralık kaynak elde edildi. 
     
     HARCAMALAR 

     Bu kaynağa karşılık özelleştirme kapsamındaki kuruluşlara 142.5 trilyon liralık ödeme yapıldı. 
     Bunlar içinde 76.7 trilyon lira ile en yüksek payı sermaye iştirakleri alırken, kuruluşlara kredi biçiminde verilen borçların tutarı 50.6 trilyon lirayı buldu. 
     Bu dönemde özelleştirmeye bağlı iş kaybı tazminatları için 11.1 trilyon lira, özelleştirme sonrası tazminat ve diğer personel ödemeleri için 2.2 trilyon lira, yüzde 30 erken emeklilik prim ödemeleri için ise 1.7 trilyon liralık kaynak kullanıldı. 
     ÖİB, denetim ve danışmanlık için bu yıl 1.7 trilyon liralık harcama gerçekleştirirken, ihale ilanı giderleri için de 651 milyar liralık harcama gerçekleştirdi. 
     
     BORÇ ÖDEMELERİ 

     İdare, bu yıl 751.9 trilyon lirası özelleştirme bono tahvil anapara geri ödemesi yaparken, bunların faiz ödemelerine de 116.2 trilyon liralık kaynak ayırdı. Böylece, İdare 868 trilyon lira borç ana para ve faiz ödemesi gerçekleştirdi. 
     Genel yönetim giderleri için 4.6 trilyon liralık kaynak İdare bütçesine aktarılırken, diğer kullanımların tutarı da 8.8 trilyon lira olarak belirlendi. 
     Böylelikle bu yıl içindeki toplam kullanım tutarı 1 katrilyon 26.5 trilyon lira olarak hesaplandı. 
     Bu kullanım borçlanma hariç toplam kaynağın yüzde 82.4'ü, borçlanma dahil toplam kaynakların ise yüzde 71.1'ine denk geliyor. 

     
</TEXT>
</DOC>
