<DOC>
<DOCNO> 290519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur49.html </URL>
<DATE> 2004/11/20/ </DATE>
<TIME> 20.41 </TIME>
<AUTHOR>  </AUTHOR>
<HEADLINE>
Samatya'da karaya oturan tanker çevre kirliliği oluşturmadı... 
</HEADLINE>
<TEXT>

     Samatya'da karaya oturduktan sonra su alarak ters dönen Türkiye Denizcilik İşletmeleri'ne TDİ ait ''Yakıt 1'' adlı tankerden bugün itibariyle herhangi bir çevre kirliliği oluşmadığı bildirildi. 
     Kıyı Emniyeti ve Gemi Kurtarma İşletmeleri KEGKİ Genel Müdürlüğü Basın Danışmanı Recep Canpolat, yaptığı yazılı açıklamada, dün saat 19.00 sıralarında Samatya açıklarında demirli vaziyette bulunan TDİ'ye ait geminin, hızı saatte 80 kilometreyi bulan kuvvetli lodos ve ''ağır denizler'' nedeniyle demir tarayarak karaya oturduğunu, makine dairesinden yara aldığını ve bu bölüme tamamen su dolduğunu belirtti. 
     Bulunduğu yerin kayalık olması ve sert rüzgar nedeniyle geminin parçalanmasını önleme çalışmalarının, KEGKİ ve TDİ tarafından müştereken başlatıldığını ve gemideki 6 personelin kurtarıldığını kaydeden Canpolat, şöyle devam etti 
     ''Yapılan sörveylerde geminin yük tanklarında gözle görülen herhangi bir hasar olmadığının anlaşılması üzerine ve bulunduğu yerin kayalık olması sebebiyle geminin ağır denizler nedeniyle parçalanarak çevre kirliliğine neden olmaması için römorkörler tarafından gemi baş tarafından tutularak müdahale edilmiştir. 
     Kazazede geminin yaklaşık 10 saat ağır denizler nedeniyle kayalara çarpması, yırtıkların genişlemesi ve yırtıklardan yoğun su alması sebebiyle gemi tumbo ters dönme olmuştur. Bugün itibariyle herhangi bir çevre kirliliği oluşmamıştır.'' 
     
</TEXT>
</DOC>
