<DOC>
<DOCNO> 282271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur42.html </URL>
<DATE> 2004/10/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Eşarbı yanlış bacağa bağlayınca... 
</HEADLINE>
<TEXT>

     Sivas'ın Gemerek İlçesi Eğerci Beldesi'nde 2 oğluyla kavga ettiğini gördüğü kişiyi bacağından bıçaklayarak öldürdüğü iddiasıyla tutuklanan sanığın yargılanmasına devam edildi. 
     Sivas 1. Ağır Ceza Mahkemesi'ndeki duruşmaya, tutuklu yargılanan 11 çocuk babası Şükrü Dikici 54 ile ölen Mehmet Yıldırım'ın 22 babası Ali Yıldırım katıldı. 
     Duruşmada söz alan sanık Dikici, beldede düğün salonu önünde oğulları Umut ve Mehmet'in 4-5 kişilik bir grupla kavga ettiğini gördüğünü, çocuklarını kavgadan ayırmak için yanlarına gittiği grubun, kendisine de saldırdığını öne sürdü. 
     Dikici, kalabalık arasında kaldığını, ancak Yıldırım'ı kendisinin öldürmediğini iddia etti. 
     
     YANLIŞ BACAĞA MÜDAHALE İDDİASI... 
     Duruşmada tanık olarak dinlenen Gemerek Devlet Hastanesi'nde görevli doktor Hatice Çakır, olay günü bacağından bıçakla yaralanan Mehmet Yıldırım'ın, aşırı kan kaybetmiş halde hastaneye getirildiğini söyledi. 
     Mehmet Yıldırım'ın, hastaneye getirilmesinden 6-7 dakika sonra şoka girdiğini, bilincinin yerinde olmadığını ifade eden Çakır, ''Maktulün sağ bacağında eşarp bağlıydı. Ama bıçak yarası sol bacaktaydı. Olay yerinde kanamayı durdurmak isteyenler, zannedersem diğer bacakta da kan görünce, o bacağa müdahalede bulunmuşlar'' dedi. 
     Mahkeme heyetinin ''Zamanında getirilse, doğru bacağa müdahale yapılsa, maktulün yaşama şansı var mıydı '' sorusu üzerine doktor Çakır, kanın durdurulması halinde yaşama şansının çok yüksek olacağını söyledi. 
     Duruşmada tanık olarak dinlenen maktulün bacağına bağlanan eşarbın sahibi Fındık Akalın ise kendisinin eşarbını verdiğini, ancak kimin bağladığını görmediğini ifade etti. 
     Mahkeme heyeti, evraktaki eksikliklerin tamamlanması için duruşmayı erteledi. 
     Gemerek İlçesi'ne bağlı Eğerci Beldesi'nde 26 Haziran 2004'te, bir düğünde çıkan kavgada Mehmet Yıldırım, bacağından bıçaklanmıştı. 
     Yıldırım, kaldırıldığı Gemerek Devlet Hastanesi'nde kan kaybından ölmüş, olayın ardından gözaltına alınan Şükrü Dikici, çıkarıldığı mahkemece tutuklanmıştı. 
     
</TEXT>
</DOC>
