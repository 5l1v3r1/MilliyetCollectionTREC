<DOC>
<DOCNO> 267009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/dunya/adun.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kara dul' izi 
</HEADLINE>
<TEXT>


Rusya'da düşen her iki uçakta da birer Çeçen kadın yolcu olduğu saptandı. Kadın teröristlerin bombaları uçakların tuvaletinde patlattıkları iddia edildi 

Cenk Başlamış MOSKOVA 


Rusya'da geçen salı düşen 2 uçaktan birinin terörist saldırıya uğradığı kesinleşirken, soruşturma, kuşkulu 2 Çeçen kadın üzerinde yoğunlaşmaya başladı. 
Rusya Federal Güvenlik Servisi FSB , dün uçaklardan birinin enkazında patlayıcı madde izi bulunduğunu açıkladı. Örgüt sözcüsü Sergey İgnatçenko, Moskova - Soçi seferini yaparken düşen TU - 154 tipi uçağın büyük olasılıkla terör kurbanı olduğunu bildirdi. Kuşkulu kişilerin isimlerinin belirlendiğini söyleyen İgnatçenko, Moskova - Volgagrad seferini yaparken düşen TU - 134 tipi uçağın enkazında ise yeni bir bulguya ulaşılamadığını açıkladı. 
89 kişinin yaşamına mal olan uçakların düşürülmesini El Kaide ile bağlantılı olduğu sanılan İslambuli Tugayı adlı bir örgüt üstlendi. 
Soçi uçağının yolcularından Çeçen kadını S. Cebirhanova'nın cesedinin teşhis edilmesi için hiçbir yakınının başvurmaması kuşku yarattı. Cebirhanova'nın uçağa son anda, büyük olasılıkla kimlik kontrolünden geçmeden bindiği anlaşıldı. Volgagrad'a giden uçağın yolcu listesindeki Amanta Nagayeva da kuşkulanılan ikinci Çeçen. Nagayava'nın parçalanmış cesedi dün bulunabildi. Bazı gazeteler, Çeçen kadınların bombaları uçakların tuvaletinde patlattığını yazdı. 
Savaşta yakınlarını kaybeden Çeçen kadınların kurduğu "Kara Dul Tugayı", çok sayıda intihar saldırısı düzenledi. 

Son senaryo 
Füze mi düşürdü 

İzvestiya gazetesi, facianın nedeni olarak uçakların füzeyle düşürülmüş olabileceği senaryosunu ortaya attı. 
Gazete, uçaklardan kaçırma sinyali alınmasının ardından 11 Eylül benzeri bir olayın yaşanmasından korkan askeri yetkililerin 2 uçağı da yerden atılan füzelerle düşürmüş olabileceğini yazdı. Gazete, teröristlerin hedefleri arasında Devlet Başkanı Vladimir Putin'in Soçi'deki konutunu ve Volgadonsk Nükleer Santralı'nı gösterdi. 


</TEXT>
</DOC>
