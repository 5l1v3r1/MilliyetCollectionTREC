<DOC>
<DOCNO> 273930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko07.html </URL>
<DATE> 2004/09/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'lilere göre halkın gündeminde zina yok 
</HEADLINE>
<TEXT>

     AB ile yaşanan TCK krizi en üst boyuta taşınırken AKP milletvekilleri Ankara'da esnaf ziyareti yaptı. Zina ile ilgili TCK'da düzenleme yapılmasını "halkın talebi" gerekçesine dayandıran AKP'liler bu kez halkın gündeminde TCK ve Zina konusunun bulunmadığını belirtti. 
     ANKA'nın edindiği bilgilere göre AB ile kriz tırmanıp, ülkedeki her çevre AB sürecini tartışırken AKP'li milletvekilleri Ankara'da sokağa inerek halkın gündemine belirlemeye çalıştı. AKP'liler özellikle çarşı pazar dolaşarak esnafın görüşlerini öğrenmeye koyuldu. 
     AKP'lilerin, esnaf ziyaretinden daha önceki TCK görüşmeleri sırasında, "Zinanın suç sayılmasını halk istiyor" görüşünün tersine "Halkın gündeminde kesinlikle zina ve TCK konusu bulunmuyor" sonucu çıktı. 
     Esnaf ziyaretine katılan AKP Ankara Milletvekili Eyyüp Sanay, gün boyunca çok büyük çoğunluğu esnaf olmak üzere yüzlerce vatandaşla yüzyüze görüşüp sohbet ettiklerini söyledi. Sanay, "Vatandaşlar iktidar partisi milletvekilleri olarak bizlere çok çeşitli konularda sorular yönelttiler. 
     Ancak ülkede sanki göz gözü görmez biçimde tozu dumana katan zina ve TCK konusunu soran, bunları merak edip neler olacağını öğrenmek isteyen, ya da kendi düşüncesini iletmeye çalışan bir tek kişi bile olmadı" dedi. 
     Sanay, medyada bu kadar yoğun bir tartışma olması nedeniyle vatandaşların bu konudaki görüşlerini öğrenmek için milletvekilleri olarak bazen kendilerinin konuyu açmak istediklerini vurgularken de, "Ancak hiç kimse bu konularla ilglenmiyor. TCK ve zina yalnızca gazeteciler ve politikacıların gündeminde. Sokağın gündeminde bu konular bulunmuyor" diye konuştu. 
     Sanay, halkın daha çok ekonomi üzerinde yoğunlaştığını, genel olarak esnafın işlerinde bir iyileşme olduğunu gözlediklerini, belediyelerden şikayetlerini dile getirenlerin de bulunduğunu belirtti. 
     
</TEXT>
</DOC>
