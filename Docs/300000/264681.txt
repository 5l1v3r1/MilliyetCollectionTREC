<DOC>
<DOCNO> 264681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun30.html </URL>
<DATE> 2004/08/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Şii milislere son çağrı Silahları bırakıp türbeden çıkın 
</HEADLINE>
<TEXT>

     Irak Başbakanı İyad Allavi, kutsal kent Necef'teki Şii milislere yönelik son çağrıda, ''silahları bırakmalarını ve Hz. Ali Türbesi'nden çıkmalarını'' istedi. 
     Allavi, Bağdat'ta düzenlediği basın toplantısında, ''Bu, onlar için son çağrıdır. Hz. Ali Türbesi'ni boşaltın, siyasi çalışmalara katılın ve ülkenin çıkarlarını göz önünde bulundurun'' dedi. 
     Başbakan Allavi, Şii lider Mukteda Sadr'dan hükümetin Necef'te çatışmaların sona erdirilmesi yönündeki isteklerini şahsen kabul etmesini istedi. 
     ''Kendisinden bu konuda haber aldığımız ve taleplerimizi uygulamaya hazır olduğu zaman, kendisini ve grubunu koruyacağız'' diyen Allavi, son çağrıyla ilgili süre vermedi ve çok yakında bu konuya çözüm bulunmasını istediklerini belirtti. 
     Allavi, hükümetin, silahlı milislerle pazarlık yapmayacağına ilişkin tavrını teyit etti. 
     
</TEXT>
</DOC>
