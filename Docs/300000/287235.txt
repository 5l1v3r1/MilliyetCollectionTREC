<DOC>
<DOCNO> 287235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur40.html </URL>
<DATE> 2004/11/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yarın Kadir Gecesi 
</HEADLINE>
<TEXT>

     Diyanet İşleri Başkanı Ali Bardakoğlu, Kadir Gecesi dolayısıyla, "Yakın ve uzak çevremizde savaş ve şiddetin yerini adalet ve sevginin, barış ve huzurun alması için dua edelim" çağrısında bulundu. 
     Bardakoğlu, yarın idrak edilecek olan Kadir Gecesi dolayısıyla yayınladığı mesajda, Kadir Gecesi'nin "Yüce Yaratan'ın insanlığa kurtuluş çağrısı olan Kur'an'ın indirilmeye başlandığı, esenlik ve güvenliğin her tarafa yayıldığı, sema kapılarının açıldığı, dua ve tövbelerin kabul edildiği bir kutlu gece" olduğunu ifade etti. 
     Bardakoğlu, mesajında "Değeri Kur'an'a dayanan bu gecenin en güzel şekilde değerlendirilmesi, ancak Kur'an'a yönelmekle ve onun eşsiz mesajını anlamakla olacaktır. Çünkü Kuran sonsuz bir hazinedir" dedi. 
     Diğer kutlu zamanlar gibi Kadir gecesinin de işlenen hatalara tövbe edip bağışlanma dileme zamanı olduğunu ifade eden Bardakoğlu, tövbenin günahla kirlenen ruhu yıkamanın ve yeniden dirilişin ifadesi, duanın ise "yalnızlaşan insanın yaratıcısına yaklaştığı en vasıtasız an" olduğunu bildirdi. 
     
</TEXT>
</DOC>
