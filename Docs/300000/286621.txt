<DOC>
<DOCNO> 286621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun18.html </URL>
<DATE> 2004/11/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Harrazi Barışçıl nükleer programımızdan vazgeçmeyeceğiz... 
</HEADLINE>
<TEXT>

     İran Dışişleri Bakanı Kemal Harrazi, ''İran'ın barışçıl nükleer programından vazgeçmeyeceğini'' söyledi. 
     Harrazi, Tahran'ı ziyaret eden Çin Dışişleri Bakanı Li Zhaoxing ile yaptığı görüşmeden sonra düzenlenen ortak basın toplantısında, Avrupalı üç ülkeyle yapılan görüşmelerin ''zorlu ve karmaşık'' geçtiğini söyleyerek, şöyle dedi 
     ''Ancak iki taraf da görüşmelerin sürmesine sıcak bakıyor. Görüşmelerin nasıl sonuçlanacağını bekleyip görmemiz lazım. Bu görüşmelerin sonucunda uzlaşmaya varılması herkesin yararınadır. Böylece biz açık hakkımız olan barışçıl nükleer teknolojiden yararlanacağız, diğer ülkeler de nükleer silah peşinde olmadığımız konusunda gerekli güveni kazanacaktır.'' İran'ın nükleer programında güven ortamı yaratmak için gerekli her türlü mekanizmayı sağlamaya hazır olduğunu söyleyen Harrazi, İran'ın savunma stratejisinde nükleer silahlara yer olmadığını, ancak nükleer teknolojiden yararlanmadaki açık ve yasal haklarında ısrarlı olduklarını vurguladı. 
     İran'ın nükleer dosyasının BM Güvenlik Konseyi'ne gönderilmesinin şimdilik ihtimal dahilinde olduğunu belirten Harrazi, şunları söyledi 
     ''Ancak İran'ın nükleer dosyasıyla ilgili soruna Uluslararası Atom Enerjisi Ajansı'nda UAEA çözüm bulunmalıdır. Bu dosyanın Güvenlik Konseyi'ne gönderilmesi için bir neden yoktur, Çin'in de ifade ettiği gibi bu dosyanın güvenlik konseyine gitmemesi ve soruna ajansta çözüm bulunmasından yanayız.'' 
     
     ABD'DEKİ BAŞKANLIK SEÇİMİ VE IRAK 
     Harrazi, ABD Başkanı George Bush'un yeniden seçilmesinin ''ABD'nin iç meselesi'' olduğunu söyleyerek, ''ABD halkı, kendi seçimini yapmıştır. Önemli olan ABD'nin İran'a karşı izlediği politikanın değişmesidir. ABD'nin İran siyasetinin olumlu yönde değişeceğini umuyoruz'' dedi. 
     ABD'nin İran'ın Ortadoğu'daki konumunu ve bölgede istikrar ve barışın sağlanmasındaki önemli rolünü göz ardı etmemesi gerektiğini söyleyen Harrazi, İran'ın Afganistan ve Irak'ta çok etkin rol oynayabileceğine dikkati çekti. 
     Irak Başbakanı İyad Allavi'nin ''İran'ın Irak'ın içişlerine karıştığı'' iddialarını reddeden Harrazi, ''İran, Irak'ta olumlu bir rol oynamaktadır, aksini iddia edenler bu konuda kanıt ve belge sunmalıdırlar. İran'ın, Irak hükümeti ve halkıyla yakın ilişkileri vardır. Irak'ta geçici hükümetin seçimleri zamanında yapmasını ve halkın iradesine dayanan bir yönetimin işbaşına gelmesinin umuyoruz'' diye konuştu. 
     
     ÇİN DIŞİŞLERİ BAKANI Lİ 
     Li de İran'ın nükleer dosyasıyla ilgili soruna UAEA'da çözüm bulunmasından yana olduklarını, İran'ın nükleer dosyası konusunda uluslararası toplum ve ajansla işbirliği yapmayı sürdüreceğine ilişkin güvence verdiğini söyledi. 
     İran'ın dosyasının Güvenlik Konseyi'ne gidip gitmeyeceğini bilemeyeceğini söyleyen Li, bu dosyanın daha uygun yöntemlerle çözülmesinin daha iyi olacağını ve bu konunun görüşmelerle halledilmesi gerektiğini kaydetti. 
     İran ziyaretinden önce ABD Dışişleri Bakanı Colin Powell ve İngiltere Dışişleri Bakanı Jack Straw ile yaptığı telefon görüşmesinde İran'ın nükleer programını değerlendirdiklerini kaydeden Li, ''Onlara İran'ın dosyasının ajansta çözülmesinden yana olduğumuzu ve bu dosyanın Güvenlik Konseyi'ne götürülmesinin sorunu daha da karmaşık hale getireceğini söyledik'' dedi. 
     Harrazi ve Li görüşmede ayrıca, iki ülke arasındaki 25 yıl süreli petrol ve doğal anlaşması, ekonomik ilişkiler, İran'ın nükleer programı, Afganistan, Irak ve Ortadoğu ile uluslararası gelişmeleri değerlendirdiler. 
     
</TEXT>
</DOC>
