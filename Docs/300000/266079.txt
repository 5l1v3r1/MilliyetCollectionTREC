<DOC>
<DOCNO> 266079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur19.html </URL>
<DATE> 2004/08/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Liseli Ayşegül'ün katil zanlısı olarak kuzeni gözaltında... 
</HEADLINE>
<TEXT>

     İzmir'in Bornova İlçesi'nde, evinde 60 yerinden bıçaklanarak öldürülen lise öğrencisi 16 yaşındaki Ayşegül Eren'in, evde parmak izleri tespit edilen kuzeni İ.A. 17 katil zanlısı olarak gözaltına alındı. 
     Asayiş Şube Müdürü Hüseyin Toptaş yönetimindeki soruşturmayı derinleştiren Cinayet Büro Amirliği ekipleri, lise öğrencisi Eren'in katil zanlısının belirlenmesi amacıyla yaklaşık 100 kişinin ifadesine başvurdu. 
     Araştırma sonucu, Eren'in egzoz tamirciliği yapan ve ailesi Şanlıurfa'da olduğu için anneannesinin evinde kalan teyzesinin oğlu İ.A'nın, cinayet günü evin çevresinde görüldüğü tespit edildi. 
     Kimlik Tespit ve Olay Yeri İnceleme Şube Müdürlüğü ekipleri, evde yaptıkları incelemede, masa ve bardak gibi eşyaların üzerinde yabancı bir kişiye ait çok sayıda parmak izi buldu. 
     Bunun üzerine arama çalışmalarına başlanan İ.A'nın, cinayetten sonra Şanlıurfa'daki ailesinin yanına gittiği belirlendi. Dün İzmir'e dönen İ.A. polis ekiplerince gözaltına alındı. 
     Polis, 17 yaşında olduğu için İ A.'nın ifadesini alamadı. Emniyet Müdürlüğü'nde yapılan karşılaştırmada, evde bulunan parmak izlerinin İ.A.'ya ait olduğu tespit edildi. Arkadaşları, İ.A'nın, Ayşegül Eren'e ''platonik ilgi duyduğunu'' iddia ederken, suç aleti bıçağın bulunamadığı bildirildi. 
     Asayiş Şube Müdürlüğü'nde işlemleri tamamlandıktan sonra Çocuk Şube Müdürlüğü'ne teslim edilen İ.A. daha sonra savcılığa sevk edilecek. 
     
     OLAY 

     Mustafa Kemal Lisesi öğrencisi Ayşegül Eren, 3 gün önce Bornova Özkanlar'daki evlerine dönen babası Erkan Eren tarafından boğazı kesilmiş halde bulunmuştu. Anne Fatma Eren'in, çocukları Aylin ve Emre ile Didim'deki yakınlarının yazlığında tatilde olduğu, Ayşegül'ün bütünleme sınavlarına hazırlanmak için evde kaldığı belirlenmişti. 
     Ayşegül Eren'in komşuları, olay günü evden yarım saat boyunca çığlıklar geldiğini, ancak genç kızın babasıyla tartıştığını zannettiklerini söyledi. 
     Mustafa Kemal Lisesi 9. sınıf öğrencisi Eren, 5 dersten kaldığı için yaz okuluna devam ediyordu. Annesi ve iki kardeşi Didim'de yazlıkta olan Eren'in cesedi, önceki gün babası tarafından bulundu. Boğazı kesilen, vücudunda da 30'u sıyrık şeklinde 90 bıçak darbesi bulunan genç kızın tecavüze uğramadığı belirlendi 

     
</TEXT>
</DOC>
