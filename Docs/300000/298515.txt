<DOC>
<DOCNO> 298515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo13.html </URL>
<DATE> 2004/12/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Uşakspor - Fenerbahçe maçı biletlerinin büyük bir bölümü satıldı 
</HEADLINE>
<TEXT>

     Uşakspor'un, Türkiye Kupası'nda 22 Aralık'ta evinde Fenerbahçe ile oynayacağı karşılaşmanın biletlerine taksit uygulaması yapıldığı, biletlerin büyük bölümünün satıldığı bildirildi. 
     İkinci Futbol Ligi B Kategorisi A Grubu'nda liderliğini 15 puan farkla sürdüren Uşakspor'da, hafta sonundaki Alanyaspor ve Türkiye Kupası'ndaki Fenerbahçe maçlarının hazırlıkları, günde çift idmanla devam ediyor. 
     İdmanlarda Alanyaspor ve Fenerbahçe karşılaşmalarının taktik çalışmasını yaptıklarını belirten Teknik Direktör Hayri Obüs, ''Oyuncularım her iki karşılaşmada da galip gelmek için istekli. Öncelikle Alanyaspor'u yenerek ligde yakaladığımız galibiyet serisini devam ettirmek istiyoruz'' dedi. 
     Alanyaspor maçının ardından futbolculara bir gün izin vereceğini bildiren Obüs, ''İznin ardından Fenerbahçe karşılaşması hazırlığını 21 Aralık Salı günü yapacağımız tek idmanla tamamlayacağız. Bizim için önem arz eden iki karşılaşmadan da en iyi sonuçla ayrılacağımıza inanıyorum'' diye konuştu. 
     
     FENERBAHÇE MAÇININ BİLETLERİ 
     Bu arada, Türkiye Kupası'nda Fenerbahçe ile yapılacak maçın biletlerinin satışına 5 gündür devam edildiğini bildiren Uşakspor Kulübü Müdürü Hasip Hayırcı, şimdiye kadar 3 bin 500 biletin satıldığını söyledi. 
     Hayırcı, şunları kaydetti 
     ''Biletlerden büyük bir çoğu, açık tribün bileti. Ayrıca tüm biletler için kredi kartına iki taksit uygulaması başlattık. Bu uygulamayı başlatmamızın amacı, taraftarlarımızın nakit para ile alım gücünü sağlayamamaları. Taksitli satışlarımız sadece stat gişesinde yapılmakta.'' 
     
</TEXT>
</DOC>
