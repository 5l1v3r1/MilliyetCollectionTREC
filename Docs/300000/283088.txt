<DOC>
<DOCNO> 283088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun11.html </URL>
<DATE> 2004/10/25/ </DATE>
<TIME> 01.25 </TIME>
<AUTHOR>  </AUTHOR>
<HEADLINE>
Gül Irak'ta herkesin katılımıyla adil bir seçimin yapılması önemli... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Irak'ta herkesin katılımıyla adil bir seçim düzenlenmesinin önemli olduğunu söyledi. 
     Türkiye'nin de aralarında bulunduğu 11 Akdeniz ülkesinden oluşan Akdeniz Forumu'nun 11. Dışişleri Bakanları toplantısında konuşan Gül, Irak'taki gelişmelere ilişkin görüşlerine açıkladı. 
     ''Irak'ta işlerin kötüye gittiğini'' belirten Gül, ''Iraklıların gelenek görenek ve psikolojilerini bilmeden yapılan hareketler sonucu işler kötüye gidiyor'' dedi. 
     Özellikle Amerikalı televizyon kanallarının Irak'a yönelik önyargılı tutumlarını eleştiren Gül, ''Irak sanki ilkel bir toplum, hiç aydını, vatanseveri, medeniyeti yok gibi davranılıyor, Iraklılar da gururlu insanlar'' diye konuştu. 
     Irak'taki seçimlerin önemine değinen Gül, ''seçimlere herkesin katılması gerektiğini ve herkesin politik platformda politik mücadele vermek zorunda olduğunu'' belirtti. Dürüst bir seçim için seçmen listelerinin önemli olduğunu'' vurgulayan Gül, ''şaibesiz bir seçim için herkesin elinden gelen yardımı yapması gerektiğini'' söyledi. 
     Seçimlerden sonra yeni anayasanın hazırlanacağını belirten Gül, bu bakımdan bütün grupların seçime katılmasının önemli olduğunu kaydetti. 
     Irak ile ilgili Mısır'da düzenlenecek toplantıya atıfta bulunan Gül, ''Herkesin bu toplantıya hazırlıklı gelmesi gerektiğini'' belirtti ve ''Türkiye olarak Irak için faydalı olacak her şeye katılırız'' dedi. 
     
     BASINLA SOHBET 
     Toplantı sonunda kaldığı otelde basınla sohbet toplantısı düzenleyen Gül, ''AB aralık zirvesinde Türkiye için ters bir şey olacağına ihtimal vermediğini'' söyledi. 
     Kopenhag zirvesinde kriterlerini yerine getirilmesi halinde müzakerelerin vakit geçirilmeden açılması sözü verildiğini hatırlatan Gül, Türkiye'ye verilen sözlerin tutulmasını beklediklerini ifade etti. 
     AB liderlerinin Kopenhag zirvesinden sonraki zirvelerde de bu sözlerini tekrar tekrar tescil ettiklerini hatırlatan Gül, ''imza atmak önemli, ama onların uygulanması da önemli, atılan anlaşmalara imza atmak AB'nin en sadık ilkelerinden biri'' diye konuştu. 
     Gül, AB anayasasıyla, AB'nin Türkiye ile tam üyelik müzakerelerini açmasını farklı farklı konular olduğunu belirtti ve iki konunu birbiriyle karıştırılmasını eleştirdi. 
     Gül'ün, yarın yapılacak toplantılar sırasında Fransa Dışişleri Bakanı Michel Barnier ile ikili bir görüşme yapması bekleniyor. 
     Abdullah Gül, yarın sona erecek Akdeniz Forumu'nun ardından öğle saatlerinde Hollanda'nın Lahey kentine geçecek. 
     
</TEXT>
</DOC>
