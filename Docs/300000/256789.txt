<DOC>
<DOCNO> 256789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko12.html </URL>
<DATE> 2004/07/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erdoğan imzalı 2005 yılı bütçe çağrısı yayımlandı... 
</HEADLINE>
<TEXT>

     Başbakan Recep Tayyip Erdoğan, hükümetin başlıca hedefinin, ekonomik istikrarı sağlamış, rekabetçi bir piyasa yapısı oluşturmuş, sürdürülebilir bir kalkınma ortamını yakalamış, bunun nimetlerini de adil şekilde dağıtan, yoksulluğun ve yolsuzluğun giderildiği, özgür ve müreffeh insanların barış içinde yaşadığı, çağdaş dünya ile entegre olmuş demokratik bir Türkiye misyonunu gerçekleştirmek olduğunu bildirdi. 
     2005 Yılı Bütçe Çağrısı Resmi Gazete'nin bugünkü sayısında yayımlandı. 
     Başbakan Erdoğan imzalı Bütçe Çağrısı'nda, hükümetin, vatandaşların uygarca bir yaşam standardına ulaşması yolunda en önemli engellerden birini teşkil eden yapısal ve ekonomik sorunların ortadan kaldırılması için son derece kararlı, disiplinli ve rasyonel politikalar izlediği belirtildi. 
     Halkın büyük destek ve anlayışıyla uygulanan bu politikalar ile enflasyonun tek haneli rakamlara düşürülmesi, ekonomik canlanmanın sağlanması ve bütçe açığının azaltılması başta olmak üzere çok sayıda başarılı sonuçlara ulaşıldığı kaydedilen çağrıda, daha birçok başarılı sonuca ulaşacağı da vurgulandı. 
     
     PROGRAM HEDEFLERİNE UYULACAK 
     Para politikaları ile eş güdümlü uygulanan maliye politikaları sonucunda enflasyonun düşme eğilimini sürdürdüğü, bunun da ekonominin istikrara kavuşma sürecini hızlandırdığı görüşüne yer verilen çağrıda, bu olumlu gelişmelerin sürdürülmesinin, makroekonomik dengelerin korunabilmesine, maliye alanındaki güçlü politikaların kararlılıkla uygulanmasına ve yapısal reform programının hedefe ulaşmasına bağlı olduğuna da dikkat çekildi. 
     Bütçe Çağrısı'nda, bu amaçla 2005 yılı bütçesinin de program hedefleri ile uyumlu bir şekilde hazırlanıp Meclis'e sunulacağı belirtildi. 
     
     2005 YILI 
     Bütçe Çağrısında 2005 yılına ait temel politikalar da şöyle ifade edildi 
     ''2005 ve izleyen yıllarda borçların sürdürülebilirliğini sağlayacak faiz dışı fazla verilmesine devam edilecek, kamu harcamalarında etkinlik ve verimliliğin artırılması, mali disiplinin güçlendirilmesi, vergi politikalarının daha sağlıklı uygulanabilmesi için vergi idaresinin yeniden yapılandırılması, vergi tabanının genişletilmesi ve kayıtdışı ekononominin önlenmesi konusunda gerekli bütün tedbirler alınacaktır. 
     Hükümetimiz, enflasyonla mücadele ve ekonomide istikrar sağlanması hedeflerine bağlı kalmakla beraber, reformların başarı ile devam ettirilebilmesi için toplumun fakir kesimlerinin sosyal korunmaya alınmasının öneminin bilincindedir. Bu amaçla, elde edilen kamu kaynaklarının toplumun en fazla ihtiyaç duyan kesimlerine aktarılmasını sağlamaya yönelik sosyal destek programlarının daha iyi bir şekilde uygulanması suretiyle sosyal içerikli harcamaların etkinliğinin artırılmasına devam edilecektir.'' 
     
     YENİ TL'NİN UYGULANDIĞI İLK BÜTÇE 
     Reformlara bağlı olarak her bütçenin yeni bir yaklaşımla hazırlanacağının da altı çizilen Bütçe Çağrısı'nda, devletin sahip olduğu imkanların ve toplanan vergilerin en etkin şekilde kullanılması ve azami seviyede hizmete dönüşebilmesi için gelişmiş ülkelerde uygulanan stratejik planlama ve performansa dayalı bütçelemeye geçilmesi konusundaki çalışmaların devam edeceği bildirildi. 
     2006 bütçesi ile birlikte orta vadeli program ve mali plan çerçevesinde çok yıllı bütçeleme sürecine girileceği de hatırlatılan çağrıda, kuruluşların yeni bütçeleme anlayışına dönük çalışmaları dikkatle takip etmeleri istendi. 
     Çağrıda, 2005 bütçesinin Yeni Türk Lirasının uygulandığı ilk bütçe olduğuna da işaret edildi. 
     Kamu kuruluşlarının 2005 bütçe tekliflerini de analitik bütçe sınıflandırma esasına göre yapacakları kaydedilen çağrıda, önümüzdeki yıl tahakkuk esaslı muhasebe sisteminin yaygınlaştırılması çalışmalarının devam edeceği de vurgulandı. 
     
     TEKLİFLER NASIL HAZIRLANACAK 
     2005 Yılı Bütçe Çağrısı'nın son bölümünde, kamu kuruluşlarının ödenek tekliflerine ilişkin şu esaslar yeraldı 
     ''Yapısal reformlara paralel olarak, konsolide bütçeden kaynak alan her bir kurumun, 2005 yılı bütçe çalışmalarında kuruluş amaçlarını esas alması, hizmet mükerrerliklerine yol açmaması, yapmakta olduğu hizmetlerin devamına gerek duyulması halinde ise sadece öncelikli ve temel hizmetlerin yürütülmesi için gerekli ödenek talebinde bulunması esas olacaktır. 
     Genel ve katma bütçeli kuruluşlar, 2005 yılı ödenek tekliflerini YPK Kararı ile belirlenen makroekonomik büyüklükler ve ödenek teklif tavanları içinde kalmak suretiyle hazırlayacaklardır. Belirlenen ödenek tavanları, gösterge niteliğinde olup, kurum ve kuruluşların ihtiyaçları ve bütçe imkanları çerçevesinde Maliye Bakanlığı ve DPT ile yapılacak görüşmeler sonucunda yeniden belirlenebilecektir.'' 
     
</TEXT>
</DOC>
