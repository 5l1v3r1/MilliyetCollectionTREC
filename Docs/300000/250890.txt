<DOC>
<DOCNO> 250890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo11.html </URL>
<DATE> 2004/06/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Galatasaray'dan açıklama Roque Junior işi henüz bitmedi 
</HEADLINE>
<TEXT>

     Galatasaray Kulübü Futbol Şubesi Üyesi Fatih Gökşen, transfer çalışmalarının tüm hızıyla sürdüğünü, ancak Brezilyalı futbolcu Roque Junior'u henüz kadrolarına katmadıklarını söyledi. 
     Kulüp başkanı Özhan Canaydın'ın yurtdışındaki görüşmelerinin sürdüğünü vurgulayan Fatih Gökşen, ''Henüz bitmiş birşey yok. Bittiğinde zaten internet sitemizde anında açıklayacağız. Bu transfer olabilir de olmayabilir de'' diye konuştu. 
     
     ''SAIDOU'YU MONACO TAKİPTEYDİ'' 
     Fatih Gökşen, Kamerunlu futbolcu Saidou'nun transferinin çok fazla dikkati çekmediğini vurgulayarak, ''Ancak, Saidou'yu alarak çok akıllı bir iş yaptık'' dedi. 
     Saidou'nun ''süper'' bir transfer olduğunu ifade eden Gökşen, şunları söyledi 
     ''Bu futbolcu kendisini Türkiye'de ispatladı. 4 yılda her sezon 34 maç oynayabilmiş bir isim var mı . Saidou'yu Fransa'dan Monaco ve Nantes kulüpleri de takip ediyordu.'' Genç yönetici, Conceiçao'yu da alarak orta alanda biri savunmaya biri hücuma yönelik 2 oyuncu transfer ettiklerini hatırlatarak, Roque Junior'u da kadrolarına katmaları durumunda yalnızca bir ''10 numara'' transferine ihtiyaç duyacaklarını anlattı. Gökşen, bunun için de Gallardo ile temasların gelecek haftadan itibaren yeniden gerçekleşeceğini sözlerine ekledi. 
     
</TEXT>
</DOC>
