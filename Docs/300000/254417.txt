<DOC>
<DOCNO> 254417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo16.html </URL>
<DATE> 2004/07/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbulspor'a başkan adayı çıktı Borçları ödemeye hazırım 
</HEADLINE>
<TEXT>

     Yönetimi, Tasarruf Mevduatı Sigorta Fonu'na TMSF devredilen İstanbulspor'a, başkan adayı çıktı. 
     İşadamı Tezcan Altay, Mecidiyeköy'deki işyerinde düzenlediği basın toplantısında, İstanbulspor Kulübü Başkanlığı'na aday olduğunu açıkladı. 
     Altay, İstanbul'un adını taşıyan İstanbulspor'u yaşatmayı ve daha iyi yerlere getirmeyi hedeflediğini kaydederek, ''Devletten bu konuda bize yardımcı olmasını bekliyoruz. Devletin bir an önce İstanbulspor yönetimini kongre veya başka bir yolla devretmesini istiyoruz. Ligler başlamadan bu olayın gerçekleşmesi gerekiyor'' diye konuştu. 
     İstanbulspor'un devlete olan borcunu peşin olarak ödemeye hazır olduğunu anlatan Tezcan Altay, ''Eğer başkanlığa gelirsem, bu borçları hemen, hem de peşin olarak devlete öderim. Ayrıca kulübün futbolculara ve diğer kişilere olan borçlarını da üstlenirim. Başkan olursam, şu anda oynayan veya takımdan gidip de alacağı olan futbolcuların bu paralarını son kuruşuna kadar öderim'' ifadelerini kullandı. 
     Çok güçlü bir yönetimle göreve gelmeyi hedeflediklerini ve yönetim kurulu listesini 12 Temmuz Pazartesi günü açıklayacağını anlatan Altay, ''Yönetimimizi Fenerbahçe, Galatasaray ve Beşiktaş'tan daha güçlü bir şekilde oluşturuyoruz. Aralarında Erdal Acar ve Turgut Yılmaz da bulunacak'' dedi. 
     Kendisinden başka başkan adaylarının da çıkabileceğini belirten Altay, ''Devletimiz bu konuda bir an evvel karar almalı. Başka adaylar da çıkabilir. Bu adaylar arasından İstanbulspor'u başarıya taşıyabilecek, maddi sıkıntıları giderebilecek kişi ve yönetimi göreve getirilmeli. Ben kendime ve ekibime güveniyorum. İstanbul'un adını taşıyan bu güzide kulübümüzü yaşatmak ve başarılara taşımak amacındayız'' dedi. 
     Altay, Brezilyalı bir teknik adam ve 2 futbolcuyla anlaşmaya vardıklarını, göreve gelmeleri halinde takıma Riva'da değil, yurtdışında kamp yaptıracaklarını ifade ederek, ''Liglerin başlamasına az bir süre var. Önümüzdeki hafta içinde bu konuda karar alınmalı. Bizim ilk hedefimiz İstanbulspor'u ligde tutmak, sonra da zirveye oynatmak. Takımı Güngören'den kurtarıp, yeni bir stat yapmayı planlıyoruz'' diyerek sözlerini tamamladı. 
     
</TEXT>
</DOC>
