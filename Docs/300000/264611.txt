<DOC>
<DOCNO> 264611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/ydemirkol.html </URL>
<DATE> 2004/08/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Basketbol felsefesi 
</HEADLINE>
<TEXT>



İlk 11'deki 6 Fenerbahçeli oyuncunun yanı sıra Daum'un ruhu da sahadaydı. 4 - 2 - 4'e yakın diziliş ve oyuncu pozisyon tercihleriyle. Misal Önder'in savunma göbeğinde yer alışıyla. Ama sahadaki futbol gerçekliği, Daum'un zihniyetinin Yanal'ca yontulmuş haliydi. 
Kaleyi bulan ilk şutun gole dönüşmesinden önce, Yanal'ın takımı 4 hatta 5 kişiyle rakip savunmanın içine yerleşip alan genişletiyordu. Savunma oyuncuları özellikle çapraz uzun paslarla, topu en boş olması muhtemel hücumcumuza yolluyor, akınlar bu bölgeden başlatılıyordu. Buradan mümkünse organize bir pozisyon aranıyordu. Yoksa karambolden artanlar toplanıyordu. Oyun planlarını - belki de futbol felsefesini - basketbolden esinlenerek oluşturduğunu bildiğimiz Yanal'ın bu planına fast - break tarzı diyebiliriz. Bu mantıkla gidersek, golden sonra daha cüretkar saldıran Belarus'un bıraktığı boş alanları kullanma çabamızı ise bir "Lakerball Showtime" yorumu olarak görebiliriz. Çünkü Emre'nin top dağıtıcılığını, kanat bindirmelerini, hızlı ama daha düzenli kontr akınlarda kullanmaya çalıştık. Karambolden artanları toplamak öncelikli olmaktan çıktı. 
Bu oyun, yorumlayanın bakış açısına ya da ruh haline göre, orta sahayı hiç önemsemeyen bir felsefe olarak kabul edilebilir. Ya da tam tersi. Hücum ve savunma oyuncularının birlikte bu alanı kaplamasına yönelik bir sistem olarak da. Çünkü oyuncular konsantrasyonlarını kaybetmedikleri bölümlerde bu bölgeye hep hakim olduk. Ama bir kişinin konsantrasyon ya da alan kaybı bu alanı kolay geçilebilir yaptı. Yani, riskler fazlaydı. Bu anlarda Belarus, Avrupa görmüş Gleb, Kutuzov gibi oyuncularla kalemizi kolay buldu. Yanal'ın bu riskleri ortadan kaldırmak için çok sevdiği erken taktik faulleri neden kullanmadığını ise anlayamadık. Bir başka önemli eksiklik ise Emre ve Nihat'a sahip olmamıza rağmen duran toptaki plansızlıktı. İkinci yarıda yapılan değişikliklerde ise göze çarpan isim Muzzy'di. İngiliz Kemal, Yanal'ın aklına bir alternatif düşürmüş olmalı. Ondan Emre'nin bölgesinde çıpa olarak yararlanılabilir. Böylece Emre de, topu daha etkin ve tehditkar kullanabileceği hücum dörtlüsünün soluna geçebilir. Hakan'ı kanattan besleyen böyle bir maestro heyecan verici olabilir. Sonuç ve ikinci yarıdaki oyunun bundan başka bir anlamı yok. Sonuç olarak bu oyun yine yorumlayanın ruh haline göre umut ve heyecan verici olabilir. Ya da Fenerbahçe yorumcusuysanız rezalet. 



</TEXT>
</DOC>
