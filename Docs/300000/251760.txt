<DOC>
<DOCNO> 251760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonyas02.html </URL>
<DATE> 2004/06/29/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Soyunma kabinine kamera yerleştirip gizli çekim yapmış .. 
</HEADLINE>
<TEXT>

     Antalya'da plajdaki soyunma kabinine kamera yerleştirerek, görüntü çektiği iddiasıyla yakalanan sanık, 5 milyar 800 milyon lira para cezasına çarptırıldı. 
     AA muhabirinin aldığı bilgiye göre, Konyaaltı Sahili'ndeki bir plaj işletmesinin güvenlik görevlisi, M.D'nin kadınlara ait soyunma kabinine girdiğini fark etti. Görevlinin kabini kontrol etmesi üzerine M.D'nin kabine astığı havlunun altına kamera yerleştirdiği belirlendi. Güvenlik görevlilerince yakalanan M.D, polise teslim edildi. 
     Ahlak Büro Amirliği ekiplerine gözaltına alınan sanığın, çantasında soyunma kabinlerindeki görüntülerin yer aldığı 3 kasetle, bir evde çekildiği anlaşılan porno kaset bulundu. 
     Isparta'da bir battaniye fabrikasının sahiplerinden olduğu ve kısa süreliğine Antalya'ya geldiği öğrenilen zanlı, emniyetteki sorgusunun ardından adliyeye sevk edildi. 
     Cumhuriyet Savcısı tarafından sorgulanan M.D, TCK'nın 426. Maddesi uyarınca, ''Halkın ar ve haya duygularını inciten veya cinsi arzuları tahrik ve istismar eder nitelikte genel ahlaka aykırı yayın yapıp, yaymak'' suçlamasıyla, 5 milyar 800 milyon lira para cezasına çarptırıldı. M.D'ye para cezasını ödemesi için 10 gün süre tanındı. 
     Adliyede getirilişi ve serbest kalması sırasında yüzünü gizleyen M.D'nin ifadesinde, soyunma kabini görüntüleriyle porno içerikli görüntülerin yer aldığı kasetlerin kendisine ait olmadığını iddia ettiği öğrenildi. 

     
</TEXT>
</DOC>
