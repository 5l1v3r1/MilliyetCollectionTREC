<DOC>
<DOCNO> 284653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo13.html </URL>
<DATE> 2004/10/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hagi Fatih Akyel beğendiğim bir oyuncu... 
</HEADLINE>
<TEXT>

     Galatasaray Teknik Direktörü Gheorghe Hagi, Fenerbahçe ile sözleşmesini karşılıklı olarak fesheden Fatih Akyel'in zor bir dönem geçirdiğini ve herkesin ona yardımcı olması gerektiğini söyledi. 
     Hagi, Florya Metin Oktay Tesisleri'nde düzenlediği basın toplantısında, Fenerbahçe ile ilişkisini bitiren ve adı Galatasaray ile anılan Fatih için şunları söyledi 
     ''Fatih çok iyi ve tecrübeli bir oyuncu. Galatasaray'da yetişti, ama anladığım kadarıyla bir hata yaptı. Hepimiz insanız ve hata yaparız. Kişisel olarak benim beğendiğim bir oyuncu olduğunu söyleyebilirim. İçinde bulunduğu sıkıntılı dönemde herkes kendisine yardımcı olmalı. Yine kişisel fikrim, Milli Takım'ın da ona ihtiyacı olabileceğine inanıyorum.'' Gheorghe Hagi, şimdiden devre arası ile ilgili transfer haberlerinin yapıldığını ve gazetelerde bazı oyuncuların gönderilerek bazı oyuncuların alındığını vurgulayarak, ''İçinde bulunduğumuz durumda transfer konuşmanın kesinlikle zamanı değil. Bu tür görüşmeler olsa bile devre arasına kadar kesinlikle içimizde saklanmalı'' dedi. Adı, gönderilecek futbolcular arasında gösterilen Conçeicao ile ilgili olarak da Hagi, ''Bu oyuncu 1 aydır sakat, herkes bunu biliyor. Eski formuna kavuşmasını bekliyorum. Kendisi benim oyuncumdur. Ancak orta sahadaki tercih sayımın fazla olması tabii ki bazılarını yedek veya kadro dışı olarak bırakabiliyor'' diye konuştu. 

     
</TEXT>
</DOC>
