<DOC>
<DOCNO> 265494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo16.html </URL>
<DATE> 2004/08/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fenerbahçe'de, Kayserispor mesaisi yarın başlayacak... 
</HEADLINE>
<TEXT>

     Fenerbahçe, Birinci Süper Lig'in 4. haftasında Kayserispor ile yapacağı maçın hazırlıklarına yarın akşam gerçekleştireceği çalışmayla başlayacak. 
     İstanbulspor maçının ardından teknik direktör Christoph Daum'un verdiği izinle günü dinlenerek geçiren sarı-lacivertliler, akşam saatlerinde Samandıra Tesisleri'nde biraraya gelerek antrenmana çıkacak. 
     Sarı-lacivertlilerin, Fenerbahçe Şükrü Saracoğlu Stadı'nda yapılan bakım çalışmaları nedeniyle Kayserispor maçını rakibinin sahasında veya başka bir sahada oynama isteği konusunun da yarın çözümlenmesi bekleniyor. 
     Bu arada 31 Ağustos'ta sona erecek transfer dönemi öncesi, teknik direktör Daum'un kaleci isteğine Rüştü'yü FC Barcelona'dan kiralayarak yanıt vermek isteyen sarı-lacivertli kulübün yöneticilerinin, bu transferin gerçekleşmesi için menajerler ve İspanyol kulübün yetkilileriyle görüşmelerini sürdürdüğü öğrenildi. 
     
</TEXT>
</DOC>
