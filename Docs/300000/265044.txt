<DOC>
<DOCNO> 265044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo08.html </URL>
<DATE> 2004/08/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İstatistiklere göre, Denizli'de Beşiktaşın yüzü gülüyor 
</HEADLINE>
<TEXT>

     Beşiktaş ile Denizlispor, yarın yapacakları maçla birlikte Birinci Futbol Ligi'nde 27. kez karşılaşacak. 
     İki ekip arasında 28 Ağustos 1983'te Ali Sami Yen Stadı'nda yapılan ve 3-1 Beşiktaş'ın üstünlüğüyle tamamlanan karşılaşmayla başlayan rekabette, bugüne dek 26 lig maçı yapıldı. 
     Bu maçların 16'sında siyah-beyazlılar sahadan galip ayrılırken, Denizlispor ise 3 galibiyet alabildi, 7 maç ise berabere sonuçlandı. 
     Geride kalan maçlarda Beşiktaş'ın toplam 46 golüne karşılık, ''Horozlar'' 25 gol kaydetti. 
     Geçen sezon yapılan maçlarda Beşiktaş deplasmanda 3-2, İstanbul'da da 3-1'lik skorlarla galip geldi. 
     
     DENİZLİ'DEKİ MAÇLAR 
     Beşiktaş, genel toplamdaki üstünlüğünü, Denizli'deki maçlarda da sürdürdü. 
     Siyah-beyazlılar, Denizli'deki 13 maçın 8'ini kazanırken, 2 kez yenildi, 3 kez de berabere kaldı. 
     Denizli'de siyah-beyazlıların 24 golüne, yeşil-siyahlılar 13 golle karşılık verdi. 
     
     DENİZLİSPOR'UN GALİBİYET HASRETİ 
     Sezona iyi bir başlangıç yaparak ilk 2 maçını kazanan Denizlispor, henüz galibiyeti olmayan Beşiktaş karşısında uzun süredir maç kazanamıyor. 
     Yeşil-siyahlı ekip, lig tarihinde sadece 3 galibiyet aldığı Beşiktaş'ı toplamda 12, kendi evinde ise 10 maçtır yenemiyor. 
     Siyah-beyazlı takım karşısında ligdeki son galibiyetini 1995-96 sezonunda İstanbul'da 4-0'lık sonuçla alan Denizlispor, 5 Mayıs 1996 tarihindeki bu maçın ardından rakibi karşısında galip gelemiyor. 
     ''Horozlar'' kendi evinde ise 1985-86 sezonunda, 23 Mart 1986'da 1-0 galip geldiği maçın ardından 18 yıllık dönemde Beşiktaş ile oynadığı son 10 maçta galibiyete hasret kaldı. 
     
</TEXT>
</DOC>
