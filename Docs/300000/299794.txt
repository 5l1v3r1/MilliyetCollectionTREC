<DOC>
<DOCNO> 299794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun25.html </URL>
<DATE> 2004/12/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Merkel'in genel sekreteri istifa etti, partisine 500 bin euro ceza 
</HEADLINE>
<TEXT>

     Alman Hıristiyan Demokrat Birlik Partisi CDU genel sekreterliği görevine getirildiği 2000 yılından önce, menajerlik yaptığı elektrik şirketi RWE'den 2001 yılının nisan ayına kadar maaş aldığı ve ucuza elektrik kullandığı gerekçesiyle yoğun şekilde baskı altına giren Laurenz Meyer, görevinden istifa etti. 
     Meyer, bugün başkent Berlin'de CDU Genel Başkanı Angela Merkel ile görüşmesinden sonra yaptığı açıklamada, Merkel'e istifasını sunduğunu, kendi aldığı istifa kararından dolayı öfkeli olmadığını ve Merkel'e başarılar dilediğini, birlikte önemli çalışmalar yaptıklarını söyledi. 
     Meyer, ''Bir şeyler değiştirmek için politikaya atıldım. Yaptığım çalışmalardan her zaman büyük zevk aldım. Ancak şu sıralar çalışmalarımın partiye faydadan çok zarar verdiğini gördüm'' dedi. 
     Meyer'in yerine, CDU Federal Meclis Grubu Genel Sekreteri Volker Kauder'in CDU genel sekreterliği görevine getirilmesi bekleniyor. 
     Essen Başsavcısı Wilhelm Kassenböhmer, dün yaptığı açıklamada, ''adını bildirmediği bir kişinin RWE şirketi ve Meyer hakkında rüşvet suçundan suç duyurusunda bulunduğunu'' belirtmişti. 
     Meyer, daha önce kendisine yönelik suçlamayla ilgili olarak, RWE şirketinin kendisine danışmanlık amacıyla maaş ödemeyi sürdürdüğünü, ucuz elektrik bağlanmasının da şirketin bir geleneği olduğunu söylemiş, CDU Genel Başkanı Angela Merkel de Meyer'in görevinde kalacağını açıklamıştı. 
     
     MERKEL, MEYER'İN YERİNE KAUDER'İ ÖNERECEK 

     CDU Genel Başkanı Angela Merkel, bugün görevinden istifa eden CDU Genel Sekreteri Laurenz Meyer'in yerine CDU Federal Meclis Grubu Genel Sekreteri Volker Kauder'i parti Yönetim Kurulu'na önereceğini söyledi. 
     Merkel, Kauder ile düzenlediği basın toplantısında, Meyer'in kararına partinin çıkarları doğrultusunda olduğu için saygı duyduğunu, birlikte 4 yıl boyunca çok iyi bir şekilde çalıştıklarını kaydetti. 
     Angela Merkel, parti Yönetim Kurulu'na önereceği Kauder'in partiyi çok iyi tanıdığını ve kendisiyle birlikte gelecek yıl yapılacak bazı eyalet seçimlerinde başarılı olacaklarına inandığını söyledi. 
     Kauder de, yeni görevinin büyük bir sorumluluk olduğunu, Merkel ile bugüne kadar çok iyi birlikte çalıştıkları için bu görevi severek kabul ettiğini söyledi. 
     Birlik partileri CDU CSU yöneticileri, Kauder'in çok iyi bir seçim olduğunu, kendisinin rakip parti üyeleri arasında da saygı gördüğünü ifade ettiler. 
     Sosyal Demokrat Parti SPD Genel Sekreteri Klaus Uwe Benneter ise Merkel'in gittikçe daha yalnız kaldığını belirterek, ''Merkel, Meyer'i çok daha önce görevinden almalıydı'' dedi. 
     
     CDU'YA CEZA 

     Bu arada, Alman Federal Meclis Başkanı Wolfgang Thierse, Hıristiyan Demokrat Birlik CDU partisi Hessen eyalet teşkilatından, bağış skandalından dolayı 500 bin euro ceza ödemesini talep etti. 
     Federal Meclis'ten yapılan açıklamada, CDU Hessen parti teşkilatının, Ferrero adındaki gıda maddesi üreticisinden aldığı yüklü miktardaki bağışı yıllarca raporlarında belirtmediği kaydedildi. 
     Thierse, daha önce de CDU Hessen parti teşkilatının, yurtdışında bulunan yasadışı hesaplarından dolayı 21 milyon euro ceza ödemesine karar vermişti. 
     
</TEXT>
</DOC>
