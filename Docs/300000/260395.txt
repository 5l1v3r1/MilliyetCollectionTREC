<DOC>
<DOCNO> 260395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/siyaset/asiy.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den türban uyarısı 
</HEADLINE>
<TEXT>


Cumhurbaşkanı, AKP'nin "reform" dediği Kamu Yönetimi Yasası'nın 22 maddesini veto etti. Sezer, türbanın önünün açılmaya çalışıldığını, bunun Anayasaya aykırı olduğunu vurguladı 

ANKARA Milliyet 


Cumhurbaşkanı Ahmet Necdet Sezer, AKP hükümetinin "reform" olarak nitelendirdiği 60 maddeden oluşan Kamu Yönetiminin Temel İlkeleri ve Yeniden Yapılandırılması Hakkında Kanun'un 22 maddesini Türkiye'nin yönetim biçimini değiştireceği gerekçesiyle veto etti. Sezer, yasayla türbanın önünün açılmaya çalışıldığını belirterek, AKP'ye "türbanı destekleyen partilerin kapatıldığını" anımsattı. 
Veto ettiği 13 maddede, merkezi idarenin yetkilerinin sınırlandığını, yerel yönetimlere genel sorumluluk verildiğini vurgulayan Sezer, bunun Anayasa'ya aykırı olduğunu kaydetti. Sezer, böylece, "tekil devlet" modeli yerine, "yerel ağırlıklı devlet" modeli yolunun açıldığını, bunun da amaçlanmasa da Anayasa'da öngörülmeyen bir yönetim modeline geçilmesine neden olabileceğini bildirdi. 

Sınırsız özgürlük olmaz 
Sezer, yasanın 4. maddesinde de "kişilerin hak ve özgürlüklerinin önündeki engelleri kaldırmak" düzenlemesinde hak ve özgürlüklerin ülkenin bölünmezliği, demokratik ve laik cumhuriyeti ortadan kaldırmaya yönelik etkinliklerin sınırlandırılacağına ilişkin Anayasa kurallarına bilinçli olarak yer verilmediğini belirtti. 
Sezer, böylece bunlara aykırı davranışların "yaptırımsız" bırakılacağı sonucu yaratıldığını vurguladı. 
5. maddede "kamu hizmetlerinden yararlanmada ayrımcılık yapılamayacağının" düzenlendiğini anımsatan Sezer, böylece hedef kitle olarak seçilen kamu çalışanları ve öğrenciler için türban yasağının kaldırılmasının amaçlandığını vurguladı. Bunun, 4. maddeyle pekiştirildiğini kaydeden Sezer, Anayasa Mahkemesi, AİHS ve AİHM kararlarıyla kamusal alanda türbanın yasaklandığını hatırlattı. 

'Laikliğin ağır ihlali' 
Sezer, "Bunlar Türkiye Cumhuriyeti'nde türban konusunu, geriye dönülemeyecek biçimde gündemden çıkarmıştır" ifadelerini kullandı. 
Sezer, Anayasa Mahkemesi'nin RP ve FP'nin kapatılmasına ilişkin kararlarında, türbanın, üniversitelerde takılmasının desteklenmesini ve güçlü bir siyasi sembol olarak kullanılıp TBMM'ye taşınmasını, Türkiye'de laiklik ilkesinin ağır ihlali olarak nitelendiriğini de anımsattı. 

Yasama yetkisi devri 
Sezer, veto ettiği 11. maddeyle de yerel yönetimlere hizmetleri özelleştirme yetkisi tanındığını, bunun da yasama yetkisini devretme anlamına geldiğini kaydetti. Yasanın 3 ayrı maddesiyle yolsuzlukla mücadelede teftiş kurullarının yerine dış denetimin Sayıştay'a, iç denetimin üst yöneticilere verildiğini belirten Sezer, Sayıştay'a Anayasa'yla sadece "mali denetim" yetkisi verildiğinden, bunun da Anayasa'ya aykırı olduğunu vurguladı. 


</TEXT>
</DOC>
