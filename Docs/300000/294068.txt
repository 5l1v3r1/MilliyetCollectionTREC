<DOC>
<DOCNO> 294068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun09.html </URL>
<DATE> 2004/12/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Belçika basını Türkiye'ye Avrupa'dan karışık mesajlar 
</HEADLINE>
<TEXT>

     Belçika basını, 17 Aralık zirvesi öncesinde Türkiye-AB ilişkilerini değerlendiren haber ve yorumlara geniş yer verirken, Ankara ile AB arasında bir ''güven krizi'' çıkması olasılığından söz ediyor. 
     ''Le Soir'' gazetesi, bugünkü baskılarında yer verdiği ''Avrupa'nın karışık mesajları'' başlıklı haberinde, Türkiye ile tam üyelik müzakerelerinin başlatılmasına ilişkin AB koşullarının Ankara'da uyandırdığı tepkileri yansıttı. 
     ''Türkiye, AB ile bir güven krizi yaşamaya mı hazırlanıyor '' sorusunu gündeme getiren gazete, Dışişleri Bakanı Abdullah Gül'ün, AB'den net mesajlara ihtiyaç olduğuna yönelik açıklamalarına yer verdi. 
     ''Oysa Türkiye'ye verilen mesajlar karmaşık'' diyen gazete, AB zirvesinde açıklanacak belgenin ilk taslağının Ankara'da ''soğuk duş'' etkisi yaptığını, AB'nin yeni taleplerinin Türkiye'de eleştirildiğini belirtti. 
     Türk işçilerinin serbest dolaşım haklarının sürekli kısıtlanabilmesi önerisinin ''AB'de bir ilk'' olduğuna dikkati çeken ''Le Soir'', Ankara'nın 30 yıldır anlaşmazlık içinde olduğu Kıbrıs Rum kesimini süratle tanınmak durumunda kalacak olmasına da değindi. 
     Gül'ün, AB zirvesine kadar yanlış adım atmamaya özen gösterdiğini ve siyasi taktik unsuru olan mevcut taslak metnin değişebileceğini söylediğini belirten gazete, Ankara'nın zirveye kadar yoğun diplomatik savaşı sürdüreceğini yazdı. 
     Dışişleri Bakanı Gül'ün, Kıbrıs Rum kesiminin tanınmasının olanaksızlığına işaret ettiğini belirten ''Le Soir'', Başbakan Recep Tayyip Erdoğan'ın da, Belçika Meclis Başkanı Herman de Croo ile görüşmesi sırasında, ''AB adaylardan komşuları ile sınır sorunu olmamasını istiyor. O zaman Kıbrıslı Rumlar nasıl AB üyesi oldular'' dediğini anlattı. 
     Türkiye'de insanların kafasında, AB'nin adaletsiz bir yaklaşım sergilediği görüşünün çok güçlü olduğunu ifade eden ''Le Soir'', Rumların, Annan Planı'nı reddettikten sonra AB üyesi olabildiklerini hatırlattı. 
     Muhafazakar ''La Libre Belgique'' gazetesi, bugünkü haberinde, Başbakan Erdoğan'ın bazı Avrupalı liderleri, Türkiye'yi iç politikaya alet etmekle suçladığını belirterek, Türk Başbakan'ın kararlı gözüktüğünü ve Ankara'nın yapabileceği her şeyi yaptığını belirttiğini yazdı. 
     Ankara'da çok yoğun bir diplomasi trafiği olduğunu, Belçika Meclis Başkanı'ndan sonra Dışişleri Bakanı Karel De Gucht'un da bugün başkentte olacağını bildiren gazete, ''Türk hükümeti, kamuoyu önünde AB'ye olan sarsılmaz güvenini teyit etmeyi sürdürüyorsa da, halkının yüzde 75'i AB üyeliğinden yana olan bu ülkede kötümserlik artıyor'' dedi. 
     Türkiye'nin AB üyeliği yaklaştıkça Avrupalıların yeni kriterler icat ettikleri duygusunun Ankara'da hakim olduğunu, zirve taslak belgesinde, başlatılacak müzakerelerin askıya alınabilmesi olasılığının yer bulduğunu, Türkiye'nin ayırımcı bir yaklaşımı reddettiğini ve diğer adaylarla eşitlik istediğini belirten ''La Libre Belgique'', Belçika hükümetinin Türkiye'ye ''tartışmasız evet'' denilmesinden yana olduğunu, bu görüşe göre müzakerelere Kıbrıs Rum kesimi tanınmadan başlanabileceğini de yazdı. 
     ''La Derniere Heure'' gazetesi de, ''Türkiye'ye Belçika desteği'' başlıklı haberinde, Brüksel hükümetinin konuya ilişkin kararını yansıtarak, ''Bazıları müzakereler başlamadan önce Kıbrıs sorununun çözümünü istiyor, ama Belçika bunun bir önkoşul olmadığını, sorunun tam üyelikten önce çözülmesi gerekeceğini düşünüyor'' ifadesini kullandı. 

     
</TEXT>
</DOC>
