<DOC>
<DOCNO> 261095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko11.html </URL>
<DATE> 2004/08/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşveren ''vasıfsız işçi'' istiyor... 
</HEADLINE>
<TEXT>

     Türkiye İş Kurumu'na başvuranların çoğunluğunu vasıflı, Kurum tarafından işe yerleştirilenlerin büyük bölümünü ise vasıfsız adayların oluşturduğu belirlendi. 
     İş bulmak için Kurum'a başvuranların yaklaşık üçte ikisini oluşturan "vasıflı" elamanların işe yerleştirilenler içindeki oranı ise üçte birde kalıyor. Buna karşılık, başvuranların yüzde 39'unu oluşturan vasıfsızların oranı, işe yerleştirilenlerde yüzde 63'e ulaşıyor. İşe yerleştirilenlerin başvuranlara oranı vasıflılarda yüzde 7.9'da kalırken, vasıfsızlarda yüzde 21.4'e çıkıyor. 
     Türkiye İş Kurumu'nun iş gücü piyasasına ilişkin istatistiklerine göre, mayıs ayında bir iş bulmak için İş- Kur'a aralarında mimar, mühendis, hemşire, ebe ve tıp teknisyenleriyle ağır vasıta şoförlerinin de yer bulunduğu 228 bin 595 kişi başvurdu. Başvuranların yüzde 61.2'sine denk gelen 139 bin 793'ünü vasıflı işçiler oluşturdu. İş- Kur'dan iş isteyenlerin yüzde 39'unu oluşturan 88 bin 802'si ise herhangi bir vasfı bulunmadığını bildirdi. 
     
     İŞVEREN VASIFSIZ İŞÇİ İSTİYOR 

     İş-Kur'dan iş bekleyenlerin toplam 30 bin 69'u işe yerleştirilirken, bunların büyük bölümünü vasıfsız işçiler oluşturdu. İşe yerleştirilenlerin yüzde 63.2'sine denk gelen 19 bin 5'inin vasıfsız olduğu dikkati çekti. Bu da işverenlerin vasıfsız işçi talebinin daha fazla olduğunu ortaya koydu. İşe yerleştirilenlerin sadece yüzde 36.8 oranındaki 11 bin 64'ü vasıflı işçilerden oluştu. 
     
     İŞSİZLERİN 3'TE İKİSİ VASIFLI 

     Bir iş bulmak için İş-Kur'a başvuran, ancak henüz iş bulamayanların sayısı mayıs sonu itibariyle 622 bin 583 olarak belirlendi. Bunların üçte ikisine denk gelen 403 bin 374'ünü vasıflı işçiler oluşturuyor. İş-Kur'dan iş bekleyenlerin yüzde 35'ini oluşturan 219 bin 479'i ise herhangi bir vasfı olmadığını bildirdi. 
     
     İŞSİZLERİN ÇOĞU İLKOKUL MEZUNU 

     İş-Kur'a bir iş bulmak için başvuranların yüzde 41'ini ilkokul, yüzde 19'unu lise ve dengi okul, yüzde 14'ünü de orta ve dengi okul mezunları oluşturuyor. 
     İşe yerleştirilenlerin ise yüzde 'ü ilkokul, yüzde 14'ü lise ve dengi okul, yüzde 12'si de orta ve dengi okul mezunu. 
     Kurum'dan iş bekleyenlerin ise yüzde 38'ini ilkokul, yüzde 20'sini lise ve dengi okul, yüzde 14'nü de orta ve dengi okul mezunlarının oluşturduğu belirlendi. 

     
</TEXT>
</DOC>
