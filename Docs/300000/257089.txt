<DOC>
<DOCNO> 257089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko27.html </URL>
<DATE> 2004/07/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şahenk Bir nişanlılık yaşadık ancak evlenme konusunda anlaşamadık 
</HEADLINE>
<TEXT>

     Doğuş Holding Yönetim Kurulu Başkanı Ferit Şahenk, Garanti Bankası'nın çoğunluk hisselerinin alınmasına ilişkin Banca Intesa ile görüşmelerin sonlandırılmasına ilişkin olarak, ''Doğuş Grubu olarak bir fırsatı kaçırdığımıza inanmıyorum'' dedi. 
     Şahenk, Banca Intesa ile görüşmelerin sona erdirilmesine ilişkin düzenlediği basın toplantısında, soruları yanıtladı. 
     Banca Intesa ile hangi prensiplerde anlaşamadıklarının sorulması üzerine Şahenk, bu tip görüşmelerde gizlilik anlaşması olduğu için gizli kalması gereken önemli hususlar bulunduğunu söyledi. 
     Bu görüşmelerden neler öğrendiklerinin sorulması üzerine Ferit Şahenk, Türk bankacılık sektörünün, çalışanı, teknoloji, yatırımları ve sunduğu hizmetlerle dünya standartlarının çok üstünde olduğunu vurgulayarak, ''Bu tip görüşmelerde sizin ikinci büyük ortak olarak kaldığınız bir ortamda, çalışanınızın, geri kalan hissenizin geleceği ile ilgili bazı prensiplerin, fiyatların çok önüne çıktığını gördük'' dedi. 
     Şahenk, ayrıca, Garanti Bankası'nı daha fazla tanıma imkanı bulduklarını, Banca Intesa ile görüşmelerde özellikle bankanın raporlama sistemleri, kalitesi ve insan kaynağıyla ilgili aldıkları izlenimlerin kendilerini gururlandırdığını söyledi. Şahenk, ''Bankanın ne kadar doğru yönde gittiğini gösterdi'' diye konuştu. 
     
     ''EVLENMEYE DÖNÜK PRENSİPLERDE ANLAŞAMADIK'' 

     Başka bir yabancı bankayla ortaklık düşünüp düşünmedikleri sorusuna Şahenk, ''Biz hiçbir zaman bir yabancı banka arayışında olmadık. Şu anda değiliz, ileride de olmayacağız'' yanıtını verdi. 
     Banca Intesa'nın yöneticilerinin müzakereler için kendilerinin geldiğini, çok hevesle ve çok mutlu olarak görüşmelere tekrar başladıklarını belirten Şahenk, şunları söyledi 
     ''Bu bir ayrılık değil. Bu kadar samimiyetle bu tür prensipler üzerinde müzakere ettikten sonra, bu kadar huzurla el sıkışmanın, dostluğun bir göstergesi olduğunu bir kere daha gördük. 
     Fakat şuna inanıyorum, Türkiye bankacılık sektörü daha birçok gelişmeye, daha birçok yabancı yatırımcının gelmesine açıktır. Bu potansiyele sahiptir. Bu potansiyeli değerlendirecek sadece Garanti Bankası değil, birçok müessese Türkiye'de mevcuttur.'' İlk 3 ayda özkaynak getirisi en yüksek bulunan, bankacılık dışındaki finans kurumlarına yatırımları olan, enflasyonun ve faizlerin düştüğü ortamda faiz ve komisyon gelirleri büyüyen Garanti Bankası'na yabancıların yatırım yapmasının çok normal olacağını vurgulayan Şahenk, şöyle dedi 
     '''Bizim stratejik anlamda kapımız açık ama bir arayışımız yok. Onun için de Doğuş Grubu olarak bir fırsatı kaçırdığımıza da inanmıyorum. Fırsat bir kereliktir, iki kereliktir. Bizim bir stratejimiz vardır. Bu stratejiye uygun şekilde, prensiplere uygun şekilde beraberlik olabiliyorsa o mutlu bir evliliktir. Biz, nişanlılık devri yaşadık ama evlenmeye dönük prensiplerde anlaşamadık.'' Ferit Şahenk, Garanti Bankası'nın amacının, uluslararası bir ortakla bölgesel olarak Türkiye Cumhuriyeti'nin bayrağını taşıyacak ve Garanti Bankası'nı uluslararası bir isim halinde bankacılık yapacak hale getirmek olduğunu kaydetti. 
     
     ''BANKAMIZA GÜVENİYORUZ'' 

     Banca Intesa ile dostluk havasının devam ettiğini belirten Şahenk, bundan sonra izleyecekleri stratejiye ilişkin olarak, ''Garanti bankası aynı stratejisini devam ettirecektir. Karlı bir bankadır. Son 3 senede Türkiye'deki ortamda piyasa yüzdesini artırmıştır, bilonçosunu büyütmüştür'' dedi. 
     Garanti Bankası'nın hisselerinin satışından elde edecekleri kaynağı nerelerde kullanacaklarına ilişkin soru üzerine Şahenk, şöyle dedi 
     ''Böyle bir fonla ilgili bir düşüncemiz yoktu. Milli Piyango gibi bir özelleştirmeye bakıyoruz. Ama, bunun katiyetle Garanti Bankası'nın hisselerinin yüzde 40'ının satışıyla gelecek bir fonla yapılması diye bir şey yoktur. Tabii ki, grubumuz yapmış olduğu işleri daha iyi yapabilmek için fırsatlar bakabilir ama bugüne kadar bu fonla Bunu yapalım, şunu yapalım diye birşeyimiz yoktur.'' Şahenk, Intesa görüşmesinde nişanı atanın kim olduğu sorusuna, ''Nişanı atmak için iki tarafın anlaşmaması lazım. Eğer anlaşmamanın sonucunda bizden bir salise evvel Intesa atmışsa, bunu onlar atmış olsun. Prensiplerde anlaşılmadıktan sonra bir yere gidemezsiniz'' karşılığını verdi. 
     
     ''KENDİNİZİ ALDATILMIŞ HİSSEDER MİSİNİZ '' 

     BDDK ile Çukurova Grubu'nun anlaştığını anımsatan gazetecinin, ''Intesa, Yapı ve Kredi Bankası ile görüşmeye başlarsa, kendinizi aldatılmış hisseder misiniz '' diye sorması üzerine Şahenk, Yapı ve Kredi Bankası'nın Türk bankacılık sektörünün gelişmesine aracı olmuş başarılı bir banka olduğunu ifade etti. 
     ''Bu gelişmeler, Türkiye için inşallah pozitif olur'' diyen Şahenk, Intesa-Garanti görüşmesinin sona erdirilmesi ile Çukurova Grubu-BDDK anlaşması arasında bağlantı olmadığını söyledi. 
     Intesa'nın Türkiye'ye gelmesinin, bilhassa Garanti Bankası'na daha fazla çalışma azmi vereceğini kaydeden Şahenk, ''Biz bankamıza güveniyoruz. Bize rekabette daha itici de bir güç olabilir'' dedi. 
     Ferit Şahenk, Intesa ile görüşmelerde fiyat sorunu çıkıp çıkmadığına ilişkin soruya karşılık, ''Bugünkü bilgilendirmeden sonra, bu safhada artık görüşmelerin olmayacağı besbellidir. Bununla ilgili gelişmeleri oturup konuşacak safhalara daha gelememiştik. Prensip safhasını geçememiştik. Onun için oralara gelmeden fiyatta bir problem olabilmesi mevzu bahis değildir'' dedi. 
     Derecelendirme kuruluşu Standard Poor's'un konuyla ilgili değerlendirmesine ilişkin sorular üzerine Şahenk, ''Standard Poor's takdirinde şöyle demiştir Garanti Bankası'nın notu değişmez. Doğuş bir fırsat kaçırmıştır. Bu, bir analiz değildir, düşüncedir. Düşünceyi taktir ederiz. Fırsatı kimin kaçırıp kaçırmadığını zaman gösterecektir'' dedi. 

     
</TEXT>
</DOC>
