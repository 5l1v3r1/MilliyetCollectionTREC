<DOC>
<DOCNO> 268280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas25.html </URL>
<DATE> 2004/09/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İran'dan Cat Stevens'a izin 
</HEADLINE>
<TEXT>

     Rock ve pop müziğin ''ahlak dışı'' kabul edilip dinlenmesinin yasaklandığı İran'da, Müslümanlığı seçtikten sonra ''Yusuf İslam'' adını alan İngiliz şarkıcı ve bestekar Cat Stevens, artık serbest olarak dinlenebilecek. 
     İslami Propaganda Örgütü Müzik Departmanı Müdürü Rıza Mahdavi, AFP'ye yaptığı açıklamada, ''Batı'daki her şeyin kötü olmadığını İranlı gençlere göstermek için, İslam'ı gönülden seçen Cat Stevens'ın şarkılarını pazara sunma kararı aldık'' dedi. 
     Cat Stevens'ın şarkılarının bulunduğu kasetlerin ve CD'lerin 21 Eylülde müzik marketlerde olacağını belirten yetkili, ünlü şarkıcının toplam 75 şarkısının bu albümlerde yer alacağını, albümlerin kapağında, Cat Stevens'ın biyografisiyle şarkı sözlerinin İngilizce ve Farsça olarak bulunacağını da kaydetti. 
     Şarkıların doğunun ahlaki değerlerine uygun kriterlere göre seçildiğini vurgulayan Mahdavi, ünlü şarkıcıyı İran'a davet edeceklerini de ifade etti. 
     Mahdavi, Cat Stevens kasetlerinin 1 dolar yaklaşık 1,5 milyon lira , CD'lerininse 3 dolar yaklaşık 4,5 milyon lira civarında fiyatlarla satılacağını bildirdi. 
     1948'de doğan Cat Stevens, 1977'de din değiştirerek İslam'ı seçmiş ve Yusuf İslam adını almıştı. Eserlerini bilhassa 1971'den itibaren veren sanatçı, ''Tea for the Tillerman'', ''Teaser and the Firecat'', ''Catch Bull at Four'', ''Buddha and the Chocolate Box'' isimli, büyük beste zenginliği taşıyan 4 albüm yayımlamıştı. 
     İran'da kısa bir süre önce de, efsanevi rock topluluğu Queen ile İranlı bir aileden gelen, homoseksüel olan ve AİDS'ten ölen Freddy Mercury'e izin çıkmıştı. 
     
</TEXT>
</DOC>
