<DOC>
<DOCNO> 276060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/dunya/axdun01.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önce İslamiyeti anlatıp sonra da özür dilediler' 
</HEADLINE>
<TEXT>


Bırakılan İtalyan kadın rehineler, kendilerini kaçıranları 'dindar ve nazik Müslümanlar' diye tanımladılar 


Irak'ta teröristlerin elinde 3 hafta rehin kaldıktan sonra önceki gece serbest bırakılan 2 İtalyan yardım gönüllüsü kadın, Irak'ta kendilerini rehin alan kişilerin önce kendilerine İslamın ilkelerini anlattıklarını, serbest bırakırken de kendilerini kaçırdıkları için özür dilediklerini açıkladı. Kadın görevliler, Iraklı teröristlerin, kendilerine İngilizce'ye çevrilmiş bir Kuran - ı Kerim hediye ettiğini de belirttiler. 

Saygılıydılar 
Bir bayram havasında Roma'ya dönen Simona Pari 29 ile Simona Torretta 29 , yaptıkları açıklamada, kendilerini kaçıran kişileri "dindar ve nazik Müslümanlar" olarak tanımladı. Kaçırılmalarının ardında Simona Pari ile korkulu saatler yaşadıklarını anlatan Simona Torretta, "Öldürülmekten korktuğumuz anlar da oldu, Pari ile gülüştüğümüz anlar da. Irak'ta ne yaptığımızı anlamalarının ardından ilişkiler düzeldi. Bize son derece saygılı davrandılar" dedi. 

Hediye Kuran 
Simona Torretta, "Bizi kaçıranlar, serbest bırakılmamız öncesinde bize içinde İngilizce mealinin de yer aldığı bir Kuran - ı Kerim hediye ettiler" diye konuştu. 
Torretta ve Pari'nin, Roma'ya ulaşmalarının ardından verdikleri ifadede, "Rehine olarak tutulduğumuz süre içinde hep aynı yerde kaldık. Gözlerimiz hep bağlıydı. Yüzlerini göremedik" dedikleri belirtildi. 

Milyon dolarlık fidye tartışması 

İtalyan kadın rehinelerin serbest bırakılması için İtalya'nın teröristlere 1 milyon dolar 1.5 trilyon TL fidye ödediği iddiaları tartışma yarattı. İddia, İtalya Dışişleri Bakanı Franco Frattini tarafından kesin bir dille yalanlanırken, İtalyan Meclisi Dış İlişkiler Komitesi Başkanı Gustavo Selva, fidye ödendiğine inandığını söyledi. Selva, "Hükümetinki resmi yalanlama. Hükümet fidye ödemiş durumuna düşmek istemez" dedi. 


</TEXT>
</DOC>
