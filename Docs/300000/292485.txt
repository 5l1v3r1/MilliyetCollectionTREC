<DOC>
<DOCNO> 292485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas09.html </URL>
<DATE> 2004/11/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Uludağ'ın da gözü Rus turistlerde... 
</HEADLINE>
<TEXT>

     Kış turizminin önemli merkezlerinden Uludağ'daki işletmeciler, gözlerini Rus turiste dikti. 
     İşletmelerin Rusya'ya yönelik tanıtım atağı meyve vermeye başlarken, Rus turistler, ''Beyaz cennet''te henüz sezon açılmadan yılbaşı tatili için rezervasyon yaptırdı Güney Marmara Turistik Otelciler ve İşletmeciler Birliği GÜMTOB Başkanı Işık Uğurtuğ, AA muhabirine yaptığı açıklamada, Uludağ'da karın biraz gecikmeli olsa da yağmasıyla işletmecileri tatlı bir telaşın aldığını, tesislerin birçoğunun sezon hazırlıklarını tamamladığını bildirdi. 
     Türkiye'deki alternatif kayak merkezlerinin artmasına rağmen, kayağın yanı sıra renkli geceleri, sanatsal ve kültürel etkinliklerin yoğunluğu nedeniyle güncelliğini koruyan Uludağ'da, 2004-2005 kayak sezonunun da cıvıl cıvıl geçmesini beklediklerine işaret eden Uğurtuğ, bazı otellerin kayak pistlerinin ilk müşterilerini ağırlamaya başladığını, telesiyej ve liftlerin çalışmaya başladığını kaydetti. 
     Uğurtuğ, kar yağışının devam etmesi halinde Aralık ayı itibariyle sezon açılışının yapılabilebileceğini söyledi. İşletmecilerin, sezon öncesinde iç pazarın yanı sıra dış pazara yönelik çalışmalar yaptıklarını, çeşitli uluslararası fuarlarda yapılan tanıtımların etkili olduğunu belirten Uğurtuğ, şöyle konuştu 
     ''Özellikle Moskova'daki fuarlarda yaptığımız tanıtımlar çok etkili oldu. Tanıtımlar sayesinde, Uludağ'da yılbaşında çok sayıda Rus turisti 15 günlüğüne ağırlayacağız. Yılbaşından sonrası için de Rusya'daki tur şirketleriyle anlaşmalarımız var. Geçen yıl da bu ülkeden 2 bine yakın turist ağırlamıştık, bu yılki hedefimiz geçen yılın üstüne çıkmak. Artık yazın Antalya'yı mesken edinen Rus turislerin kış aylarındaki gözdesi Uludağ olmaya başladı. Yaz sezonunda güneş, kum, deniz ve tarihi mekanları görmek için Antalya'ya gelen bu potansiyeli, kış turizmi için Uludağ'a, dolayısıyla Bursa'ya çekmeye çalışıyoruz.'' Rusların, ülkelerine yakın ve Avrupa pazarına oranla daha ekonomik olması nedeniyle Uludağ'ı tercih ettiklerini dile getiren Uğurtuğ, işletmecilerin de Rus turistten memnun olduklarını belirtti. 
     Uludağ da dahil Türkiye'deki kayak merkezlerinde bulunan tesislerin fiziki şartlar ve hizmet kalitesi açısından Avrupa'daki tesisleri aratmadığını, ancak kayak pistlerinin uzunluğu ile mekanik tesislerin ve kafelerin Avrupa standartlarının altında olduğunu anlatan Uğurtuğ, ''Bu şartlarda İsviçre'den, Almanya'dan, Avusturya'dan beyaz cennete turist çekemeyiz. Bu yüzden gözümüzü Ruslara diktik. Şu anda sadece Rus pazarıyla çalışmaya karar verdik'' dedi. 
     Pistlerin uzatılması yönünde şu ana kadar yatırımcıların önünün açılmadığını belirten Uğurtuğ, bölgenin Bursa Büyükşehir Belediyesi sınırlarına alınması yönünde belediyenin çalışma başlatmasının Bursa'nın ''kayak kenti'' ünvanına kavuşmasını sağlayacağını sözlerine ekledi. 
     
</TEXT>
</DOC>
