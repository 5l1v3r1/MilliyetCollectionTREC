<DOC>
<DOCNO> 250049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur31.html </URL>
<DATE> 2004/06/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'ta saldırıya uğrayan Türkler... Ateş açan ABD askerleri sarhoşmuş .. 
</HEADLINE>
<TEXT>

     Türkiye, Irak'ta bir Türk şoförün ölümüyle sonuçlanan saldırıya ilişkin ABD'den açıklama istedi. 
     Diplomatik kaynaklardan edinilen bilgiye göre, başkent Bağdat'taki Türk yetkililer olayın nasıl geliştiğine dair bilgi vermeleri için Amerikalı yetkililerle temasa geçti ve saldırıya ilişkin bölgede büyükelçilik kanalıyla tahkikat başlatıldı. 
     Kaynaklar, olay hakkında kendilerine gelen ilk bilgilerin ateş açan ABD askerlerinin sarhoş olduğu yönünde olduğunu belirterek, bunun Irak'taki Amerikan ordusunun ciddi bir sıkıntı içinde bulunduğunun göstergesi olduğuna dikkat çektiler. 
     Tahkikatın sonuçlarının gerekirse Ankara'dan da takip edileceğini belirten kaynaklar, çıkan sonuca göre ABD'den özür ya da tazminat talep edilmesinin gündeme gelebileceğini kaydettiler. 
     Irak'ın Ramadi kenti yakınlarında, 18 Haziran'daki silahlı saldırıda TIR şoförü Faysal Demir hayatını kaybetmişti. 
     Faysal Demir'in öldüğü silahlı saldırıda yaralanan işadamı Ali Muşluoğlu, ABD kontrol noktasını fark etmedikleri için durmadıklarını ifade ederek, ''Ramadi'deki kontrol noktasını fark edemedik. Yaklaşık 15 metre geçtikten sonra durumu anlayıp durduk. Bu sırada Amerikan askerleri bize yaklaştı ve ateş ettiler. Faysal Demir başından, Abu Vadah ile ben de bacaklarımızdan vurulduk'' demişti. 
     
</TEXT>
</DOC>
