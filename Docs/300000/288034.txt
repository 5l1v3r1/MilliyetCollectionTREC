<DOC>
<DOCNO> 288034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko06.html </URL>
<DATE> 2004/11/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türkiye dış borçlarda zorlu dönemece giriyor 
</HEADLINE>
<TEXT>

     Hazine 2005 yılından başlayarak 2010 ve sonrası dahil, 93.6 milyar dolar dış borç ödemesinde bulunacak. 
     Bu arada önümüzdeki 3 yıl içinde 'oldukça yoğun' bir dış borç ödemesi yapılacak. 
     2005 yılı Bütçe Gerekçesinde yer alan konsolide bütçe devlet dış borç verilerine göre, Hazine 2005 yılından itibaren 93 milyar 904 milyon dolar tutarında dış borç ödemesi gerçekleştirecek. 
     Dış borç ödemeleri, özellikle 2005 ve 2006 yıllarında yoğunlaşacak. Önümüzdeki yıl 15 milyar 479 milyon dolar, 2006'da da 20 milyar 261 milyon dolarlık dış borcun ödenmesi gerekecek. 
     2007 yılında da 10 milyar 232 milyon dolarlık bir dış borç ödemesi yapacak olan Hazine, böylece 2005 sonrasına ait dış borçların yüzde 49'unu önümüzdeki 3 yıl içinde ödemiş olacak. 
     2008 yılında 8 milyar 620 milyon dolar, 2009 yılında da 4 milyar 795 milyon dolar tutarında dış borç ödenirken, 34 milyar 517 milyon dolar tutarındaki dış borç ise 2010 yılı ve takip eden yıllarda kapatılacak. 
     
     FAİZ YÜKÜ 
     Bütçe gerekçesinde yer alan verilere göre, dövizle ödenecek 93 milyar 904 milyon dolarlık konsolide bütçe devlet dış borcunun, 69 milyar 30 milyon dolarlık bölümünü ana para, 24 milyar 874 milyon dolarlık bölümünü de borç faizleri meydana getiriyor. 
     Böylece toplam dış borç ödemelerinde faizler, yüzde 26.5'luk bir paya sahip bulunuyor. 
     Bu arada dövizle ödenecek konsolide bütçe devlet dış borçlarının yüzde 52'si, başta tahvil olmak üzere özel alacaklardan oluşuyor. 
     Borçların yüzde 48'ini meydana getiren resmi alacaklıların ilk sırasında ise IMF yer alıyor. Uluslararası İmar ve Kalkınma Bankası, Avrupa Konseyi Kalkınma Bankası, Avrupa Yatırım Bankası, İslam Kalkınma Bankası, Uluslararası Kalkınma Bankası ve Uluslararası Tarımsal Kalkınma Fonu da diğer alacaklı kuruluşlar olarak sıralanıyor. 
     Merkezi hükümetler, merkez bankaları, kamu finansman kuruluşları ve resmi kalkınma bankalarından ikili anlaşmalarla temin edilen krediler de, resmi alacaklılar bölümünde bulunuyor. 
     
</TEXT>
</DOC>
