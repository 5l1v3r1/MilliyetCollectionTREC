<DOC>
<DOCNO> 292719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/ekonomi/eko03.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeksin desteklerini test etmesi bekleniyor 
</HEADLINE>
<TEXT>


Dolar- euro paritesinin yeni rekorlar kırması İstanbul Borsası'nda endeksin dolar bazında pahalı görünmesine neden oluyor 

Zeynep Candan Aktaş 

Hafta başında 22.808 puanı gören endeks, TEB'in ana ortağı Teb Mali Yatırımlar'ın yüzde 50 hissesini BNP Paribas'a satış haberiyle çarşamba günü yeni zirve gördü. 23.705 ile tarihi zirve yapan endekste çıkışın genele yayılmaması ve hacimdeki daralma satış baskısının haftanın ikinci yarısında güçlenmesine neden oldu. 23.293'ten gerçekleşen kapanış ile haftalık getiri sadece yüzde 0.5 seviyesinde kaldı. THY'da ön talep miktarı ve halka arz fiyatı açıklandı. Aralık ayının ilk üç gününde kesin talepler toplanacak ve TSP'ında işlem gerçekleştirilecek. THY'de halka arz süreci devam ederken Telekom'da da satışa çıkan Özelleştirme İdaresi'nin kararları yargıdan dönüyor. Danıştay Tüpraş'ın satışının iptaline ilişkin yargı kararını onayladı. Böylece Tüpraş'ta yeni bir ihale süreci başlayabilecek. Önümüzdeki hafta gündemin en önemli konuları IMF, AB ve dolar - euro paritesindeki yükseliş ve enflasyon olacak gibi görünüyor. Paritenin tarihi rekorlar kırması hem Avrupa'da hem de Asya ülkelerinde yakından izleniyor. 1.422.000 seviyelerine gerileyen dolar kuru endeks açısından dezavantaj oluşturuyor. TL bazında 1.65'te oluşan yeni zirve mevcut yabancı yatırımcılardan şimdilik satış baskısı getirmese de muhtemel alıcıları engelleyici etkide bulunabilir. Diğer taraftan yurtdışı piyasalarda gelişebilecek herhangi bir dalgalanma dolar bazında değerli görünen İMKB'de de satış baskısının güçlenmesini sağlayabilir. Beklenmeyen bir gelişme olmazsa 17 Aralık sürecine kadar İMKB'de TL bazında yatay hareket devam edebilir. Endekste destekler 23.000 ve 22.600'de iken dirençler 23.500 ve 23.700 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
