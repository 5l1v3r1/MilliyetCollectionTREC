<DOC>
<DOCNO> 259027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko37.html </URL>
<DATE> 2004/07/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kardemir Kazanın olduğu bölgedeki rayları Kardemir üretmedi 
</HEADLINE>
<TEXT>

     Karabük Demir ve Çelik Fabrikaları KARDEMİR A.Ş. Genel Müdürü Osman Kılavuz, ''Sakarya'nın Pamukova İlçesi'ne bağlı Mekkece İstasyonu civarında meydana gelen tren kazasının olduğu yerdeki raylar, KARDEMİR'e ait değildir'' dedi. 
     Kılavuz, yazılı açıklamasında, yapılan incelemeler sonucunda kaza yerinde KARDEMİR raylarının kullanılmadığının anlaşılmasına rağmen bazı basın kuruluşlarının tepki dolu görüşleriyle fabrikalarının ürettiği rayların esnemediği, yoğunluğunun ve sertliğinin düşük olduğu, ürünlerinin hızlı tren projesinde kullanılmaması gerektiği yönündeki gerçek dışı yorumları üzülerek izlediklerini belirtti. 
     Rayların, KARDEMİR ve TCDD'de uzman elemanları tarafınca titizlikle incelendiğini anlatan Kılavuz, açıklamasında şunları kaydetti 
     ''Sakarya'nın Pamukova İlçesi'ne bağlı Mekkece İstasyonu civarında meydana gelen tren kazasının olduğu yerdeki raylar, KARDEMİR'e ait değildir. Bünyemizdeki modern laboravutarlarda tüm kimyasal analiz, sertlik, uzama ve UIC-900-A standartlarının gerektirdiği diğer tüm testler ve analizler yapıldıktan sonra rayların standartlara uygunluğu belirlenmektir. Fabrikamızın TCDD için ürettiği raylar, uluslararası standartlara uygun ve kalitelidir. Ülkemizde meydana gelen bu tür olaylarda millet olarak el ele verip birbirimizi destekleyerek oluşan yaranın bir an önce sarılması için çaba sarfetmemiz lazım. Olayın nedenlerinin bilirkişilerce araştırılarak rapor edilmesine müteakip yetkililerce açıklanması gerekirken bazı basın kuruluşlarının bu olayı ilgisiz ve bilgisiz kişilere yorumlatması son derece üzüntü ile karşılanmıştır.'' Gerçek dışı haber ve yorumların TCDD'ye büyük zararlar verdiğinin aşikar olduğunu, fabrikalarının da ülke demiryolu ağının yeniden yapılandırma çalışmalarına olumlu katkı vermeye çabalayan en büyük sanayi şirketlerinden biri konumunda bulunduğunu belirten Kılavuz, Türkiye'nin tek ray üreticisi konumundaki şirketlerinin üretimleri aleyhine başlatılan karalama kampanyasının hiç kimseye fayda sağlamayacağını vurguladı. 
     
</TEXT>
</DOC>
