<DOC>
<DOCNO> 299264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur29.html </URL>
<DATE> 2004/12/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Öğrencinin burnunu müdür mü kırdı 
</HEADLINE>
<TEXT>

     Adıyaman Valisi Hikmet Tan, okul müdürünün öğrencisini dövdüğüne ilişkin iddialar üzerine soruşturma başlattıklarını söyledi. 
     Tan, AA muhabirine yaptığı açıklamada, 23 Nisan İlköğretim Okulu 8. sınıf öğrencisi Ferhat Yıldırım'ın okul müdürü tarafından dövüldüğü iddiasını soruşturmak için 2 müfettiş görevlendirdiğini kaydetti. Tan, Gözünde darp izi bulunan ve burnunun kırıldığı belirlenen Ferhat Yıldırım'ı dövdüğü öne sürülen 23 Nisan İlköğretim Okulu Müdürü Mustafa Yetiş ile de görüştüğünü belirtti. 
     ''Müdürden aldığım bilgiye göre Ferhat Yıldırım aynı okulun öğrencisi Yusuf Küçükaslan ile kavga etmiş. Çocukları ayıran Mustafa Yetiş onları odasına götürmüş ve kavga etmemeleri için uyarmış. Bu arada öğrencilere birer tokat atmış. Ferhat Yıldırım'ın yüzündeki darp izlerine tokat değil kavga sırasında aldığı yumruk darbeleri neden olmuş olabilir'' diyen Tan, müfettişlerin hazırlayacağı raporu beklediğini bildirdi. 
     
     İL MİLLİ EĞİTİM MÜDÜRÜNÜN AÇIKLAMASI 
     İl Milli Eğitim Müdürü Ahmet Bağlıtaş da açıklamasında, dayak iddialarını yalanladı. 23 Nisan İlköğretim Okulu Müdürü Mustafa Yetiş'in kavga eden öğrencileri odasına götürerek barıştırdığını öne süren Bağlıtaş, şunları anlattı 
     ''Ferhat Yıldırım ve Yusuf Küçükaslan bahçede kavga ediyorlar ve birbirlerini ciddi biçimde hırpalıyorlar. Okul Müdürü Mustafa Yetiş ile Müdür Yardımcısı Şevket Sindi öğrencileri güçlükle ayırıyor. Barıştırılan öğrencilere bir daha kavga etmeyeceklerine dair sözleşme imzalatılıyor. 
     Bu sırada burnunun ağrıdığını söyleyen Ferhat Yıldırım'ı müdür yardımcısı Şevket Sindi Adıyaman Devlet Hastanesi Kulak-Burun-Boğaz Servisi'ne götürüp muayene ettiriyor. Bu sırada öğrencinin daha önceden burnundan ameliyat geçirdiği belirleniyor.'' Bağlıca, daha sonra öğrencilerin babalarının okula çağrıldığı, çocuklarının kavgası ve sonrasında olanlara ilişkin bilgilendirildiğini kaydetti. 
     
     CUMHURİYET BAŞSAVCILIĞI'NA SUÇ DUYURUSU 
     Ferhat Yıldırım'ın babası Mehmet Yıldırım, okul müdürünün oğlunu odasında yumrukladığını öne sürerek, hastaneden aldığı 15 günlük raporla birlikte Cumhuriyet Savcılığı'na suç duyurusunda bulunduğunu söyledi. 
     ''Oğlum yediği dayak sonrasında okula gidemedi. Oğlum müdür odasında dövüldükten sonra olanları bize anlatmaması için tehdit edilmiş. Oğlumun müdürden dayak yediğini arkadaşlarından öğrendik. 
     Oğlumun dövüldüğünü öğrenince müdürle konuşmaya gittim. Suçunu kabul etseydi, özür dileseydi davacı olmayacaktım. Ama bana git istediğin yere şikayet et dedi. Bu olayın peşini bırakmayacağım.'' Mehmet Yıldırım, konuya ilişkin Vali Hikmet Tan ile de görüştüğünü ancak olumlu bir yaklaşım görmediğini ileri sürdü. 
     
</TEXT>
</DOC>
