<DOC>
<DOCNO> 289853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy05.html </URL>
<DATE> 2004/11/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
FT ABD'yi etkileyemeyen Ankara hayal kırıklığı içinde 
</HEADLINE>
<TEXT>

     Türk hükümetinin, Kuzey Irak ve Kerkük gibi konularda ABD'yi etkileyememesinin hayal kırıklığı içinde olduğu öne sürüldü. Financial Times gazetesi, "Ankara'nın Irak'a ilişkin kaygısının, hükümetin, ABD'nin, özellikle Kürtler'in kontrolündeki Kuzey Irak ve Kerkük'ün geleceği konusundaki hareketlerini etkileyememesinden duyulan hayal kırıklığını yansıttığı" görüşünü savundu. 
     Ekonomi gazetesi Financial Times, "Türk kayıpları listesi uzadıkça İstanbul'un kuşkuları büyüyor" başlıklı haberinde Irak'taki durumunun giderek kötüleşmesinin Türkiye'de yarattığı kaygı ve tepkileri değerlendirdi. 
     Vicent Boland imzalı Ankara kaynaklı haberde Irak'taki ABD güçlerinin hareketlerinin ve Türk sivillere yönelik saldırıların Türk kamuoyunda giderek artan bir tepki yarattığı belirtildi. Son iki hafta Irak'ta en az 10 Türk sivilin öldürüldüğüne dikkat çekilen haberde Ankara'da Dışişleri Bakanlığı'nda gelecek hafta Şarm el Şeyh'de düzenlenecek uluslararası konferans öncesi Türk pozisyonunu görüşmek üzere bir toplantı yapıldığı kaydedildi. 
     Ankara'da Irak'taki durumun seçimlerin zamanında yapılmasını engelleyebileceği yönünde kaygılar bulunduğunu belirten Financial Times, "Bazı analistler, Ankara'da Irak konusundaki kaygı, hükümetin, ABD'nin, özellikle Kürtler'in kontrolündeki Kuzey ve Iraklı Kürtler'in göz diktiği petrol kenti Kerkük'ün geleceğine ilişkin hareketlerini etkileyememesinden duyulan hayal kırıklığını yansıttığını söylüyorlar" diye yazdı. 
     Financial Times, Türkiye'nin Kuzey Irak'ta bir Kürt devletinin kurulmasına karşı çıktığını belirterek Ankara'nın Kerkük'ün Kürtler'in eline geçmesini de önlemeye çalıştığı görüşüne yer verdi. 
     Türk hükümetinin ayrıca Türk kamyon şoförlerine yönelik saldırılara tepki göstermesi konusunda baskı altında olduğunu kaydeden gazete, Irak'ta koalisyonun iktidarı Irak Geçici Hükümeti'ne devrettiği haziran sonundan bu yana Irak'ta öldürülen Türk sivillerin sayısının 31'e yükseldiğine dikkat çekti. 
     Bu saldırıların, büyük çoğunlukla Irak işgaline karşı çıkan Türk halkını dehşete düşürdüğünü belirten Financial Times, Türkiye'de gazetelerin giderek artan bir biçimde ABD'yi eleştirdiklerini, Felluce'de yaralı ve silahsız bir Iraklı'nın öldürülmesine büyük yer verdiklerini kaydetti. 
     Financial Times'a konuşan UND İcra Kurulu Başkanı Cahit Soysal da kamyoncuların güvenliğini güçlendirmek için Dışişleri Bakanlığı ile çalışmalar yaptıklarını söyledi. 
     
</TEXT>
</DOC>
