<DOC>
<DOCNO> 259494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/spor/axspo02.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu maç kaçmaz 
</HEADLINE>
<TEXT>


Fenerbahçe Başkanı Aziz Yıldırım, deplasmanlara gitmeme geleneğini ligin ilk sınavında bozacağını söyledi, "Alex'i izlemek için Rize'ye gideceğim. Bu son deplasman maçım olacak" dedi 

CÜNEYT KARAKAYA 


Sambacı için özel 
FENERBAHÇE Başkanı Aziz Yıldırım, dün sabah medya mensuplarıyla kahvaltıda buluştu ve çarpıcı açıklamalar yaptı. Yıldırım, deplasmanlara gitmeme geleneğini ligin ilk maçında Alex için bozacağını dile getirdi. Fenerbahçe Başkanı, "Rize maçına gidip, ilk kez Alex'i izlemek istiyorum. Bu son deplasman maçım olacak. Ondan sonrakilere gitmeyeceğim" diye konuştu. 

'Lokomotif yürüyor' 
YILDIRIM, Fenerbahçe'ye kurumsal bir kimlik kazandırdıklarını belirtti, kulübü giderek hızlanan bir lokomotife benzetti. Aziz Yıldırım şunları söyledi "Buraya bir dev yaratmaya geldim. Tek hayalim bu. Fenerbahçe'de artık muhalefet olmaz. Geçmişte yaşananlar tekrarlanmayacak. Lokomotif hareket etti, gidiyor. Camia olarak kenetlenip, daha hızlı gitmesi için itmeliyiz." 

'Şöhret değil iş' 
YÖNETİMDE görev alacak kişilerin önce hizmet vermeyi düşünmesi gerektiğini belirten Fenerbahçe Başkanı, "Şöhret olmak isteyenlere kapımız kapalı" dedi. Aziz Yıldırım, Yüksek Divan Kurulu seçimiyle birlikte Fenerbahçe'nin kabuk değiştirdiğini söyledi. Murat Kuş konusunda ise, "Yönetim - Daum diyaloglarını tercüme etmek Kuş'un görevi değil" yorumunu yaptı. 

Buluşma 2 Ağustos'ta 

MEHMET ÇİFTÇİ 

Alex için geri sayım 
FENERBAHÇE camiasının Türkiye'ye gelmesini dört gözle beklediği Brezilyalı Alex de Souza, 2 Ağustos Pazartesi günü İstanbul'da olacağını açıkladı. Brezilya basınına konuşan Sambacı, Sarı-Lacivertli formaya kavuşmak için sabırsızlandığını belirterek, "Fenerbahçeli taraftarlar gerçek Alex'i görmeleri için sabır istiyorum. Geldiğimde özel kondisyon çalışması yapmam gerekecek" dedi. 

'Kendime güveniyorum' 
TÜRKİYE ve Fenerbahçe'de yeni bir hayata başlayacağının altını çizen yıldız futbolcu, bundan asla korkmadığını, Sarı - Lacivertli formayla Brezilya'da yakaladığı başarıyı tekrarlayacağından emin olduğunu belirtti. Alex, "Kendime son derece güveniyorum. Hayranlarımın İstanbul'da da beni yalnız bırakmayacağına inanıyorum. Türkiye'de güzel günler geçireceğim" diye konuştu. 

Gelirler çocuklara 

Piriştina için 
FENERBAHÇE ile Juventus arasında yarın İzmir Alsancak Stadı'nda oynanacak olan hazırlık maçının tüm gelirinin "10 bin öğrenciye burs fonu"na aktarılacağı öğrenildi. Hayatını kaybeden eski Belediye Başkanı Ahmet Piriştina'nın anısına organize edilen gecede Fenerbahçe - Juventus maçı öncesinde Sarı - Lacivertliler'in yedek takımı İzmir karmasıyla karşılaşacak. 

Tam kadro geliyorlar 
İTALYA Ligi'nin dev ekibi Juventus'un bugün İzmir'e geleceği bildirildi. Organizasyona katılmak için 350 bin dolar alan İtalyan ekibinin, tam kadro olarak Türkiye'ye geleceği öğrenildi. Bu arada İzmir Emniyet Müdürlüğü, Juventuslu futbolculara havaalanına inişlerinden itibaren sıkı güvenlik tedbirleri uygulayacak. 

Hooijdonk kontrolden geçti 

FENERBAHÇE'NİN Hollandalı yıldızı Pierre Van Hooijdonk, dün Özel Acıbadem Hastanesi'nde sağlık taramasından geçti. İzinli olması nedeniyle Almanya kampı öncesindeki kontrollere katılamayan yıldız oyuncu, Olcan, kulüp doktoru Ethem Kavukçu ve futbol takımı İdari Menajeri Volkan Ballı ile birlikte rutin kontrollere tabi tutuldu. 

Daum'dan uyarılar 

İZMİR'DE yarın Juventus ile karşılaşacak olan Fenerbahçe, hazırlıklarını basına kapalı yaptığı antrenmanla sürdürdü. Teknik Direktör Daum'un yaklaşık 1.5 saat süren çalışmada futbolculara taktiksel çift kale maç yaptırdığı öğrenildi. Alman çalıştırıcının, yapılan hatalara çok sinirlendiği ve zaman zaman maçı yarıda keserek, oyuncularını sert bir dille uyardığı öğrenildi. 

Açılış Fener'den 

SÜPER Lig'de 2004 - 2005 sezonu 6 Ağustos Cuma günü Çaykur Rizespor ile Fenerbahçe arasında oynanacak olan maçla başlayacak. İlk haftanın programı şöyle 

6 Ağustos Cuma 
20.00 Ç.Rize-Fenerbahçe 
7 Ağustos Cumartesi 
18.00 G.Birliği - Sakarya 
19.00 Denizli - G.Antep 
19.00 Kayseri - Trabzon 
20.00 Malatya - Beşiktaş 
8 Ağustos Pazar 
17.00 A.Sebat - B.B.Ankara 
17.00 İstanbul - D.Bakır 
19.00 Samsun - Ankaragücü 
19.00 G.Saray - Konya 


</TEXT>
</DOC>
