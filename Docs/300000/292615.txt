<DOC>
<DOCNO> 292615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko11.html </URL>
<DATE> 2004/11/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tüzmen Bu yıl 9 milyar dolar civarında otomotiv ihracatı olacak 
</HEADLINE>
<TEXT>

     Devlet Bakanı Kürşad Tüzmen, Türkiye'nin bu yıl 9 milyar dolar civarında otomotiv ihracatı olacağını bildirdi. 
     CNR Expo'da düzenlenen Auto Show 2004 Fuarı'nı ziyaret eden Tüzmen, gazetecilerin sorularını yanıtladı. Hızlı araba kullanmayı sevdiğini ve fırsat buldukça kullandığını belirten Tüzmen, uzun yollarda, yazlığa giderken veya Ankara-İstanbul arası araba kullandığını bildirdi. Kürşad Tüzmen, ''Eskiden tek köprü olduğu zaman 7 dakikada gidiyordum, Fenerbahçe'den Şişli arasını. O zaman trafik falan yoktu'' dedi. 
     Tüzmen, tercih ettiği özel markalar bulunup bulunmadığının sorulması üzerine, küçüklüğünden beri ailesinin hep Mercedes kullandığını, dolayısıyla ona aşinalığının çok fazla olduğunu ancak şu anda yerli araçların da son dönemde yapılan atılımlarla son derece iyi noktalara geldiğini gördüğünü belirtti. Tüzmen, ''Şu anda fazla bir tercih yok. Burada reyonlarda dolaştığımız Audi ve Volkswagen'in son modelleri çok güzel'' diye konuştu. 
     Otomotiv endüstrisinin dünyada Türkiye'dekilere de örnek olacak şekilde evlilikler dönemine başladığına işaret eden Tüzmen, şunları kaydetti 
     ''Şirket evlilikleri oluyor. Ölçeği büyütüyorlar. Ölçeği büyüttükleri için birim maliyetleri düşürüyorlar. Birim maliyet düşünce de çok daha fazla bir şekilde ihracat yapabiliyorlar. Ben Türkiye'nin ileride bir otomotiv merkezi olacağına inanıyorum, bir Detroit'in yerini alacağına inanıyorum.'' 
     
     9 MİLYAR DOLAR İHRACAT 
     Kürşad Tüzmen bu yıl Türkiye'nin 9 milyar dolar civarında otomotiv ihracatı olacağını söyledi. Tüzmen, ''Avrupa'nın göbeğine, İngiltere'ye, Fransa'ya, İtalya'ya ve Almanya'ya en son model arabaları biz satıyoruz. Yan sanayimiz dünyanın her yerine ihracat yapabilir kapasiteye ulaştı. Kalitesi ile Türkiye'de üretilen ürünler dünyanın her tarafından kabul görüyor'' dedi. 
     Fuarda da bazen Türkiye'nin yaptığı konseptlerle övündükleri, bazen fuarda yeni konseptler görerek neler yapabileceklerini düşündüklerini ifade eden Tüzmen, fuarı beğendiğini söyledi. 
     Konfeksiyonda dizayn sürecinin başladığını, bunun ileride otomotiv sektörüne ve diğer sanayi ürünlerine de geleceğini belirten Tüzmen, konfeksiyonda ilk başta 10 yıl içinde 10 dünya markası yaratabileceklerini, bunun için çalıştıklarını, bunu diğer sektörlerin takip edeceğini kaydetti. 
     
     FUARDAN NOTLAR 
     Fuarda standları dolaşan Tüzmen, Doğuş Otomotiv'in standında Yönetim Kurulu Başkanı Ferit Şahenk ve diğer ilgililerden Seat, Audi, Porsche ve Volkswagen'in yeni modelleri hakkında bilgi aldı. 
     Tüzmen, fuarın en pahalı otomobili olan 1 milyon euronun üzerindeki Porsche'a binerek motorunu çalıştırdı, Porsche dizel 1955 model traktörü de inceledi. Doğuş Otomotiv'in çocuk alanını ziyaret eden Tüzmen, buradaki çocuklarla ilgilendi ve Volkswagen ticari aracının maket otomobillerini kumandayla yarıştırdı. Şahenk, Bakan'ın yönettiği yarış aracının kaza yaptığını söyledi. 
     Audi, Mercedes, Fiat Doblo, Alfa Romeo, Ford Transit Connect'e de binen Tüzmen, araç içindeki 7 yaşındaki Oğuzhan Eroğlu adlı çocukla da sohbet etti. 
     Kürşad Tüzmen, Wobs marka 4 tekerlekli bir araca da binerek kısa bir tur attı. CMS'nin standına da uğrayan Tüzmen, standda davula dönüştürülen jant üzerinde davul çaldı. 
     
</TEXT>
</DOC>
