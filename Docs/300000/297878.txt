<DOC>
<DOCNO> 297878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko15.html </URL>
<DATE> 2004/12/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Turkcell'in açtığı iptal davası reddedildi... 
</HEADLINE>
<TEXT>

     Turkcell'in, Tahkim Heyeti'nin kararının iptali istemiyle açtığı dava reddedildi. 
     Turkcell İletişim Hizmetleri A.Ş.'den Borsa'ya gönderilen açıklamada, Telekomünikasyon Kurumu'nun İş Tim Telekomünikasyon Hizmetleri A.Ş. ile kurumca belirlenen koşullarda 30 gün içerisinde bir ulusal dolaşım sözleşmesi imzalanması hususundaki yazısına karşı uygulamayı önleyici biçimde tedbir kararı alındığı ve bunu müteakip ICC Uluslararası Tahkim Mahkemesi'nde dava açıldığının daha önce açıklandığı hatırlatıldı. 
     Tahkim Heyeti'nin 23 Ocak 2004 tarihinde davayı görev yönünden reddettiği belirtilen açıklamada, ''Bu red kararının iptali istemi ile şirketimiz tarafından açılan davaya bakan Ankara 21'inci Asliye Hukuk Mahkemesi, 14 Aralık 2004 tarihli celsede davanın reddine karar vermiştir. Gerekçeli karar yazılarak tebliğ edildiğinde yasal süresi içerisinde bu karar hakkında temyiz müracaatında bulunulacaktır'' denildi. 
     
</TEXT>
</DOC>
