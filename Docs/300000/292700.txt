<DOC>
<DOCNO> 292700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonyas01.html </URL>
<DATE> 2004/11/27/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'de alışveriş çılgınlığı... 
</HEADLINE>
<TEXT>

     ABD'de bu yıl 25 Kasım'da kutlanan Şükran Günü ile 25 Aralık'taki Noel arasında bir aylık dönemi kapsayan ''alışveriş çılgınlığı'' sezonu resmen başladı. Milyonlarca Amerikalı, sabahın çok erken saatlerinden itibaren alışveriş merkezlerine ve mağazalara hücum etti. 
     Bazı alışveriş merkezlerinde yerel saatle 05.00'dan itibaren müşteriler uzun kuyruklar oluşturmaya başladı. En büyük rağbeti, fiyatlarında bir gün için yüzde 50'yi bulan indirimlere giden elektronik cihaz ve beyaz eşya mağazaları gördü. Birçok alışveriş merkezi, gece yarısına kadar açık kaldı. 
     Alışveriş merkezlerinin yöneticileri, ilk belirlemelere göre, satışlarının geçen yıldan da daha iyi olduğu görüşünde birleştiler. 
     Amerikan halkı, geçen yıl, Şükran Günü'nün ertesi günü 7.2 milyar dolarlık alışveriş yapmıştı. Geçen yılki ''alışveriş çılgınlığı'' mevsiminde yapılan alışverişlerin toplamı da 220 milyar doları bulmuştu. Bu bir aylık dönemdeki alışverişler, yıllık toplam alışverişlerin genellikle dörtte birini oluşturuyor. 
     
</TEXT>
</DOC>
