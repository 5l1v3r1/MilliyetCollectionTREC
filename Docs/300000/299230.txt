<DOC>
<DOCNO> 299230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo44.html </URL>
<DATE> 2004/12/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Beşiktaş'ta Latif Ayaz da istifasını verdi... 
</HEADLINE>
<TEXT>

     Beşiktaş'ta Reha Muhtar, Hakan Kalkavan ve Adnan Demir'in ardından Latif Ayaz da yönetim kurulu üyeliğinden istifa etti. 
     Latif Ayaz, A.A muhabirine yaptığı açıklamada, istifasını bugün kulübe giderek verdiğini belirterek, ''Yönetim anlayışı benim ilkelerime uymadığı için istifa ettim. Ayrıca benden önce istifa eden arkadaşları kazanmak için hiçbir şey yapılmadı. 'Giden gider, kalan sağlar bizimdir' denildi. Bu da bana ters geldi'' diye konuştu. 
     Teknik direktör Vicente Del Bosque'nin Akçaabat Sebatspor maçı sonrasında istifa eden yöneticiler hakkında konuşmasına da tepki gösteren Ayaz, ''Bugüne kadar hakemler hakkında dahi konuşmayan Del Bosque'nin dün istifa eden yöneticilerle ilgili konuşması hoş değildi. Ben bu tarz oluşumlar içinde olmak istemiyorum. Bu nedenle de istifamı verdim'' dedi. 
     Bu arada yönetim kurulu toplantısı sırasında Ayaz'ın istifası yönetime gelmediği için bu konu görüşülmedi. Beşiktaş Kulübü yönetiminin konuyu, gelecek hafta yapacağı toplantıda görüşeceği bildirildi. 
     
</TEXT>
</DOC>
