<DOC>
<DOCNO> 251826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/spor/spo01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal nefes açtı 
</HEADLINE>
<TEXT>



Kondisyon çalışması 
YENİ sezona hazırlıklarını Ümraniye Tesisleri'nde sürdüren Beşiktaş dün çift idman yaptı. Teknik Direktör Del Bosque, sabah çalışmasında kondisyona ağırlıklık verdi. Siyah - Beyazlılar, kros çalışmasıyla nefes açarken, uzun ve kısa deparlarla tatil rehavetini üzerinden attı. Futbolcular, yüksek tempo nedeniyle antrenman sonrasında oldukça bitkin düştü. 

Sert uyarılar yaptı 
AKŞAM çalışmasında ise taktiksel hazırlıklar ve çift kale maç vardı. Del Bosque, ayağında fazla top tutan oyuncuları sert bir dille uyardı. İspanyol teknik adam, "Seri olacaksınız ve sürekli arkadaşlarınızı arayacaksınız. Futbol bir ekip oyunudur. Saha içinde birbirinize yardımcı olun. Kendinizi değil, takımın başarısını düşünün" ifadelerini kullandı. 

Pancu gidici 
SİYAH - Beyazlı takımın Rumen yıldızı Pancu'nun Beşiktaş'tan ayrılmakta kararlı olduğu iddia edildi. İstanbul'a geç gelen ve 30 bin dolar para cezasına çarptırılan Pancu'nun, önümüzdeki günlerde Siyah - Beyazlılar ile ipleri koparmayı hedeflediği öğrenildi. Bu arada Rumen futbolcunun, UEFA'dan ceza almaktan korktuğu için İstanbul'a gelip takıma katıldığı açıklandı. 

'Mutlu olacak' 

Real Madrid'in yeni hocası Camacho, Bosque'nin Beşiktaş'ı büyük başarılara taşıyacağını iddia etti 


'Zevkini çıkarsın' 
REAL Madrid'in yeni Teknik Direktörü Jose Antonio Camacho, Beşiktaş'ın başına geçen Del Bosque ile ilgili çarpıcı açıklamalar yaptı. AS Gazetesi'ne konuşan Camacho, "Gelecekte Del Bosque'nin, Real Madrid'e geri dönmesini isterim. Ama şu anda arzu edilen, Türkiye'de tecrübesinin zevkini çıkarması ve başarılı olmasıdır" ifadelerini kullandı. 

Sesinden anladı 
DEL Bosque ile telefonla konuştuğunu ve onun Türkiye'de başarılı olacağını telefondaki sesinden anladığını ifade eden Camacho, "O, Türkiye'de mutlu olacak ve profesyonel olarak iyi bir tecrübe kazanacak" yorumunu yaptı. Bu arada Real Madrid'in, Portekizli Ricardo Carvalho ve İtalyan Gilardino'nun transferleri için kolları sıvadığı belirtildi. 





</TEXT>
</DOC>
