<DOC>
<DOCNO> 256558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo09.html </URL>
<DATE> 2004/07/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kıvanç Oktay Carew para kazandıracak... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, transfer politikaları hakkındaki eleştirilerin haksız olduğunu ifade ederek, ''Bazı kulüp ve kişilerin menajerlik parası olarak ödedikleri rakamlara futbolcu alıyoruz. Paramızı sokağa atmıyoruz'' dedi. 
     Almanya'nın Bad Worishofen bölgesindeki Beşiktaş'ın kampında basın toplantısı yapan Oktay, medya ve kamuoyunda çok fazla transfer yapıldığı şeklinde eleştirilerin yer aldığını belirterek, ''Transfer ettiğimiz oyunculardan sadece Carew, İbrahim Toraman, Fatih ve Çağdaş'a bonservis bedeli ödedik. Bu oyuncuların dışında hiçbir kulübe herhangi bir ödeme yapılmamıştır'' diye konuştu. 
     Bonservis bedeli ödeyerek aldıkları 4 oyuncunun kendilerine ödenen paraları sonraki yıllarda geriye getirebilecek futbolcular olduğunu kaydeden Kıvanç Oktay, şöyle devam etti 
     ''Bazı kulüp ve kişilerin menajerlik parası olarak ödedikleri rakamlara futbolcu getiriyoruz. Paramızı sokağa atmıyoruz. Dünyaca ünlü bir santrfor olan 25 yaşındaki Carew, maddi olarak çok iyi şartlarda transfer edildi. Bonservis bedeli olarak anlaştığımız rakamı da 2 yıla yaydığımız bir periyotta ödeyeceğiz. Carew, Beşiktaş'a para kaybettirecek değil, para kazandıracak bir oyuncudur. 
     Bonservis bedeli ödeyerek aldığımız oyuncular dışındaki transferlerimize ise belirli bir garanti paranın dışında oynadıkları maç başına ödeme yapılacaktır. Bu transferlerin çoğuna yakını teknik direktörümüz Vicente Del Bosque'nin onayı alınarak yapılmıştır.'' Oktay, teknik direktör Del Bosque'ye ödenecek paranın çok yüksek olduğu şeklindeki eleştirilere de katılmadığını dile getirerek, ''Bugün Türkiye'de çalışan yerli ve yabancı teknik adamlara bakarsanız, Del Bosque gibi bir hocanın aldığı rakamın yüksek olmadığını göreceksiniz'' dedi. 
     
     ''CAMİA TEK VÜCUT OLMALI'' 
     Kıvanç Oktay, Beşiktaş'ın başarıya ulaşabilmesi için tek çarenin, camianın tek vücut olmasında yattığına inandıklarını söyledi. 
     Camiada, hem kazanan hem de kaybeden tarafın, 1.5 ay önce yapılan seçimi artık unutması gerektiğini vurgulayan Oktay, ''Bugün bir gazetede gördüm. Eğer Fikret Orman'ın açıklamaları ise gerçekten çok üzüldüm. Çünkü Divan Kurulu'nda sorulacak bir şey varsa, o sorular aile içerisinde sorulur. Biz her şeye açığız. Divan ve mali kongremizin tarihleri bellidir. Gelirler, orada ne sormak isterlerse sorarlar. Bunun medyaya taşınması hiç hoş değil. Yapılan transferlerin neticesi hakkında lig başlamadan yapılan tenkitler yanlıştır. Bizim başarımız Beşiktaş'ın başarısıdır. Bizler gelip geçiciyiz'' diye konuştu. 
     Oktay, bir soru üzerine, yabancı transferi konusunda önümüzdeki günlerde gelişmeler olabileceğini de sözlerine ekledi. 
     
</TEXT>
</DOC>
