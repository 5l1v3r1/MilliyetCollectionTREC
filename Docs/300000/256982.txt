<DOC>
<DOCNO> 256982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/siyaset/axsiy02.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, PKK jesti yapacak 
</HEADLINE>
<TEXT>


PKK KONGRA-GEL'i terör örgütü ilan edeceklerini söyleyen İran Büyükelçisi, "İsrail, Kürt devleti kurma peşinde" dedi 

ANKARA Milliyet 


İran'ın Ankara Büyükelçisi Firuz Dovletabadi, Başbakan Recep Tayyip Erdoğan'ın gelecek hafta yapacağı Tahran ziyaretinde, PKK KONGRA-GEL'i terör örgütü ilan etmeyi planladıklarını söyledi. 
NTV'nin sorularını yanıtlayan Dovletabadi, Türkiye ve İran'ın terör örgütüne karşı ortak askeri operasyon düzenlemesi için bir ön çalışma gerektiğini belirterek, "Türk ve İranlı askeri yetkililer, bunun için henüz tatmin edici ilişkilere sahip değil. Hem üst düzey askeri diyaloğun artması, hem de bazı anlaşmaların imzalanması gerekiyor" dedi. 
Dovletabadi, Irak'ın kuzeyinde faaliyet gösteren İsrail'in bağımsız bir Kürt devleti amaçladığını savunarak şöyle konuştu 

İsrail'i suçladı 
"İsrail 20 senedir o bölgede faaliyetlerini ABD ve İngiliz gizli servisleriyle birlikte yürütüyor. Arsa almaya ve IKDP ve IKYB'ye bağlı olmayan bazı Kürt grupları eğitmeye devam ediyor. Kesin olan şu ki İsrail ve ABD, Irak'ın kuzeyinde Kürt devleti kurma peşinde. Böyle bir devlet, krizin tüm Ortadoğu'ya yayaılmasına neden olacaktır. İsrail'in ne Türkiye'ye ne de İran'a güveni var." 


</TEXT>
</DOC>
