<DOC>
<DOCNO> 284673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur03.html </URL>
<DATE> 2004/10/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ağlara lüfer doldu... 
</HEADLINE>
<TEXT>

     
     Burak GEZEN ÇANAKKALE DHA 
     

ÇANAKKALE'de Saros Körfezi'nde lüfer avlamak için denize açılan Mertcan adlı tekne, balık dolu ağlarla limana döndü. Sezonun ilk balığını yakaladıklarını söyleyen tekne sahibi Şenol Aldıkaçtı, "Lüfer sezonu bereketli geçmiyor. Ama Ramazan ayı nedeniyle lüfer fiyatı ucuz. Vatandaş lüferi bu ay da yiyemezse bir daha ancak tezgahta görebilir'' dedi. 
     Çanakkale'de Saros Körfezi'nde avlanabilmek için Gelibolu Yarımadası'nda Kabatepe Limanı'ndan demir alan alamatra tipi balıkçı teknelerinden Ya nasip' denilerek ağlar denize bırakılıyor. Şanslı balıkçıların yüzü ağlar teknenin yosun kokulu güvertesine çekilirken gülmeye başlıyor. Balıkçının terimiyle ağlarında lüfer açıyor. Bazen tonlarca ve sayısı binlerle ifade edilecek balık sürüleri ağlarla çevrilirken, bazen de boş gelen ağlar umutları tüketiyor. 
     Bu şanslı balıkçılardan 8 metrelik Mertcan adlı teknenin mürettebatının yüzünü sabah saatlerinde Saros'a attıkları ağlara takılan 700 lüfer balığı güldürdü. 
     Yakaladıkları lüferleri temizlemek için Kabatepe Limanı'na getiren teknenin sahibi Şenol Aldıkaçtı, "Aslında ağlardaki balığın bolluğuna bakıp aldanmamak lazım. Çünkü daha sezonun siftah balığını yakaladık. Bundan sonra balık tutabilirsek para kazanacağız. Aksi halde kötü bir sezon geçirmiş olacağız'' dedi. Mercan isimli teknenin gemicileri de sezonun bereketli geçmediğini belirterek, "İstanbul tarafında balık yakaladılar. Şimdi sıra Çanakkale Boğazı'na geldi. Biz de sezonun ilk balığını yakaladık. Ama bu sezon tonlarla ifade edilecek kadar çok balık yok. 300 tane 500 tane balıklar buluyoruz'' diye konuştu. 
     Az balık yakalanmasına rağmen Ramazan ayı nedeniyle lüfer balığının fiyatının ucuz olduğunu belirten balıkçılar, "Şu anda lüfer balığının tanesini kabzımala 2.5, 3 milyon liradan veriyoruz. Vatandaş da 4-5 milyon liradan satın alıp yiyor. Ama Ramazan ayı bittikten sonra kimse bu fiyatlara lüfer balığı alamaz. Tanesi 7-8 milyon liraya kadar yükselir. Vatandaşlar lüfer balığı yemek istiyorsa Ramazan ayını fırsat bilmeli. Aksi halde lüfer balığını ancak tezgahta görebilirler'' dedi. 
     
</TEXT>
</DOC>
