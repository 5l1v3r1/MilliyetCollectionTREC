<DOC>
<DOCNO> 297068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo28.html </URL>
<DATE> 2004/12/12/ </DATE>
<TIME> 23.03 </TIME>
<AUTHOR>  </AUTHOR>
<HEADLINE>
Derbi maçın ardında notlar... 
</HEADLINE>
<TEXT>

     Birinci Süper Futbol Ligi'nde derbi maçta ezeli rakibi Fenerbahçe'yi 1-0 yenerek zirve yarışını sürdüren Galatasaray'da, galibiyet primi 15'er bin dolar olarak açıklandı. 
     Galatasaray Kulübü Yönetim Kurulu Üyesi Fatih Gökşen, ezeli rakipleri Fenerbahçe'yi yendikleri için mutlu olduklarını ve galibiyetin primini 15'er bin dolar belirlediklerini söyledi. 
     Gökşen, bu hafta yıldız, genç ve PAF takımlarının yanı sıra Birinci Süper Ligi'nde de rakiplerini yenme başarısı gösterdiklerini vurgulayarak, ''Bu hafta 4 takımımız Fenerbahçe'yi yendi. Bundan dolayı mutluyum. Derbi maçında da Fenerbahçe'ye karşı üstün oynadık. Daha fazla gol bulabilirdik. Maç öncesi stresimiz vardı, bunu göstermemeye çalışıyorduk'' diye konuştu. 
     Fatih Gökşen, takımı güçlendirmek için devre arasında gerekli takviyeleri de yapacaklarını ifade etti. 
     Karşılaşmada sakatlanıp hastaneye kaldırılan Hasan Şaş ve Necati hakkında da bilgi veren Gökşen, ''Hasan'ın dirseğinde bir sorun vardı. Adalesinde ezilme olmuş. Durumu iyi ve şimdi evinde dinleniyor. Necati'nin ise her ihtimale karşı beyin tomografisi çekildi. O'nun durumu da iyi gözüküyor, ama doktorlarımız yanında bulunuyor'' diye konuştu. 
     
     AYHAN'IN, KIRMIZI KART AÇIKLAMASI 

     Maçın son dakikalarında Luciano'nun kırmızı kart görmesini sağlayan Ayhan, sarı-lacivertli oyuncunun arkadan tekme attığını, ancak kendisinin bunu görmediğini ifade ederek, şunları söyledi 
     ''Luciano'nun tekmesi sonrası aşırı bir darbe gelmedi. Arkadan bir tekmenin atıldığını başkaları söyledi. Ben görmedim. O pozisyonda hakeme ne söylediğimi bilmiyorum. Ben kendisiyle diyaloğa girmedim zaten. Fenerbahçe karşısında da iyi futbol oynadık. En önemlisi iyi mücadele etmemizdi. Gol pozisyonlarını bulan bizdik. Bunlardan sadece birini değerlendirebildik. Galibiyetin sevincini soyunma odasında yaşadık.'' 
     
     HAKAN ŞÜKÜR, RÜŞTÜ İLE MONDRAGON'U BARIŞTIRDI 

     Galatasaraylı forvet oyuncusu Hakan Şükür, maç sonrası Rüştü ile Mondragon arasında yaşanan gerginliği, iki kaleciyi yan yana getirerek tatlıya bağladı. 
     İki kaleci arasında yaşananlarla ilgili soruları yanıtlayan Hakan, ''Rüştü beni tebrik etmek için sahanın ortasına geldi. Tebrik için Mondragon'un yanına gittiğini, ancak kalecimizin kendisine ters hareket yaptığını söyledi. Mondragon, o sırada tribündeki taraftarlarla galibiyet sevinci yaşarken, sanırım Rüştü'yü görememiş. Ben de ikisini biraraya getirdim ve olayı tatlıya bağladım. Bir yanlış anlaşılma olmuş'' dedi. 
     
     HAKAN ''BİZE YAKIŞAN ŞEKİLDE OYNADIK'' 

     Fenerbahçe galibiyetine de değinen Hakan Şükür, ''Bize yakışan şekilde oynadık. Bizim için galip gelmek önemliydi. Son dönemde Fenerbahçe'ye karşı yaptığımız maçlarda iyi oynuyorduk, ancak kazanamıyorduk. Bu akşam farklı kazanabilirdik. Maç içinde ben genelde topu saklayıp, arkadaşlarıma pozisyon yaratmaya çalıştım'' diye konuştu. 
     Hakan, maçın hakemi Cem Papila konusunda ise ''Hakem Papila, genelde iyi bir maç yönetti. Herkes için stresli bir maçtı. Tabii ki zaman zaman yanlış kararlar olacaktır'' dedi. 
     
     HAGİ ''GELECEĞİMİZ İÇİN ÇOK ÖNEMLİ BİR GALİBİYET ALDIK'' 

     Galatasaray Teknik Direktörü Gheorghe Hagi, Fenerbahçe karşısında, gelecekleri için çok önemli bir galibiyet aldıklarını söyledi. 
     Hagi, maçtan sonra düzenlediği basın toplantısında, her yönden çok mutlu olduğunu belirterek, çok formda olan bir takıma karşı kazandıklarını söyledi. 
     Rakibi çok iyi analiz ettiklerini kaydeden Hagi, ''Bizi kendi sahasında bekleyeceklerini, hatalarımızdan yararlanmak isteyip, kontratağa çıkacaklarını bekliyorduk. Oyuncularımız taktik disipline çok iyi uydu. 90 dakika rakibimize boş alan vermedik. Özellikle Alex'e boş alanlar yaratmadık. Geleceğimiz için çok önemli bir galibiyet aldık'' diye konuştu. 
     
     ''SÖZÜMÜZÜ TUTTUK'' 

     Dün düzenlediği basın toplantısında taraftarlara söz verdiğini hatırlatan Rumen teknik adam, söz verdiği gibi geceyi şölene çevirip, ''şov'' yaptıklarını söyledi. 
     Hagi, bu sözü tutmaktan dolayı da mutlu olduğunu belirterek, ''Taraftarlarımıza çok güzel bir gece yaşattık. Şov yaptık'' dedi. 
     Maçta bir çok mutluluğu bir arada yaşadığını anlatan Hagi, sözlerini şöyle sürdürdü 
     ''Takımdaki bütün oyuncuların gösterdiği mücadele için mutluyum. İki oyuncumuz hastanelik bile oldu. Bu da gösterdiğimiz mücadeleyi ortaya koyuyor. Takım eski ruhuna kavuştuğu için de mutluyum. Teknik direktörlük kariyerimde yeni bir hocayım, 5-6 ay içinde takımım bu seviyeye geldiği için de ayrıca mutluluk yaşıyorum. Bütün oyuncularımı tebrik ediyorum. Sonuçlara bağlı yaşadığım için oyuncularımın her zaman arkasındayım.'' 
     
     ''90 DAKİKA ÜSTÜNDÜK'' 

     Hagi, Fenerbahçe'ye 90 dakika boyunca üstünlük sağladıklarını da vurgulayarak, farkın artmamasını da önemsemediğini, pozisyona girmelerinin kendisi için yeterli olduğunu dile getirdi. 
     Büyük bir maç oynadıklarını söyleyen Rumen çalıştırıcı, şunları söyledi 
     ''Taktiksel, efor, mücadele bakımından çok iyi bir maçtı. Ligin en iyi iki takımı karşılaştı. Rakibimiz çok formdaydı ama her yönden onlardan üstündük. Bu akşam Galatasaray çok iyi oynadı, hakkını hakedene verelim, çünkü çok çalıştık.'' Hagi, artık Denizlispor ile deplasmanda oynayacakları maçı düşünmeye başladıklarını kaydederek, buradan alacakları bir galibiyetle ilk yarıyı en güzel şekilde bitirmek istediklerini anlattı. 
     
     DAUM İLE MAÇ SONU KRİZİ 

     Hagi, maçtan sonra Daum'un yanına gittiğini, ancak Alman çalıştırıcının kendisine karşılık vermediğini ifade etti. 
     Daum'un kendisine elini uzatmak yerine tribünleri gösterdiğini anlatan Gheorghe Hagi, ''Ne olduğunu anlayamadım. Ben el sıkışmak istedim. O tribünleri gösterdi. Herhalde şovlardan etkilendi ve atmosferi çok beğendi'' diye konuştu. 
     
     GALATASARAY, 3 HAFTADIR KAZANIYOR 

     Sarı-kırmızılılar, Birinci Süper Futbol Ligi'nde 3 haftadır kazanıyor. 
     Ligin 13. haftasında Malatyaspor ile 1-1 berabere kalan Galatasaray, daha sonra Ankaragücü'nü 1-0, Gençlerbirliği'ni 3-1, son olarak da bu akşam Fenerbahçe'yi 1-0 yenerek, son 3 haftada 9 puan aldı. 
     
     NECATİ'NİN TEDBİR AMACIYLA BU GECE HASTANEDE KALACAĞI AÇIKLANDI 

     Fenerbahçe ile oynanan derbi maçın ikinci yarısında kafasına aldığı darbe nedeniyle Acıbadem Caroussel Hastanesi'ne kaldırılan Galatasaraylı Necati'nin, bu akşam tedbir amacıyla hastanede kalacağı açıklandı. 
     Kulüp doktoru Murat Çevik, maçın tek golünü atan Necati'nin beyin tomografisini çektiklerini belirterek, ''Önemli bir bulguya rastlanmadı. Ancak tedbir amacıyla bu akşam müşahede altında tutulacak'' dedi. 
     Karşılaşmanın ilk yarısında sakatlanarak hastaneye kaldırılan Hasan'a da değinen Çevik, bu futbolcunun dirseğinde ödem oluştuğunu ve ciddi bir sakatlığının bulunmadığını ifade etti. 
     
     YÖNETİCİLER GALİBİYETİ KUTLADI 

     Galatasaraylı yöneticiler, derbi galibiyetinin sevincini doyasıya yaşadı. 
     Kulüp başkanı Özhan Canaydın ve yöneticiler, maç sonrası Levent'teki Galatasaraylılar Cemiyeti'ne giderek, derbi galibiyetini kutladı. 
     
</TEXT>
</DOC>
