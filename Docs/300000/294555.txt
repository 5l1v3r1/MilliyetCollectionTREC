<DOC>
<DOCNO> 294555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur25.html </URL>
<DATE> 2004/12/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fuhuştan kaçmak istedi hayatını kaybetti 
</HEADLINE>
<TEXT>

     Soner KOCAER ANTALYA, DHA 

Antalya'da kadın tacirlerinin bir evin banyosuna kilitleyerek fuhuşa zorladığı Romanya vatandaşı 31 yaşındaki Ludmina Stolearenco, birbirine bağladığı bornoz ve havlularla banyo penceresinden kaçmaya çalışırken düşerek öldü. 
     Olay, önceki gece Altınkum Mahallesi 438'inci Sokak'taki Parlaz Apartmanı'nın 3'ncü katında meydana geldi. Geçen ay ülkesinden İstanbul'a gelen, ardından Antalya'ya getirilip, bir eve kapatılan Ludmina Stolearenco, kilitli olduğu banyonun penceresinden havlu ve bornozları birbirine bağlayıp sarkıttı. 5 katlı binanın 3'üncü katından inmek isteyen kadın, havluların yırtılması sonucu düşerek ağır yaralandı. 
     Vatandaşların ihbarı üzerine gelen 112 Acil Yardım ekipleri, yaralı kadını alarak, Antalya Devlet Hastanesi Acil Servisi'ne götürdü. Burada tedavi altına alınan Stolearenco, kısa süre sonra öldü. Evde bulunan İhsan İşcen ve Akın Cinal ise polis tarafından gözaltına alındı. Akın Cinal'ın daha önceden kadın satıcılığından birçok kaydının olduğu belirlendi. Olayla ilgili kapsamlı soruşturma başlatan polis, Ludmina Stolearenco'nun yakınlarına ulaşmaya çalışıyor. 
     Antalya'da, salı günü de İrina Kamiloğlu adlı Rus uyruklu bir kadın, kadın satıcılarının elinden kurtulmak için zorla tutulduğu otelin balkonundan atlamış, sürünerek karakola sığınmıştı. 
     
</TEXT>
</DOC>
