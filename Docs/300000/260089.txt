<DOC>
<DOCNO> 260089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/ekonomi/eko06.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Batıkların rehini olduk' 
</HEADLINE>
<TEXT>


TMSF Başkanı, 'Büyük borçlar karşısında banka sahiplerinin eline rehin düşmemiz söz konusu' dedi 

EKONOMİ SERVİSİ 

Tasarruf Mevduatı Sigorta Fonu TMSF Başkanı Ahmet Ertürk, TMSF'nin büyük alacakları nedeniyle batık banka patronlarının elinde rehin durumuna düştüğünü söyledi. 
Ertürk önceki akşam HaberTürk'te yayımlanan Basın Kulübü programında gazetecilerin sorularını yanıtlarken, batık bankaların toplam faturasının 46 milyar dolar, TMSF'nin doğrudan batık banka patronlarından alacağının ise 11.5 milyar dolar olduğunu söyledi. Ertürk, "Ancak bugüne kadar tahsil etme imk nımız olan kısım, bu alacak rakamının sadece yüzde 5'i nispetinde olabildi" dedi. 
Ertürk, alacak tahsilinde yaşadıkları zorlukları şöyle açıkladı "Bunun ilk nedeni, artık ödeme yapmak için kaynağınız yoktur. İkincisi de bu kadar borcu ödemezseniz, artık kimsenin yapacak birşeyi yoktur. Yani alacaklının, borçlunun şartlarına uyma durumu söz konusu. Bu büyük borç rakamları karşısında TMSF'nin banka hakim ortaklarının eline rehin düşmesi gibi ifade edebileceğimiz bir durum söz konusu." 
Ertürk ayrıca, "Bankalar TMSF'ye alınacağına doğrudan tasfiyeye sokulsa daha doğru olurdu" dedi. 

'Kentbank'ta alacaklı kim masada belli olur' TMSF Başkanı Ahmet Ertürk, Kentbank'ın Mustafa Süzer'e iadesiyle ilgili bir soruya cevap verirken, "Masaya oturduğumuzda kimin borçlu, kimin alacaklı olduğu belli olmaz. Banka bize devredildiğinde artı değer taşımıyordu. Bir zararla bize devredildi. Bizim masada alacaklı olacağımız bu rakamlar karşısında ortaya çıkıyor" dedi. 


</TEXT>
</DOC>
