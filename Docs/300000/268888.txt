<DOC>
<DOCNO> 268888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/ekonomi/eko01.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Şener'in açıklaması şık olmadı 
</HEADLINE>
<TEXT>


Erdoğan Şener'in 'Simitçiye, boyacıya kredi kartı yok' sözü şık değil. Ben de simitçiydim 

ANKARA Milliyet 

Başbakan Recep Tayyip Erdoğan, Başbakan Yardımcısı Abdüllatif Şener'in "Simitçiye, boyacıya kredi kartı yok" açıklamalarını, "Ben de simitçiydim" diyerek şık bulmadığını belirtti. Erdoğan, dün akşam katıldığı bir televizyon programında kredi kartı tartışmalarına değindi. Şener'in açıklamalarını şık bulmadığını kaydeden Erdoğan, "Böyle dil sürçmeleri olur. Kendisi sözlerini düzeltti" dedi. 

'Cari açık sanal değil' 
Kredi kartlarıyla sınır tanımadan alışveriş yapıldığını, daha sonra yeterli ödeme yapılmadığı için faizin yüksek bulunduğunu ifade eden Erdoğan, "Bu Yandım Allah' dedirtir. Bu işe gücün yetiyorsa gir. Yetmiyorsa girme" diye konuştu. Kredi kartlarını kayıt dışı ekonomiyi önlemek için önemli bir enstrüman olarak gördüklerini belirten Başbakan, "Her insan kredi kartını almalı, ama o insanın iyi bir kredisinin olması lazım. Her bankadan değişik kredi kartları almak suretiyle kullanmak aksama yaratıyor" dedi. 
Cari açıkla ilgili yapılan yorumlara değinen Başbakan şunları söyledi 
"Cari açık sanal değil. Aşırı derecede lüks tüketim maddesi ithal edilirdi. Bunda sıkıntı olurdu. Yerli araba varken, vatandaş kredi çekip yabancısını alıyordu. Bu da ihracatı, aramal alımını arttırdı. Bu arada firmalar stoğa gidiyor, üretime dönüşmüyor. 2005'te stoklar eridiğinde, üretime döndüğünde cari açık kapanmaya başlayacak." 
Ekonomik göstergelere ilişkin de bilgi veren Erdoğan, ilk altı ay içerisinde doğrudan yatırımcının harcadığı paranın 1.4 milyar dolara çıktığını ifade etti. 

DPT Müsteşarı Cari açığın kaynağı ithalat Devlet Planlama Teşkilatı DPT Müsteşarı Ahmet Tıktık, cari açığın, dış ticaret açığından kaynaklandığını belirterek, "Bu açık da otomobil, ham petrol, demir çelik, makine ve ekipman ithalatından oluşmaktadır" dedi. Türkiye Odalar ve Borsalar Birliği TOBB ile DPT arasında düzenlenen törende konuşan Tıktık, ocak - temmuz döneminde cari açığın 3 - 4 milyar dolarının otomobil ithalatından kaynaklandığını söyledi. 
Tıktık, makine ve ekipman ithalatının 5 milyar dolar ve demir çelik ithalatının 2 milyar dolar arttığını kaydetti. İthalat ve ihracat seyri konusunda ise, bunun iç talepdeki değişimlere göre farklılık arzedebileceğini ancak, mali disiplinde değişiklik olmayacağını söyledi. "Biz açığı sıcak parayla, diğerleri yabancı sermayeyle finanse ediyor" diyen TOBB Başkanı Rifat Hisarcıklıoğlu da sıcak paranın en büyük sıkıntısının en ufak ekonomik istikrarsızlıkta, geri gitmesi olduğunu söyledi. 


</TEXT>
</DOC>
