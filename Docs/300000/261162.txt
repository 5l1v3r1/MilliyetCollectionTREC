<DOC>
<DOCNO> 261162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo22.html </URL>
<DATE> 2004/08/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Juanfran İstanbul'da... 
</HEADLINE>
<TEXT>

     Beşiktaş'ın yeni transferi Juan Francisco Garcia ''Juanfran'', İstanbul'a geldi. 
     Siyah-beyazlı kulübün 3 yıl için anlaşmaya vararak, bonservisini İspanyol kulübü Celta Vigo'dan aldığı Juanfran, öğleden sonra özel uçakla İstanbul'a geldi. 
     İspanyol futbolcuyu, Atatürk Havalimanı'nda kulüp spor direktörü Erdil Arpacı karşıladı. 
     Bu arada, bir grup Beşiktaşlı taraftar futbolcuya sevgi gösterilerinde bulunarak, omuzlara aldı. 
     Transferin gerçekleşmesinden dolayı çok mutlu olduğunu söyleyen Juanfran, ''İstanbul'a gelmeyi çok istiyordum, sonunda geldim. Beşiktaş'ın bana gösterdiği sevgiden mutluluk duyuyorum'' dedi. 
     Kendisini ısrarla isteyen Beşiktaş Teknik Direktörü Vicente Del Bosque ve izin vermesinden dolayı eski kulübü Celta Vigo Kulübü'ne teşekkür eden İspanyol futbolcu, bir soru üzerine de ''Az bir sürede hazır olurum'' dedi. 
     Juanfran'ın bugün sağlık kontrolünden geçirileceği ve akşam da kulüp binasında resmi sözleşme imzalayacağı bildirildi. 
     Geçen sezon İspanya'nın Celta Vigo takımında forma giyen 28 yaşındaki sol kanat oyuncusu Juan Francisco Garcia ''Juanfran'', 11 kez milli takım forması giydi. Juanfran, 1,83 metre boyunda ve 78 kilogram ağırlığında. 
     
     JUANFRAN BEŞİKTAŞIN İLK İSPANYOL FUTBOLCUSU 

     Beşiktaş'ın yeni transferi Juan Francisco Garcia ''Juanfran'', siyah-beyazlı kulübün tarihine geçti. 
     Juanfran, 101 yıllık tarihi bulunan Beşiktaş Kulübü'nde futbol takımında forma giyecek ilk İspanyol olacak. 
     1903 yılında kurulan Beşiktaş'ın tarihinde bugüne kadar 26 ülkeden toplam 60 yabancı forma giydi. 
     Siyah-beyazlılarda 12 Yugoslav futbolcunun yanı sıra, 6 Alman, 4'er İngiliz, Brezilyalı ve Norveçli, 3 Nijeryalı, 2'şer Polonyalı, Macar, Fin, Perulu, İtalyan, Bulgar ve Rumen, 1'er de Güney Afrikalı, Arjantinli, İzlandalı, Faslı, Hırvat, Rus, Slovak, Fransız, Danimarkalı, Tunuslu, İsveçli, Kolombiyalı ve Mısırlı futbolcu forma giydi. 

     
</TEXT>
</DOC>
