<DOC>
<DOCNO> 266637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur03.html </URL>
<DATE> 2004/08/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beyoğlu'nda bir zabıta başkomiserine silahlı saldırı .. 
</HEADLINE>
<TEXT>

     Beyoğlu'nda bir zabıta başkomiseri, tabancayla bacağından vurularak yaralandı. 
     AA muhabirinin aldığı bilgiye göre, Beyoğlu Belediyesi Zabıta Müdürlüğü'nde görevli başkomiser olduğu belirtilen Garip Ilgın'a, gece saatlerinde, Sıraselviler Caddesi Soğancık Sokak'ta kimlikleri henüz belirlenemeyen kişilerce tabancayla ateş açıldı. 
     Bacağına isabet eden kurşunla yaralanarak Taksim Eğitim ve Araştırma Hastanesi'ne kaldırılan Ilgın'ın, genel sağlık durumunun iyi olduğu bildirildi. 
     Olayın ardından, Garip Ilgın'ın 4 kişi tarafından vurulduğunun ihbar edilmesi üzerine polislerce, bu zanlıların yakalanması için çevrede çalışma başlatıldı. 
     Çalışmalar sırasında polislerin 34 VL 638 plakalı bir otomobille Tophane'de gördükleri 4 kişi, durumları şüpheli bulunarak incelenmek istendi. 
     Polisin ihtarına rağmen durmayarak kaçmaya başlayan bu kişiler, takibe alındı. 
     Kısa süren takip sırasında otomobille aynı semtteki Amerikan Pazarı'na kadar gelen bu kişilerden biri, araçtan inerek yaya olarak kaçmaya başladı. Otomobildeki 3 kişi ise polislerce yakalandı. 
     Yaya olarak kaçan kişi de, polisin kovalamacası sonucu yakalanarak gözaltına alındı. 
     Bu kişiler daha sonra polis merkezine götürüldü. 
     Garip Ilgın'ın, polislerce hastanede alınan ifadesinde, seyyar satıcılara yönelik uygulama yaptığı sırada vurulduğunu söylediği kaydedildi. 
     Polis yetkilileri, gözaltına alınan 4 kişinin, Ilgın'ın yaralanması olayıyla ilgileri bulunup bulunmadığı ve Ilgın'ın ifadesinin doğru olup olmadığının araştırıldığını bildirdiler. 
     
</TEXT>
</DOC>
