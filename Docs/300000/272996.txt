<DOC>
<DOCNO> 272996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/dunya/adun.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gözdağı 
</HEADLINE>
<TEXT>


Irak'taki Türk ekonomik çıkarlarına en büyük saldırı "Selefi Ebu Bekir el Sıddık Tugayları" adlı terör örgütü, bir Türk - Amerikan firması için çalışan 10 işçiyi kaçırdı 

DIŞ HABERLER SERVİSİ 


Irak'ta daha önce adı hiç duyulmayan "Selefi Ebu Bekir el Sıddık Tugayları" örgütü, bir Türk - Amerikan ortak firmasının 10 işçisini kaçırdığını açıkladı. Örgüt, El Cezire televizyonuna gönderdiği video kasette, şirketin 3 gün içinde ülkeden çekilmemesi halinde bu kişileri öldüreceği tehdidinde bulundu. Irak'ta ilk kez bir Türk firması için çalışan bu kadar çok sayıda işçi kaçırıldı. 
Kasette, örgütün bayrağı önünde 10 rehinenin durduğu görülüyor. Kameraya kimliklerini gösteren işçilerin hangi şirket için çalıştıkları belirtilmiyor. Televizyon yetkilileri, örgütün işçileri nerede ve ne zaman kaçırdığını da açıklamadığını kaydetti. Irak'ta benzer isimli bir örgüt, ağustos ayında Danimarka ve El Salvador'u ülkedeki askerlerini çekmesi konusunda uyarmıştı. 

Adam kaçırma sektörü 
Irak'ta koalisyon güçlerine karşı silahlı direniş gösteren grupların son zamanlarda "adam kaçırarak rehin alma" yöntemini benimsedikleri ve bu yolla hem seslerini daha iyi duyurdukları hem de büyük paralar kazandıkları belirtildi. BBC'nin haberine göre, ellerinde yabancı rehine olan bu gruplar, yabancı hükümetlerin muhatabı konumuna yükseliyor. Filipinler ve Japonya örneğinde olduğu gibi Irak'tan çıkın taleplerini kabul ettirerek siyasi etkinlik sağlıyorlar. Yabancı rehine, iyi para kazanmanın da kolay yolu. Fidyeler astronomik rakamlara çıkabiliyor. 
St. Andrews Üniversitesi'nden terör uzmanı Prof. Paul Wilkinson, Irak'ta terör grupları ile sıradan çeteler arasında rehine alışverişi yapıldığını söyledi. Wilkonson'a göre, küçük çeteler yabancıları kaçırarak daha büyük terör gruplarına satıyor. 
Şimdiye kadar 100'den fazla yabancıyı rehine alan gruplar arasında Ürdünlü terörist Ebu Musab el Zerkavi'ye bağlı Tevhid ve Cihad, İslam Ordusu, Halid Bin Velid'in Askerleri, Yeşil Tugay, İslami Cevap, Ensar el Sünnet ve Kara Bayrak adını en çok duyuranlar. 

Zerkavi'den ültimatom 

ABD'yi Irak'ta en çok uğraştıran ve başına 25 milyon dolar ödül konan Ebu Musab El Zerkavi'ye bağlı terör örgütü "Tevhid ve Cihad" grubu, geçtiğimiz perşembe başkent Bağdat'ta kaçırılan Amerikalı Jack Hensley ve Eugene Armstrong ile İngiliz Kenneth Bigley adlı mühendislerin ellerinde bulunduğunu belirterek, Ebu Gıreyb ve Ümmü Kasr cezaevlerindeki kadın tutukluların 48 saat içinde serbest bırakılmasını istedi. Teröristler aksi halde, 3 rehineyi öldüreceklerini bildirdi. 48 saatlik sürenin ne zaman dolacağı açıklanmadı. Katar'ın El Cezire televizyonunda dün yayımlanan video görüntülerinde elleri ve gözleri bağlı 3 rehine, siyah kukuletalı bir kişi tarafından kafalarına silah doğrultulmuş olarak görüldü. ABD ordusu ise ülkede kadın tutuklu olmadığını belirtti. 


</TEXT>
</DOC>
