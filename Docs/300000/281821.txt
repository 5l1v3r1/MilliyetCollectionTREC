<DOC>
<DOCNO> 281821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun44.html </URL>
<DATE> 2004/10/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Annan Gürcü-Abhaz barış süreci durma noktasında 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Gürcü-Abhaz barış sürecinin durma noktasına gelmesinin neden olacağı tehlikeler konusunda uyarıda bulunarak, her iki tarafı da siyasi temasları yeniden başlatmaya ve soruna görüşmeler yoluyla bir çözüm bulma çabalarını sürdürmeye çağırdı. 
     Gürcistan ve Abhazya'daki son duruma dair BM Güvenlik Konseyi'ne rapor sunan Genel Sekreter Annan, ''Barış sürecinde ilerlemenin, her iki tarafın katılacağı gerçek müzakerler aracılığıyla sağlanacağına derinden inanıyorum'' dedi. 
     Özel Temsilcisi Heidi Tagliavini'nin bölgede her iki tarafla yakın temas içinde olduğunu ifade eden Annan, tarafların Temmuz ayından bu yana siyasi seviyede biraraya gelmediğini, teknik seviyedeki düzenli temasların bile askıya alındığını kaydetti. 
     Seçimlerden sonra Abhaz tarafının hiçbir önşart ileri sürmeden müzakere masasında çözüm aramak üzere BM liderliğindeki barış sürecine geri dönmek için bir siyasi irade ortaya koyacağını ümit ettiğini belirten Annan, Gürcistan'dan da Abhazya'daki çatışmanın ve diğer iç sorunların çözümünde barışçıl araçlar dışında herhangi bir yola sapmaması konusundaki taahhütlerine sadık kalmasını istedi. 
     Gürcistan hükümeti ile Abhazya otoriteleri arasında varılan ateşkes anlaşmasına uyulup uyulmadığını denetlemek için 1993 yılında kurulan BM Gürcistan Gözlem Misyonu UNOMIG 'nda çalışan personelin güvenliğinin sağlanmasının önemine vurgu yapan Annan, UNOMIG'in görev alanının kuruluşundan bu yana genişleyerek insan hakları, polisiye konular ve insani meseleleri de kapsar hale geldiğini ifade etti. 
     Annan, raporunda, 1998 Eylül ayında Abhazya'nın başkenti Suhumi'de UNOMIG otobüsüne yapılan saldırıya, 2001 Ekim ayında bir UNOMIG helikopterinin düşürülmesine ve rehine alma olaylarına karışanların bir an önce tespit edilerek mahkeme önüne çıkarılmasını istedi. 
     Gürcistan'da görev yapan UNOMIG'in 117 kişiden oluşan personeli arasında 5 kişilik bir Türk askeri gözlem ekibi de bulunuyor. 
     
</TEXT>
</DOC>
