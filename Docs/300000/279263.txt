<DOC>
<DOCNO> 279263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/ekonomi/eko01.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk'ün olduğu yerde CNN Türk de olacak' 
</HEADLINE>
<TEXT>


Doğan Holding Başkanı Aydın Doğan, CNN Türk'ün yurtdışına açılacağını söylerken, Turner Broadcasting System Başkanı Philip I. Kent, 'Doğan gibi mükemmel bir ortak bulduk' dedi 

PINAR AKTAŞ İstanbul 

Doğan Holding Yönetim Kurulu Başkanı Aydın Doğan, CNN Türk'ün 5. kuruluş yıldönümünde yaptığı açıklamada, "Türkiye'nin haber kanalı ihtiyacı vardı. CNN ile ortaklık bir rüyaydı. CNN'in yayın ilkeleriyle bizim yayın ilkelerimiz örtüştü. Sonunda mutlu bir ortaklık doğdu" dedi. Turner Broadcasting System Yönetim Kurulu Başkanı ve CEO'su Philip I. Kent ile Aydın Doğan, CNN Türk'ün 5. kuruluş yıldönümü nedeniyle "Manşet" programında, Mehmet Ali Birand'ın sorularını yanıtladı. Doğan, "CNN bize uluslararası bakış açısı getirdi. Dünyanın neresinde bir Türk varsa oraya CNN Türk'le ulaşmak istiyoruz" diye konuştu. 

Yurtdışına açılıyor 
Aydın Doğan, Birand'ın "Doğan Yayın Grubu daha fazla genişleyecek mi " sorusuna, yurtdışına açılmak istediklerini belirterek, "İlk olarak Rusya'ya gittik, yetkililerle görüştük. Rusya'da televizyon yayıncılığı yapmak istiyoruz. Orada program yapmak gayreti içindeyiz" diye yanıtladı. 

'Türkiye'nin önü açık' 
Turner Broadcasting System Yönetim Kurulu Başkanı ve CEO'su Philip I. Kent "Bizim ilkelerimizi paylaşan ortaklarla işe giriyoruz" dedi. Kent, "Doğan gibi mükemmel bir ortak bulduk. Çok başarılı bir ortaklık yürütüyoruz. Gerçekten Türkiye'nin önü açık ve bu kanal çok daha başarılı olacak" dedi. 
Türkiye'deki kanal sayısının fazlalığına dikkat çeken Aydın Doğan ise "Türkiye bu kadar kanalı taşıyamaz. Bunu bir moda, bir sükse, başka işlerime yardımcı olsun diye yapıyorlar. 'Birgün lazım olur' diye yayıncılık yapılmaz" dedi. Doğan, "Bu işin doğrusu, bu işi ekonomik bağımsızlığı elde ederek yapmaktır. Bu işten para kazanırsınız. Başka işlerinizden getirip buna para koyarak veya bunu elinizde tutarak başka işlerinize kalkan olarak kullanırsanız bu hem mesleğin evrensel kurallarına, hem etik ve ahlaki kurallarına aykırıdır, hem de bu işi doğru yapanlara karşı haksız rekabettir" diye konuştu. 

Beşinci yaşa görkemli kutlama Doğan Medya Grubu ve Turner Grubu ortaklığıyla yayın hayatına başlayan CNN Türk'ün 5. kuruluş yıldönümü Çırağan Sarayı'ndaki muhteşem geceyle kutlandı. Uluslararası arenada birçok başarıya imza atan ve ortakları tarafından örnek iş modeli olarak ele alınan CNN Türk'ün 5. yıldönümü nedeniyle dün akşam Doğan Holding Yönetim Kurulu Başkanı Aydın Doğan ve eşi Sema Doğan ile Turner Broadcasting System Yönetim Kurulu Başkanı ve CEO'su Philip I. Kent'in ev sahipliğinde Çırağan Sarayı'nda bir gala gecesi düzenlendi. Geceye iş, siyaset, medya ve sanat dünyasından birçok ünlü isim katıldı. 
CNN'in kendi ismiyle Atlanta dışında yönetilen, 24 saat ulusal bir dilde haber yayıncılığı yapan tek ulusal kanal olan CNN Türk, Türkiye'de de yabancı bir medya kuruluşu ile ortak olarak kurulan ilk ve tek yayın kuruluşu olma özelliğini koruyor. 


</TEXT>
</DOC>
