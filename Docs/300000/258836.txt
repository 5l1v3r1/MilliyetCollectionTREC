<DOC>
<DOCNO> 258836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur25.html </URL>
<DATE> 2004/07/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
LGS birincisi Tolunay Yeni hedefim tıpta doktora yapmak 
</HEADLINE>
<TEXT>

     Liselere Giriş Sınavı'nda LGS Matematik-Fen MF puan türünde 1078.388 ve Türkçe-Matematik TM puan türünde 1045.296 puanla Ankara Fen Lisesi'ni kazanan Galiye Aylin Tolunay, başarısını ailesinin manevi desteğine borçlu olduğunu söyledi. 
     Şanlıurfa Özel Çağlayan İlköğretim Okulu'ndan bu yıl mezun olan Tolunay, sınav sonucunu dershane öğretmenleriyle birlikte televizyondan öğrendiğini ve heyecandan ne yapacağını şaşırdığını belirtti. 
     Harran Oteli'nde düzenlenen basın toplantısında gazetecilerin sorularını yanıtlayan Tolunay, Milli Eğitim Bakanlığı'nın son 5 yıldır yaptığı bütün sınavlarda derece elde ettiğine işaret ederek, Türkiye birinciliğinin tesadüf olmadığını kaydetti. 
     Dershane ve ev yaşantısında zamanının büyük bir bölümünü ders çalışarak geçirdiğini ifade eden Tolunay, şöyle konuştu 
     ''Başarımı ailemin manevi desteğine borçluyum. Evin tek çocuğu olduğum için ailem bütün zamanını bana ayırıyordu. Annem, okul saatleri dışında benim için özel etütler hazırlıyordu. Babam ise özellikle sayısal derslerime yardımcı oluyordu. Başaracağıma inanıyordum, ancak Türkiye birinciliğini tahmin etmiyordum. Yeni hedefim tıp alanında doktora yapmak. İnşallah bunu da başarırım.'' Tolunay'ın doktor olan babası Ahmet Tolunay ise kızının okul yaşamının başarılarla dolu olduğunu belirterek, eğitimini en iyi şekilde sürdürebilmesi için bütün imkanlarını seferber ettiklerini kaydetti. 
     Kızının da kendisi gibi doktor olmak istemesinin gurur verici olduğunu ifade eden Ahmet Tolunay, ''Eğitim yaşamında iyi bir yerlere gelebilmesi için her türlü fedakarlığa hazırız. Bundan sonra bütün iş kendisine düşüyor'' dedi. 
     Galiye Aylin Tolunay'ın emekli öğretmen olan annesi Hayriye Tolunay ise kızının dereceye gireceğini tahmin ettiğini belirterek, en az kendisi kadar heyecanlandığını ifade etti. 
     Hayriye Tolunay, yıl boyunca sınava çok iyi hazırlanan Galiye'nin matematik ve fen alanındaki soruların tümüne doğru yanıt verdiğini, sosyal bilgiler bölümünde 25 sorudan 1, Türkçe'den ise 24 sorudan 1 yanlış yaptığını sözlerine ekledi. 
     
     Türkiye ikincisi 

     Liselere Giriş Sınavı LGS Türkiye ikincilerinden olan Nazım Şahin, İzmir Fen Lisesi'ne girmek istediğini bildirdi. Manisalı Muhammet Ayhan da İzmir Fen Lisesi veya İzmir Özel Yamanlar Lisesi'ni tercih edebileceğini söyledi. 
     Gaziemir Gazikent İlköğretim Okulu öğrencisi Nazım Şahin, AA muhabirine yaptığı açıklamada, sınava günde ortalama 4 saat çalışarak hazırlandığını ve derece beklediğini bildirdi. Okulunu birincilikle bitirdiğini belirten Şahin, İzmir Fen Lisesi'ne girmek istediğini ifade etti. 
     Nazım Şahin'in annesi Nimet Şahin de oğlunun başarısından dolayı çok mutlu olduklarını, Nazım'ın emeğinin karşılığını aldığını söyledi. 
     Kendisinin, oğlunun okuduğu okulda, eşinin de bir özel dershanede öğretmenlik yaptığını ifade eden Nimet Şahin, ''Nazım'a anaokulundan bu yana her türlü desteği verdik. Çalıştığının karşılığını aldığına inanıyoruz. Çok mutluyuz'' dedi. 
     Liselere Giriş Sınavı LGS ikincilerinden Manisa Özel Körfez İlköğretim Okulu öğrencisi Muhammet Ayhan da AA muhabirine, İzmir Fen Lisesi veya İzmir Özel Yamanlar Lisesi'ni tercih edebileceğini söyledi. 
     Başarısında katkısı olan başta annesi, babası ve öğretmenleri olmak üzere herkese teşekkür eden Ayhan, bundan sonra iyi bir eğitim almayı hedeflediğini bildirdi. Ayhan, ilk tercihinin İzmir Fen Lisesi olacağını, ancak gezip gördüğü İzmir Özel Yamanlar Lisesi'ni de tercih edebileceğini kaydetti. 
     Muhammet Ayhan'ın komiser yardımcısı olan babası Mehmet Yaşar ve ev hanımı annesi Zeynep Ayhan da çocuklarının başarısından duydukları memnuniyeti anlatarak, ''Oğlumuza bundan sonra da gerekli desteği vereceğiz. Okul tercihlerini de kendisine bırakacağız'' dedi. 
     
</TEXT>
</DOC>
