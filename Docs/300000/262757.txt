<DOC>
<DOCNO> 262757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko16.html </URL>
<DATE> 2004/08/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ziraat Bankası'ndan 611 trilyon liralık net kar 
</HEADLINE>
<TEXT>

     Ziraat Bankası, yılın ilk 6 ayında 611 trilyon liralık net kar elde etti. 
     Ziraat Bankası'nın 30 Haziran 2004 itibariyle gerçekleşen rakamsal verileri, Genel Müdür Can Akın Çağlar tarafından düzenlenen bir toplantı ile kamuoyuna duyuruldu. 
     Çağlar, bankanın aktif büyüklüğünün son 1 yılda yüzde 30 oranında arttığını belirterek ''Aynı dönemde bankanın yarı yıl net karı ise yüzde 60 oranında artarak 382 trilyon liradan Haziran 2004'te 611 trilyon liraya ulaşmıştır. Bu veriler bankanın verimlilik ve karlılık ilkeleri uyarınca çalıştığının önemli bir göstergesidir'' dedi. 
     Toplantıda özelleştirmeye ilişkin bir soru üzerine hem kendilerinin hem de Hükümetin bir takım tespitleri olduğunu belirten Çağlar, bununla yetinmeyip dünyada bu konuda işler yapan danışmanlık firmaları ile çalıştıklarını söyledi. 
     Bu şirketlerin kendilerine sunmuş olduğu rapor çerçevesinde gerek sermaye büyüklüğü gerekse bankanın sektörde aldığı pay göz önüne alındığında bugün için Ziraat Bankası'nın kısa sürede özelleştirilmesinin, blok satış yöntemiyle özelleştirilmesinin çok mümkün olmadığının görüldüğünü kaydetti. 
     Çağlar, şöyle konuştu ''Bunun 2007 yılında sermaye piyasalarının derinlik kazanması, yabancı yatırımcıların Türkiye'ye olan ilgilerinin özellikle AB hesapları da göz önüne alınarak halka arz yöntemiyle, bir kaç halka arz takvimiyle Ziraat Bankası'nın özelleştirilebileceğine ilişkin bir rapor var. Bu rapor çerçevesinde biz de faaliyetlerimize devam ediyoruz.'' 
     
</TEXT>
</DOC>
