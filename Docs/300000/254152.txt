<DOC>
<DOCNO> 254152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo01.html </URL>
<DATE> 2004/07/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İnter'in yeni hocası Mancini Bazı futbolcuların gitmeleri gerekecek 
</HEADLINE>
<TEXT>

     Lütfullah Göktaş bildiriyor 

İtalya'nın Birinci Lig Serie A takımlarından FC İnter, sözleşmenin resmileşmesinin ardından Teknik Direktör Roberto Mancini'yi bugün basına tanıttı. 
     FC İnter tesislerinin yer aldığı Milano yakınlarındaki Appiano Gentile'de düzenlenen basın toplantısında, Mancini yeni takımı FC İnter'deki beklentisini, ''Hedefimiz, iyi futbol oynamak'' cümlesiyle özetledi. 
     Mancini, bunun başarılması durumunda iyi sonuçların da geleceğine inandığını belirterek, şunları söyledi 
     ''İnter'in iyiliği için elimden geleni yapacağım. Ama yıllardır başarısız olduğundan hareketle İnter bu yıl mutlaka başarılı olmak zorundadır diye düşünmek de yanlıştır. İnter yıllardır kazanamıyor, bu yıl kendini mutlaka göstermeli diyenler var. Hayır, bu yanlış bir değerlendirme. Önemli olan, iyi bir oyun sergileyerek kazanmaktır. İnter büyük bir takım. Böyle bir takımı çalıştırdığım için de mutluyum.'' Mancini, gazetecilerin transferlere ilişkin sorularını ise ayrıntılara girmeksizin yanıtlamayı tercih etti. Bunun kulübün işi olduğunu söyleyen Mancini, siyah-mavili oyunculardan bazılarının elden çıkarılması gerekeceğini belirtmekten de çekinmedi. 
     Mancini, ''Tabii ki bazı oyuncuların İnter'den gitmeleri gerekecektir. Kimi oyuncuların sezon boyunca bekleme kulübesinde veya tribünlerde oturmayı planlayacaklarını düşünmüyorum. Futbolcular oynamak isterler. Tüm futbolcular, bu çerçevede kendi geleceklerini belirleyebilmeli. Ben eldeki tüm oyuncuların kapasitesini en iyi biçimde değerlendirmeye çalışacağım. Onları dışardan izlemiş olmak başka, her gün çalıştırmak suretiyle bir fikir edinmek başkadır'' diye konuştu. 
     Serie A'daki antrenörlük kariyerine Fatih Terim'in istifası sonrasında, 11 Mart 2001'de AC Fiorentina'da başlamış olan Mancini, halen 40 yaşında. SS Lazio'yu çalıştırmasının ardından FC İnter'le anlaşan Roberto Mancini, imzaladığı sözleşme gereği 2007'ye kadar siyah-mavili takımın başında olacak. Mancini, Teknik Direktör olarak Serie A'da bugüne dek 39 maçı galibiyet, 29 maçı ise beraberlikle noktaladı. Mancini, 30 karşılaşmadan ise mağlubiyetle ayrıldı. 
     
</TEXT>
</DOC>
