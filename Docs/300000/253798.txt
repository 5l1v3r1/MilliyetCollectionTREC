<DOC>
<DOCNO> 253798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun32.html </URL>
<DATE> 2004/07/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
AB'nin Kıbrıs paketini Rumlar ayrılıkçı buldu 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, Avrupa Birliği Komisyonu'nun Kıbrıslı Türklere yönelik öneri paketinde bulunan bazı verilerin ''ayrılıkçı teamüller içerdiğini'' ileri sürdü. 
     Hrisostomidis, düzenlediği basın toplantısında, ''Avrupa Birliği'nin 'Kıbrıs Cumhuriyeti' organlarını görmezlikten gelemeyeceğini'' söyledi. Hrisostomidis, ''AB'nin, Kıbrıs'taki 'yasal' hükümetin vizesini almadan, Kıbrıs'a giriş ve çıkış noktalarını tek başına belirlemeyeceğini'' iddia etti. 
     Kipros Hrisostomidis, Rum yönetiminin, konuyu Avrupa Adalet Divanı'na götüreceğini de ima etti. 
     Sosyalist EDEK partisi de AB Komisyonu'nun Kıbrıslı Türkler konusunda onayladığı önemlerin ''büyük tehlikeler içerdiğini ve bu kararın hayata geçirilmesinin önlenmesi için Rum hükümetinin harekete geçmesi gerektiğini'' belirtti. 
     EDEK tarafından yapılan açıklamada, söz konusu önlemlerin, ''Kıbrıs'ın yeniden birleşmesi için de tehlikeler içerdiği'' görüşü savunuldu. 
     Birleşik Demokratlar Hareketi EDİ Başkan Yardımcısı Mihalis Papapetru ise AB Komisyonu paketinin Kıbrıs'ın kuzeyini yalnız ekonomik değil siyasi alanda da yükselttiğini söyledi. 
     Papapetru, Rum tarafının uluslararası alanda yalnızlığa itildiğini, Avrupa Birliği ve Kıbrıslı Türklerle karşı karşıya kaldığını kaydetti. 
     
</TEXT>
</DOC>
