<DOC>
<DOCNO> 291662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/kohen.html </URL>
<DATE> 2004/11/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Çok - kültürlü Avrupa... 
</HEADLINE>
<TEXT>


BU ayın başında Hollanda'da filmci Theo Van Gogh'un fanatik bir Faslı tarafından öldürülmesinin yol açtığı tepkiler ve tartışmalar, bütün Avrupa'ya yayılmış bulunuyor. 
Alman sosyal demokrat milletvekili Dieter Wiefelspütz'ün deyişiyle, "Hollanda şimdi bütün Avrupa'da" kendisini hissettiriyor. Tabii özellikle Almanya'da... 
Gerçekten Almanlar Hollanda'daki "Van Gogh olayı"nın yarattığı krizin kendi ülkelerine de sıçrayabileceği kaygısı içindeler. Son günlerde bazı camilere karşı girişilen saldırılar, bazı imamların yaptığı kışkırtıcı konuşmalar, sağcı politikacıların ve basının düşmanca beyan ve yayınları, Alman halkıyla özellikle Müslüman topluluklar arasında, yeni bir sürtüşme havasının işareti sayılıyor. 

HOLLANDA hükümeti ve sivil toplum kuruluşları, ülkede azınlıkların özgür ve eşit şekilde - ve de huzur içinde - yaşayabileceklerini, "çok - kültürlülük" kavramının hala geçerli olduğunu kanıtlamak için, gerçekten samimi çabalar harcıyor. Hollanda'ya gelip yerleşenlerin ikinci veya üçüncü kuşak mensupları da, bu düzenin bozulmaması için Hollanda makamlarıyla sıkı işbirliği içindeler. 
Almanya'da da bu vesileyle "çok - kültürlülük" ve "entegrasyon" kavramları çok tartışılıyor. Bu kavramı gerek Almanlar, gerekse bu ülkeye göç edenler Türkler dahil arasında savunan çok kişi var tabii. Şansölye Gerhard Schröder'e göre Almanya'da "kültürel sürtüşmeler"in olmasına izin verilmemeli, Müslüman topluluklar da Alman toplumuyla entegre olmaya çalışmalı... 
Ancak Almanya'da muhafazakar ve aşırı sağcı çevreler, Hollanda'daki Van Gogh olayını örnek gösterip aradaki uçurumu derinleştirecek bir tavır alıyorlar. Hıristiyan Demokrat CDU Genel Sekreteri Laurenz Meyer, bu nedenle Almanların halen bir "barut fıçısı"nın üstünde oturduklarını söylüyor .. 

ALMANYA başta olmak üzere son yarım yüzyıl içinde kapılarını yabancı göçmenlere açan Avrupa ülkeleri, bugün tekrar gündeme getirilen bir "entegrasyon" ve "çok - kültürlülük" sorunu yaşıyorlar. 
Bunun önemli bir nedeni, bu ülkelerin temelde göç edenlere yabancı veya Almanların kullandığı terimle "gastarbeiter" konuk işçi gözüyle bakmaları, onları bir gün yurtlarına dönecekler diye ulusun bir parçası haline getirmeye yanaşmamalarıdır. Bu nedenle yabancı göçmenler Almanya ve diğer Avrupa ülkelerinde hala "paralel toplum" mensupları sayılıyor veya kendileri de, "getto"larda yaşamlarını sürdürüyor... 

BU durum, ABD'dekinden çok farklı. ABD'ye göç edenler, dönmek değil, yerleşip Amerikan ulusunun bir parçası olmak fikriyle oraya gittikleri için, "entegrasyon" daha hızlı ve kolay gerçekleşmiştir. ABD yetkilileri - ve genelde Amerikan halkı - da, etnik ve dinsel "çeşitliliği" ve "çok - kültürlülüğü" benimsemiştir. 
"Biz Kimiz" adlı yeni eserinde "Medeniyetlerin Çatışması"nın ünlü yazarı Samuel Huntington, ABD'nin büyük göç dalgalarına rağmen "Amerikan Ruhu"nu nasıl koruyabildiğini, "ulusçuluk" duygusuyla "çift kültürü" nasıl birlikte yaşatabildiğini ayrıntılı biçimde anlatıyor. Ancak onun da belirttiği gibi, 11 Eylül olayından sonra, Amerikalılar da bir "kimlik arayışı" içine girmişlerdir. Sonunda "çok - kültürlülüğün" mü, yoksa "tek ulus" anlayışının mı egemen olacağı konusu, herhalde daha çok tartışılacak... 



</TEXT>
</DOC>
