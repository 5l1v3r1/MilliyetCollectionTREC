<DOC>
<DOCNO> 284461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur43.html </URL>
<DATE> 2004/10/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İş işten geçti ama... "Volkan" adlı kaplana artık uzmanlar bakıyor... 
</HEADLINE>
<TEXT>

     Gaziantep Hayvanat Bahçesi'nde 2 gün önce bakıcısını öldüren kaplana, konusunda uzman eğitimli veteriner teknikeri bakmaya başladı. 
     AA muhabirinin hayvanat bahçesi yetkililerinden aldığı bilgiye göre, iki gün önce kendisine yem vermek isteyen bakıcısı Mehmet Keçibesler'i parçalayarak öldüren Volkan isimli kaplanın bakımını, Yırtıcı Hayvanlar Bölümü Şefi Veteriner Teknikeri Erol Yıldız üstlendi. 
     Tekniker Yıldız'a görevin, yırtıcı hayvanlar konusunda Ankara Hayvanat Bahçesi'nde eğitim aldığı için verldiği belirtildi. 
     Kaplanın günlük bakımının düzenli olarak yapıldığını kaydeden yetkililer, kaplana her gün 7 kilo et verildiğini ve olaydan sonra da bakımının düzenli bir şekilde sürdürüldüğünü söylediler. 
     Hayvanat bahçesi yetkilileri, kaplanın bakıcısını öldürdükten sonra durgunlaştığını belirttiler. 
     Hayvanat bahçesi'nde çalışan işçilerin üye olduğu DİSK Genel-İş Sendikası 9. Bölge Başkanı Nihat Bencan da, AA muhabirine yaptığı açıklamada, Büyükşehir Belediyesi'ne bağlı Özbelde şirketinde sendikal örgütlenmenin tamamlandığını, ancak henüz toplu iş sözleşmesi yapılmadığını söyledi. 
     Bencan, toplu iş sözlemesine işverenin itiraz ettiğini bu konuda Gaziantep İş Mahkemesi'nin sendika lehine karar verdiğini işverenin Yargıtay'a yaptığı itiraz sonucunda da yerel mahkemenin kararının tekrar kendi lehlerine onandığını belirtti. 
     Bu süre içinde üyelerinin iş kaybetme korkusuyla çalıştıklarını ifade eden Bencan, ''Toplu iş sözleşmesi için şimdi yetki bekliyoruz. 
     Kasım ayının ilk yarısında başlayacağımız toplu iş sözleşmesinde üyelerimizin ekonomik kazanımlarının yanı sıra, can güvenliklerinin sağlanması ve hayvanat bahçesinde yaptıkları iş nedeniyle özel hükümlere de yer verilmesini isteyeceğiz'' dedi. 
     
</TEXT>
</DOC>
