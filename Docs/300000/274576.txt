<DOC>
<DOCNO> 274576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy01.html </URL>
<DATE> 2004/09/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'de Olağanüstü toplantı sırrı .. 
</HEADLINE>
<TEXT>

     Brüksel'de açıklanan AKP'nin TBMM'yi pazar günü olağanüstü toplantıya çağırma kararının bir hafta önce alındığı, ancak sır gibi saklandığı öne sürüldü. 
     TCK'nın AKP tarafından yürürlük maddesinde komisyona çekilmesin AB ile krize dönüşmesi sırasında Başbakan Erdoğan ve AKP yöneticilerinin suskunluklarının altında daha önce alınan bir kararın yattığı belirtildi. ANKA'nın AKP yöneticilerinden aldığı bir bilgiye göre Erdoğan'ın Brüksel ziyaretinden tam 1 hafta önce TCK tasarısının görüşülmesi için AKP tarafından 26 Eylül pazar günü olağanüstü toplantıya çağrılması kararı alındı. Olağanüstü toplantının zamanlaması belirlenirken, Erdoğan'ın Brüksel ziyaretinden sonra ve Kızılcahamam'daki 3 günlük kamptan önce olması benimsendi. Karar, "26 Eylül pazar" ifadesiyle formüle edilirken, "Meclis erken saatlerde toplanıp, yaklaşık 1,5 saatte tüm işlerini tamamlar, Meclis yeniden kapatılır ve akşam saatlerinde de Kızılcahamam'a hareket edilir" değerlendirmesi de yapıldı. 
     Erdoğan, Meclis'in olağanüstü toplantıya çağrılacağı kararının Brüksel ziyaretinden önce kesinlikle açıklanmamasını istedi. Parti yöneticilerinin ve yineparti yönetimine yakın bazı milletvekillerinin de bilgi sahibi olduğu "26 Eylül pazar" tarihinin kesinlikle sızdırılmaması talimatını verdi. Erdoğan, krizi çözecek olağanüstü toplantı kararının, Brüksel'deki temaslarının ardından açıklanacağını bildirdi. Erdoğan, CHP'nin olağanüstü toplantı çağrılarına kesinlikle prim verilmemesi gerektiğini belirtirken de, Brüksel'de sorunun çözülmeme olasılığının bulunmadığını da belirtti. 
     Parti yöneticilerince, Erdoğan'ın talimatıyla bu kararı "sızdırmamayı başardıklarını", bu tavırlarının "AB ile ilişkileri günlük politikaya alet etmeme" anlayışından kaynaklandığını, kamuoyunun da CHP ile aralarındaki bu farkı çok iyi gözlediği belirtildi. 
     
</TEXT>
</DOC>
