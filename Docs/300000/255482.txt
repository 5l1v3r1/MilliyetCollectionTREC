<DOC>
<DOCNO> 255482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas03.html </URL>
<DATE> 2004/07/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD... Manhattan'da daire fiyatları el yakıyor... 
</HEADLINE>
<TEXT>

     Bülent Keneş 

New York'un Manhattan bölgesinde bir apartman dairesinin ortalama fiyatının 1 milyon doları aştığı belirtildi. 
     Amerikan ekonomisinin ikinci çeyreğinde satılan Manhattan'daki dairelerin ortalama fiyatının bir önceki çeyreğe göre yüzde 4.9, geçen yıl aynı döneme göre ise yüzde 20.9 oranında arttığı ifade edildi. 
     Üç ayda bir yayınlanan Prudential Douglas Elliman Manhattan Market Overview adlı raporda yer alan verilere göre, Manhattan'ın Batı Yakası'ndaki 116. Cadde ile Doğu Yakası'ndaki 96. Cadde arasında kalan bölgede ortalama bir stüdyo dairenin fiyatı 326 bin 947 dolara ulaşarak, yılın ilk çeyreğine göre yüzde 26'lık, geçen yıla göre ise yüzde 29'luk bir artış sağladı. 
     Tek odalı bir dairenin ortalama fiyatı ise yılın ilk çeyreğine göre yüzde 10,9, geçen yıla göre yüzde 22,6 oranında artarak 5 bin 751 dolara yükseldi. Emlak piyasasında en büyük pazar payına sahip olan iki odalı dairelerin ortalama fiyatları ise yılın ilk çeyreğine göre yüzde 6,7, geçen yıla göre ise yüzde 28 oranında artarak 1.34 milyon dolara yükseldi. 
     Dairelerin metrekare fiyatı ise bir rekora imza atarak 786 dolara yükselmiş durumda. Bu miktar ilk çeyreğe göre yüzde 7,6, geçen yıla göre ise yüzde 19'luk bir artış anlamına geliyor. 
     
</TEXT>
</DOC>
