<DOC>
<DOCNO> 278240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/guncel/gun01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yol AB'ye gitmez 
</HEADLINE>
<TEXT>


İstanbul'u yine sel aldı. 3.773 su baskını ihbarı yapıldı. Trafik ise çıldırttı. 'İhbar'da bulunmayan meteoroloji, "Yağış olağan" dedi 

ŞENOL DEMİRCİ, HALUK ATALAY, M. AKİF ERDEM, GÖKHAN KARAKAŞ, DİNÇER ŞEREF, TAHSİN AKSU, ŞAKİR AYDIN, ELVAN EZBER, GÜRKAN AKGÜNEŞ, MEHMET DEMİRKAYA, SİNAN TOROS, BURCUM DEVREZ, YURTTAŞ TÜMER, BÜNYAMİN AYGÜN, MUSTAFA SEVEN İstanbul 

İstanbul'da sabah saatlerinde başlayan sağanak yağış nedeniyle, İstanbul Büyükşehir Belediyesi Afet Koordinasyon Merkezi AKOM en üst düzeyde alarma geçti. Sağanak, özellikle Avcılar, Sarıyer, Beyoğlu, Fatih, Mecidiyeköy, Bahçelievler, K ğıthane, Bakırköy, Bağcılar, Üsküdar ve Beşiktaş'ta etkili oldu. İSKİ, İtfaiye ve Yol Bakım Onarım Müdürlüğü'ne 3.773 su baskını ihbarı yapıldı. Bahçelievler'de Tavukçu Deresi'nin taşması sonucu, bazı noktalarda yaklaşık 1.5 metre derinliğinde su birikintileri oluştu. Sular, çevredeki 5 sokağı doldurdu. Çok sayıda araç mahsur kalırken, ev ve işyerlerinin bodrum katları sular içinde kaldı. 

Köprüler kilitlendi 
Yağış süresince İSKİ, İtfaiye, Yol Bakım ve Onarım Müdürlüğü, Park ve Bahçeler Müdürlüğü ile İşletmeler Müdürlüğü'nden toplam 707 araç ve 1.720 personel görev yaptı. Boğaziçi ve Fatih Sultan Mehmet köprüleri kilitlendi. Fatih Sultan Mehmet Köprüsü girişinde oluşan su birikintisi nedeniyle kilometrelerce kuyruk oluştu. Karayolları 17. Bölge Müdürlüğü yetkilileri, köprünün Etiler çıkışında oluşan 3 metre derinliğindeki su birikintisinin yığılmaya neden olduğunu bildirdi. 
Beşiktaş, Unkapanı ve Baltalimanı'nda su tahliye kapakları tıkanınca birçok araç suya gömüldü. Çok sayıda trafik kazası meydana gelirken, İstanbullular öğle saatlerinde işyerlerine ulaşabildi. Yağıştan tramvay ve deniz otobüsleri de olumsuz etkilendi. Metro istasyonunu Atatürk Havalimanı'na bağlayan kat da sular altında kaldı. Antalya'da Alaattin Ayseli, Bitlis'te ise Rakıp Baykara 16 , yıldırım isabet etmesi sonucu hayatını kaybetti. 

Trafiğe çıkmayın 

AKOM, yağış miktarının, son yıllarda ekim ayında görülenin yaklaşık 3 katı olduğunu bildirdi. Levent'te metrekareye 110, İstinye'de 84, Beykoz'da 57, Alibeyköy'de 55, Atatürk Havalimanı'nda 33, Fatih'te 32 kilo yağış düştü. Meteoroloji Bölge Müdürlüğü, yağışların 3 gün süreceğini bildirdi. İstanbul Valiliği Afet Yönetim Merkezi, mecbur kalmadıkça trafiğe çıkılmamasını istedi. Milli Eğitim Müdürü Ömer Balıbey, "Yağmur nedeniyle okula gidemeyen öğrenciler izinli sayılacak" dedi. 

Sorumlusu kim 

İSTANBUL Büyükşehir Belediye Başkan Vekili İdris Güllüce, meteorolojinin yağmur ihbarıyla dün yağan yağmurun aynı olmadığını belirterek, "Bu büyüklükte bir yağmur beklemiyorduk. Ağustostaki sele neden olan yağmur bile bundan azdı" dedi. İstanbul Meteoroloji Bölge Müdürü Mustafa Yıldırım, sağanağı ihbarla duyurmadıklarını, kış aylarına girilmesi nedeniyle dünkü yağışın "olağan" olduğunu söyledi. 

Alibeyköy'de yıkım ertelendi 

İstanbul Büyükşehir Belediyesi'nin dün yıkıma başlayacağını açıkladığı Alibeyköy'de, her sağanak yağmurda yaşanan bildik manzaralar tekrarlandı. Yağmur nedeniyle yıkımın ertelendiği Çırçır ve Karadolap mahallelerinde birçok ev ve işyeri yine sular altında kaldı. Su seviyesi 70 santimetreye ulaştı. Bölgedeki Alibeyköy Lisesi, Alibeyköy Meslek Lisesi, Alibeyköy İlköğretim Okulu, Yunus Emre İlköğretim Okulu ve Haydar Akçelik Kız Meslek Lisesi, "tedbiren" tatil edildi. Bir süre sonra bu okullardan üçünün zemin katları sular altında kalınca, Alibeyköy Meslek Lisesi'nden ayrılmayan 15 öğretmen, iş makinelerine bindirilerek tahliye edildi. 


</TEXT>
</DOC>
