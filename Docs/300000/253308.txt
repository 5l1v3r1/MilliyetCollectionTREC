<DOC>
<DOCNO> 253308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko30.html </URL>
<DATE> 2004/07/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
IMF-Bulgaristan görüşmelerinde asgari ücret sorun oldu... 
</HEADLINE>
<TEXT>

     Metin Akın 

Bulgaristan ile Ulusalararası Para Fonu IMF arasında yeni mali programa dönük görüşmeler sona ererken, asgari ücret konusunda görüş ayrılığı ortaya çıktı. 
     Yaklaşık bir hafta önce başlayan görüşmeler sonunda, asgari ücret dışındaki tüm konularda anlaşma sağlandı. 
     Görüşmelerde IMF heyetine başkanlık eden IMF Bulgaristan temsilcisi Hans Finkelshild, 2005 yılı hükümet programında asgari ücretin yüzde 25 artışla 120 levadan Yaklaşık 60 Euro 150 levaya çıkarılmasının, Bulgaristan ekonomisinin genel durumu ile uyumlu olmadığını belirterek, ''Asgari ücrete yapılan yüksek zam iç üretimi olumsuz yönde etkiler'' dedi. 
     Bulgaristan'da 2005 yılı için yıllık enflasyon oranının yüzde 3.5 olarak hedeflendiğini hatırlatan Flikenshild, bu şartlarda asgari üçcretin yüzde 25 artırılmasının sağlıklı bir karar olmadığını savundu. 
     Bulgaristan'daki gelir seviyesinin ve ücretlerin düşük olduğunu kabul ettiklerini vurgulayan Flinkenshild, sözlerini şöyle sürdürdü 
     ''Ücretlerin artırılması ekonominin gerçekleri göz önünde bulundurularak yavaş yavaş yapılmalıdır. Bizim hesaplamalarımıza göre Bulgaristan'da asgari ücretin en fazla yüzde 8 oranında artırılması gerekiyor. Yüzde 25 gibi çok yüksek bir zam yapılması olumsuz sonuçlar doğurabilir. Bulgaristan sanayisinde zaten düşük üretim var ve sanayiciler yüksek maaş ödeyecek durumda değiller. Bu yüzden asgari ücretteki yüksek zam, üretimi olumsuz yönde etkiler.'' 
     
     BULGAR BAKAN ''STAND-BY'A DÖNÜK SORUN YOK'' 
     Bulgaristan Maliye Bakanı Milen Velçev ise asgari ücret konusunda ortaya çıkan görüş ayrılığının, büyük önem taşımadığını öne sürdü. 
     Velçev, gerçekte Bulgaristan'da asgari ücretle çalışanların sayısının çok az olduğunu, yüzde 25'lik zammın iç üretimi olumsuz yönde etkilemesinin söz konusu olmadığını söyledi. 
     Asgari ücret konusunun, eylül ayında yapılacak görüşmelerde tekrar ele alınacağını ifade eden Velçev, görüş ayrılığının yeni Stand-by anlaşmasının imzalanmasında sorun teşkil etmeyeceğini bildirdi. 
     
     ŞARTLI KREDİDE ÖN ANLAŞMA SAĞLANDI 
     Bu arada Bulgaristan ile IMF arasında, 140 milyon dolarlık şartlı kredi konusunda ön anlaşma sağlandı. 
     Ön anlaşmaya göre, Bulgaristan hükümeti ödemeler dengesinde bir sorun çıkması ve acil taze paraya ihtiyaç duyulması halinde kullanılmak üzere, IMF'ten 140 milyon dolar kredi alacak. Kredinin verilebilmesi için, hükümetin kabul edilebilir gerekçeleriyle birlikte IMF'ye başvuruda bulunması gerekiyor. 
     
</TEXT>
</DOC>
