<DOC>
<DOCNO> 275878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun32.html </URL>
<DATE> 2004/09/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Soros, Bush'a savaş açtı 
</HEADLINE>
<TEXT>

     Bütün dünyada ''para sihirbazı'' olarak tanınmasının yanı sıra demokrasi ve açık toplum savunucusu olarak da bilinen George Soros, ABD Başkanı George Bush'a tam anlamıyla savaş açtı. 
     Wall Street Journal gazetesine iki tam sayfalık ilan veren Soros, ''Başkan Bush'u neden yeniden seçmemeliyiz '' başlığı altında kişisel mesajlarını yayımladı. 
     İlanında, ''Bu, hayatım boyunca gördüğüm en önemli seçim olacak'' diyen Soros, ''Normal zamanlarda bu kadar yoğun şekilde partizan siyasetle asla uğraşmadım. Ancak Başkan Bush güvenliğimizi tehlikeye atmakta, hayati çıkarlarımıza zarar vermektedir. Bu yüzden bu mesajı yayınlıyorum'' ifadesini kullandı. 
     Gazete ilanında, ''Eğer Başkan Bush'u yeniden seçersek Bush'un önleyici eylem doktrinini ve Irak işgalini onaylamış oluruz ve bunun sonuçlarıyla yaşamak zorunda kalırız'' görüşünü savunan Soros, Bush'un karar verdiği Irak savaşı yüzünden bir şiddet sarmalı içine girildiğini kaydetti. Soros, bu fasit daireden kurtularak yeniden bütün dünyanın saygısını kazanmak için tek şansın ise Başkan Bush'un seçilmesini engellemek olduğunu ifade etti. 
     Dünyanın değişik yerlerinde kurduğu vakıflarla 1979 yılından bu yana özgür ve açık toplumun değer ve prensipleriyle demokrasiyi geliştirmeye çalıştığını, bu doğrultuda yılda 450 milyon dolar harcadığını kaydeden Soros, ''George W. Bush'un başkan seçilmesinden ve özellikle 11 Eylül'den sonra açık toplum ilke ve değerlerinin ABD içerisinde savunulması da ihtiyaç duyulur hale geldi'' dedi. 
     ''Bush'un, Bin Ladin'in elinde oyuncak olduğunu'' kaydeden Soros, ''Bin Ladin orada yaşadığı ve El-Kaide'nin eğitim kampları bulunduğu için Afganistan işgali meşrulaştırıldı. Ancak Irak savaşı için benzer bir meşruiyet bulunamadı. Bu işgal Başkan Bush'un Bin Ladin'e vermiş olduğu bir hediyedir'' ifadesini kullandı. 
     İlanında savaş ve işgalin masum kurbanlar yarattığını yazan Soros, şunları kaydetti 
     ''Biz Amerikan askerlerinin ceset torbalarını sayıyoruz. Irak'ta 1000'i aştı. Dünyanın geri kalan kısmı ise Irak'ta her gün ölen ve en az 15 kat daha fazla olan insanları da sayıyor. Bunlardan bazıları askerlerimizi öldürmeye çalışanlar, ancak çok çok fazlası aralarında çok sayıda kadın ve çocuğun da bulunduğu tamamen masum insanlar. Her masumun ölümü teröristlere güç kazandırıyor.'' ''Bush'un politikalarının tam anlamıyla bir şiddet sarmalı oluşturduğunu'' belirten Soros, ''bu fasit dairenin kısa zamanda sona ereceğinin de ufukta gözükmediğini'' ifade etti. 
     Seçilme umudu olan hiçbir siyasetçinin söyleyemeyeceği için, bunları kendisinin dile getirdiğini kaydeden Soros, ''Başkan Bush'un bizi daha güvenli hale getirdiğine dair yaygın bir inanç var. Bunun tam tersi doğru. Başkan Bush Afganistan'da Bin Ladin'i devre dışı bırakamadı. Irak işgali yüzünden de Amerikalılara karşı hayatlarını riske edebilecek insan sayısı her geçen gün artmakta'' dedi. 
     İkinci bir BM kararını beklemeden yapılan işgalle uluslararası hukukun ihlal edildiğini yazan Soros, cezaevlerinde mahkumlara yapılan işkence ve kötü muamelelerle de Cenevre Sözleşmesi'nin ihlal edildiğine dikkat çekti. 
     ABD ordusunun işgal için eğitilmediğinin altını çizen Soros, direnişe karşı verdikleri savaşın ABD askerilerinin moralini bozduğunu, fiziksel yaralanma ve ölümlerin yanı sıra Irak'tan dönen askerlerde ciddi psikolojik rahatsızlıklar ve travmalar gözlendiğini yazdı. Irak savaşından sonra artık gönüllülük esasına göre asker bulmakta güçlük çekileceğini de ifade eden Soros, zorunlu askerlik uygulamasına geçilmek durumunda kalınabileceğini kaydetti. 
     Irak savaşının çok daha faydalı yerlere harcanabilecek 150 milyar dolara mal olduğunu belirten Soros, bu maliyetin çok daha artacağını, çünkü Irak'tan çıkmanın bu ülkeye girmekten çok daha zor olduğunu ifade etti. 
     Soros, açık toplum çalışmalarından edindiği tecrübelerin, hiçbir yere askeri müdahaleyle demokrasinin götürülemeyeceğini gösterdiğini de kaydetti. 
     Bu arada, New York Times'ta yayımlanan bir haberde, bugüne kadar Bush karşıtı faaliyet gösteren gruplara 18 milyon dolarlık bağışta bulunan Soros'un, Demokrat aday John F. Kerry'nin kaybetmesinden endişe duyduğu için yeniden kesenin ağzını açtığı ve milyonlarca dolarlık yeni bağışlar yapacağı kaydedildi. 
     
</TEXT>
</DOC>
