<DOC>
<DOCNO> 258797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo11.html </URL>
<DATE> 2004/07/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Lizarazu, Olympique Marsilya ile 2 yıllık sözleşme imzaladı.. 
</HEADLINE>
<TEXT>

     Fransa Milli Takımı'nın yıldız futbolcularınadn Bixente Lizarazu, Fransa Birinci Ligi takımlarından Olympique Marsilya ile 2 yıllık sözleşme imzaladı. 
     Kulüpten yapılan açıklamada, 1997 yılından beri Almanya'nın FC Bayern Münih takımında top koşturan 34 yaşındaki deneyimli savunma oyuncusunun, dün sözleşmeyi imzalayıp takımın Port Crouesty'deki yeni sezon hazırlık kampına katıldığı bildirildi. 
     Kariyerine Girondins De Bordeaux takımında başlayan Lizarazu, 1996 yılında İspanya'nın Athletic Bilbao, oradan da 1997 yılında Almanya'nın FC Bayern Münih takımına transfer olmuştu. 
     1998'de Dünya Kupası'nda, 2000'de de Avrupa Futbol Şampiyonası'nda şampiyon olan Fransa Milli Takımı'nın kilit oyuncularından biri olarak dikkati çeken, ancak Euro-2004 sonrasında milli takımı bıraktığını açıklayan Lizarazu, milli takım formasını 97 kez giydi. 
     
</TEXT>
</DOC>
