<DOC>
<DOCNO> 283273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/ekonomi/aeko.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol piyasaları vurdu 
</HEADLINE>
<TEXT>


Petrolün varil fiyatının 55.60 dolar seviyesinin üstüne çıkması, dünya borsalarını vurdu. Gelişmekte olan ülkelerden para çıkışı İMKB'yi de 336 puan düşürdü 

Finans atölyesi - SONGÜL HATISARU 

Petrolün varil fiyatının 55.67 dolar seviyesine ulaşması başta ABD piyasaları olmak üzere dünya borsalarına satış getirdi. Dow Jones endeksi cuma kapanışında yüzde 1.1, Nasdaq ise yüzde 2 oranında değer kaybetti. 9.737 puan seviyesine gerileyen Dow Jones endeksi en son 23 Kasım 2003'te bu seviyeleri görmüştü. 

Dolardaki düşüş 
Avrupa ve Asya borsaları da genel trendden nasibini alırken gelişmekte olan ülke borsalarındaki Brezilya, Rusya, Güney Kore, Singapur, Arjantin, Hong - Kong, Çin ve Türkiye'deki düşüşler dikkat çekiciydi. 
ABD borsalarındaki değer kaybında doların euro karşısında hızla değer kaybetmesi de etkili oldu. Petroldeki yükseliş ve doların gerilemesine bağlı olarak ABD ekonomisine ilişkin soru işaretleri de dünya borsalarını olumsuz etkiledi. 

ABD verisi euroya yön verecek Geçen hafta başında 1.2471'de bulunan euro - dolar paritesi 1.2829 seviyesine yükseldi. Euro, dolar karşısında yüzde 1 değer kazandı. Euro 18 Şubat'ta 1.2928 dolar ile tüm zamanların en yüksek düzeyine ulaştı. Euronun dolar karşısında son 10 gündeki değer artışı ise yüzde 4'ü buldu. Euronun yükselişinde ABD ekonomisindeki cari açık ve bütçe açığı gibi temel ekonomik nedenlerin yanı sıra, teknik olarak 1.26 seviyesinin aşağı yönde kırılmaması, hızlı parite hareketlerinin getirdiği stop - loss işlemlerinin pariteyi euro lehine daha da hızla yükseltmesi etkili oluyor. ABD'de bu hafta açıklanacak tüketici güven endeksi, dayanılıklı tüketim malı satışı ve üçüncü çeyrek büyüme rakamlarının pariteye yön vermesi bekleniyor. 

İçeride çok gevşemedi Dış piyasalarda hızla değer kaybeden dolar içeride ise çok büyük oranda gevşemedi. Bankalararası piyasada dolar kuru 1.478.000 seviyesiyle cuma kapanışına göre 6 bin lira daha aşağıdaydı. Dış piyasalardaki hızlı değer kaybına karşın iç piyasada dolardaki düşüşün sınırlı kalması global gelişmelerin endişe yarattığını gösteriyor. 
Gelişmekte olan ülkelerden çıkışın etkisiyle satış gören eurobond piyasasında da 2030 vadeli gösterge Türk tahvilinin fiyatı 0.5 dolarlık düşüşle 137.3 puan seviyesine geriledi. Yüksek petrol fiyatı, dalgalanan euro dolar paritesi faize de yansıdı. Gösterge bono faizi yüzde 22.26 seviyesinden 22.50 seviyesine yükseldi. 
Ancak bu yükselişte yarın yapılacak ihale öncesinde gelen yapay satışlar etkili oldu. Yarın yapılacak ihalelerde son iki borçlanmasında itfasının üstünde borçlanan Hazine'nin beklendiği gibi bu kez itfasının altında borçlanması durumunda faizlerde gevşeme beklenebilir. 

İMKB de nasibini aldı ABD ve Avrupa borsalarındaki trend gelişmekte olan ülke piyasalarında da yönü aşağı çevirdi. Gelişmekte olan piyasalarda yaşanan para çıkışının etkisiyle İstanbul Menkul Kıymetler Borsası'da günü 336 puanlık değer kaybıyla 21.907'den kapattı. Öte yandan bankacılık, sosyal güvenlik ve vergi idaresinin yeniden yapılandırılmasına ilişkin çalışmalar tamamlanmadığı için IMF görüşmelerine ara verildiği haberi de borsada tedirginliği artırdı. 

IMF görüşmeleri 
Görüşmelere ara verilmesi teknik sebeplerden kaynaklanmasına karşılık, finansman paketine bağlı beklentilerin 1 ay ertelenmiş olması beklenti arayışında olan borsada satışa bahane oldu. Görüşmelere teknik nedenlerle ara verildiği göz önüne alındığında özellikle finansman paketine ilişkin beklentilerin devam etmesini ve piyasaların dengeli bir trendde oturmasını bekliyoruz. 

ABD'de seçim tedirginliği Uluslararası piyasaları izleyen uzmanlar ABD seçimleri yaklaştıkça tedirginliğin arttığını düşünüyor. ABD'de borsa çevrelerinin Demokrat Parti'nin seçimi kazanma ihtimaline karşılık pozisyonlarını riske atmak istemediği ve satış yaptığı da genel kabul gören bir yorum. Bu görüşe göre oyuncular daha liberal politikalar izleyen Cumhuriyetçilerin seçimi kaybetme riskine karşılık ABD'de seçim sonuçlarına riskli bir pozisyonda yakalanmak istemiyor. 


</TEXT>
</DOC>
