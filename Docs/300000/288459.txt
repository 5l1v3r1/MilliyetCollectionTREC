<DOC>
<DOCNO> 288459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/ekonomi/eko03.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsteyene indirimli isteyene taksitli 
</HEADLINE>
<TEXT>


THY'nin halka arzında ön talepte bulunacak tasarruf sahiplerine yüzde 7 indirim ya da beş taksitlik ödeme kolaylığı sağlanacak 

EKONOMİ SERVİSİ 

Bu yıl yapılan halka arzların yatırımcılar açısından hüsran yaratması, halka arzlarda indirimli ya da taksit gibi avantajları yeniden gündeme getirdi. 
THY'nin yüzde 20 hissesinin halka satışında ön talep yöntemi kullanılacak. Ön talepler 17 - 24 Kasım'da, kesin talepler de 1 - 3 Aralık'ta toplanacak. Ön talep toplama için başvurup hisse alan küçük yatırımcılara yüzde 7 indirim ya da beş taksitte ödeme kolaylıkları sağlanacak. Yatırımcılar, herhangi bir para ödemeden 17-24 Kasım günleri arasında halka arza aracılık yapan kuruluşlara, ne kadar hisse senedi almak istediklerine ilişkin ön taleplerini bildirecekler. 

Öncelik küçük yatırımcıya 
Ön talepte bulunanların hisse alım zorunluluğu olmayacak. Yatırımcılar kesin talep toplama tarihinde ise dilerlerse taleplerini kesinleştirerek paralarını yatıracaklar. Ön talepte bulunup talebini kesinleştiren küçük yatırımcılara peşin ödemelerinde yüzde 7 indirim, ya da hisse bedellerini beş taksitte ödeme avantajı sağlanacak. 
Ön talepte bulunmayanlar kesin talep toplama tarihinde kesin talepte bulunabilecekler. Ancak ön talepte bulunmayan küçük yatırımcılara yüzde 7 indirim ya da beş taksitte ödeme kolaylığı sağlanmayacak. 
20 Ağustos'ta 7.250 lira olan ve 20 Ekim'de 10.250 liraya kadar çıkarak yüzde 41 prim yapan THY hisseleri, son üç haftada yüzde 13 değer kaybedederk 8.900 liraya geriledi. 

Sermaye 178 trilyon 
Halka açık oranı yüzde 1.98 
Halka açılacak kısım yüzde 20 
Hissenin dünkü fiyatı 8.900 
9 aylık ciro 2.1 katrilyon 
Uçak sayısı 71 
Yolcu sayısı 9.1 milyon 
Toplam 103 uçuş noktası 
Karlılıkta Avrupa üçüncüsü 
Dünyada yaşı 6'nın altına inen en genç havayollarından 


</TEXT>
</DOC>
