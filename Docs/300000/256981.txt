<DOC>
<DOCNO> 256981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/siyaset/axsiy01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şartlı şurtlu tarih istemem' 
</HEADLINE>
<TEXT>


Paris'te düzenlediği basın toplantısında Erdoğan, AB'den böyle bir tarih gelmesi durumunda "Türkiye bu işi bitirir mi " sorusuna "O günler gelsin, konuşulur" yanıtını verdi 

ABDULLAH KARAKUŞ Paris 


Başbakan Recep Tayyip Erdoğan, AB'den gelecek "şartlı şurtlu" müzakere tarihini kabul edemeyeceklerini belirterek, "Olmaz böyle şey" dedi. Böyle bir tarih gelmesi halinde, "Bu işi Türkiye bitirir mi " sorusu üzerine de Erdoğan, "Zihnimizdeki tavırla ilgili şimdi bir şey söylemek yanlış olur. O günler gelsin konuşulur" dedi. 
Erdoğan, Paris'teki Uluslarası Konferans Merkezi'nde düzenlediği basın toplantısında İsrail'e de sert tepki göstererek, "Bomba ve kandan bıktık artık" dedi. Erdoğan'ın mesajları şöyle 
İSRAİL KAN AKITMASIN İsrail ile bir kriz yaşamıyoruz. Yaptıkları yanlışı eleştiriyorum. Filistin'deki savunmasız insanlara karşı yaptıklarını Müslüman olarak değil, bir insan olarak yanlış buluyorum. Bizim İsrail halkıyla bir sorunumuz yok. Askeri, ekonomik ilişkilerimiz de zedelenmez. Yanlışı dostça ifade ediyorum. Dost acı söyler. BM Güvenlik Konseyi'ndeki 14 ülke de İsrail kınadı. Artık 'biz nerede yanlış yaptık' demeleri lazım. Bomba, kan istemiyoruz. Artık biz bunlardan bıktık. 

'İki taraf da dostum' 
ORTADOĞU SİYASETİMİZ NET Bizim Ortadoğu siyasetimiz net ve belli. İsrail ile de 'ılımlı bir ilişkimiz olduğu' söylemi yanlış. Bizim her ülkeyle ilişkimiz var. İki taraftakiler de benim dostum. Türkiye'de bombalamadan ötürü hahambaşını ziyaret ettim. Filistin'deki yavrumun bombalanması nasıl yanlışsa, İsrail'deki marketin bombalanması da yanlış. 
ŞARTI KABUL EDEMEYİZ Türkiye'nin AB üyeliği için 'şartlı tarih onayı' diye bir şey olamaz. Olmayacak bir şeye 'evet' diyemeyiz. Bu, AB'nin sınırı kaybetmesi olur. Şartlı şurtlu müzakere tarihi verilmesi diye bir şey olamaz. 
AB'YE MESAJLAR AB Hıristiyan kulübü değildir. Eğer Türkiye ile ilgili olumsuz bir karar çıkarsa bunu nasıl ispat edecekler Sizde hiç Müslüman ülke var mı Düşman olduğunuz Baltık ülkelerini de aldınız. Türkiye'yi alırsanız, Müslüman alemine de bir mesaj verirsiniz. 
ERMENİ SOYKIRIMI KRİTER OLAMAZ Türkiye'nin AB üyesi olması Ermeni soykırımını tanımasını gerektirmiyor. Böyle bir kriter yok. Geçmişte olmuş bir olay. Bunu tarihçilere bırakalım. Bir defa, Ermenistan, Türkiye'nin sınırlarını tanımıyor. Bunlar olmadan, biz çözümden yanayız demek zor. Vatandaşlar kapıların açılmasını istiyor. 


</TEXT>
</DOC>
