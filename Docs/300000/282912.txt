<DOC>
<DOCNO> 282912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun24.html </URL>
<DATE> 2004/10/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İtalya'da ara seçim yapılıyor... 
</HEADLINE>
<TEXT>

     İtalya'da, Meclis'in boş bulunan 7 sandalyesinin sahibini belirlemek için ara seçim yapılıyor. 
     Ara seçimde 739 bin 809 seçmen sandık başına gidiyor. Seçmenler bugün TSİ 23.00'e kadar oy kullanabilecek. Sandıkları yarın da saat 08.00 ile 16.00 arasında açık tutulacak. 
     Lombardia, Liguria, Emilia Romagna, Toscana, Campania ve Puglia bölgelerinde toplam yedi seçim çevresinde yapılan oylama, iktidar ve muhalefet için mini bir test niteliği taşıyor. 2001 yılındaki genel seçimde, bugün ve yarın sandıkların açık olacağı bölgelerin 4'ünde merkez sol, 3'ünde ise merkez sağ kazanmıştı. 
     Seçmenlerin iki gün boyunca oy kullanabilecekleri bu ara seçim neticesinde, Avrupa Parlamentosu'na geçiş veya vefat gibi sebeplerle İtalya Meclisi'nde boşalan 7 sandalyenin sahipleri belirlenmiş olacak. 
     Sandıkların bugün TSİ 09.00'da açıldığı ara seçimde, saat 13.00 itibarıyla seçmenlerin sadece yüzde 6,6'sının oy kullandığı açıklandı. 
     Seçmenlerin ara seçime fazla ilgi göstermeyebilecekleri ileri sürülüyor. 
     2002'de Meclis'teki münhal sandalyeleri doldurma amacıyla yapılan ara seçime, seçmenlerin sadece yüzde 37,08'i iştirak etmişti. 2003'te Trieste'de Meclis için yapılan ara seçime seçmenlerin gösterdiği ilgi ise yüzde 36,30'da kalmıştı. 
     
</TEXT>
</DOC>
