<DOC>
<DOCNO> 279499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur01.html </URL>
<DATE> 2004/10/12/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
İstanbul yağmura hazırlandı 
</HEADLINE>
<TEXT>

     İstanbul'da gece yarısından sonra başlayan beklenen fırtına ve sağanak dolayısıyla İstanbul Büyükşehir Belediyesi ile Afet Koordinasyon Merkezi AKOM tarafından bir dizi tedbir alındı. 
     İstanbul Büyükşehir Belediyesi'nden yapılan yazılı açıklamaya göre, yağış ve fırtına nedeniyle AKOM'un tüm birimleri su baskınlarına karşı görevlendirilirken, Yol Bakım ve Onarım Müdürlüğü, İtfaiye, İSKİ, İETT, Raylı Ulaşım, Park Bahçeler Müdürlüğü, İşletmeler Müdürlüğü personeli de göreve çağırıldı. 
     
     Çalışmalara yağmur öncesi başlandı 

     Ekiplerin gerekli hallerde taşeron firmaların personel ve araçlarıyla takviye edileceği dile getirilen açıklamada, yağmur öncesi çalışmalara başlayan ekiplerin, kanal ve mazgallarda temizlik yaptığı, su birikintisi olması muhtemel yerlerde, köprü altları ve alt geçitlerde motopompların hazır bekletildiği kaydedildi. 
     Açıklamaya göre, İETT'nin bazı hatlara da 100 adet ek otobüs seferi koydu. Ek sefer konulan hatlar şunlar 
     127 No'lu Topkapı-Kadıköy . 
     120 No'lu Kadıköy-Mecidiyeköy . 
     110 No'lu Kadıköy-Taksim . 
     129BT No'lu Kozyatağı-Taksim . 
     . 
     129 No'lu Altunizade-Mecidiyeköy . 
     129K No'lu Kozyatağı-Mecidiyeköy . 
     ML129K No'luKozyatağı-Metro-Levent . 
     ML122 No'lu Tepeüstü-Metro-Levent . 
     121B No'lu Kavacık Mecidiyeköy . 
     500ES No'lu Tuzla-Otogar . 
     522 No'lu Yenidoğan-Cevizlibağ . 
     522A No'lu Samandıra-Cevizlibağ . 
     
     Raylı taşımacılıkta da ek seferler konuldu 

     Raylı taşımacılıkta da, Aksaray-Havaalanı hattında, Esenler-Aksaray arasına 17 ek sefer konuldu. Buna göre, yaklaşık dört buçuk dakikada bir sefer düzenlenecek. 
     Taksim-Dördüncü Levent metro hattında ise sinyalizasyon sisteminin izin verdiği en sık ölçüde sefer gerçekleştirilecek. 
     Bu hatta da dört buçuk dakikada bir sefer düzenlenmesi öngörülüyor. Eminönü-Zeytinburnu hattında çalışan tramvay seferleri ise dört dakikada bir gerçekleştirilecek. 
     
     YAKLAŞIK 10 EV VE İŞYERİNİ SU BASTI 

     İstanbul'da, gece saatlerinde etkili olan sağanak yağış sonucu yaklaşık 10 ev ve işyerini su bastı. 
     A.A muhabirinin edindiği bilgiye göre, gece yarısı başlayan sağanak yağış, Kağıthane, Güngören, Eyüp ve Ümraniye'de bazı ev ve işyerini su basmasına yol açtı. Meteoroloji'nin uyarısı üzerine hazır bekleyen itfaiye ve İSKİ ekipleri, baskınlara müdahale etti. 
     İtfaiye yetkilileri, gece saatlerinden sabaha kadar yaklaşık 10 su baskını olayına müdahale edildiğini bildirdiler. 
     Bu arada yağıştan dolayı yollarda oluşan su birikintileri değişik kesimlerde trafik sıkışıklığına neden olurken, bazı araçlar da arızalanarak yolda kaldı. 
     Öte yandan İstanbul Büyükşehir Belediyesi Afet Koordinasyon Merkezi AKOM yetkilileri, gece boyunca metrekareye ortalama 17.5 kilogramın üzerinde yağış düştüğünü belirterek, kent genelinde 80 ayrı noktada su birikintisine müdahale edildiğini söylediler. 
     AKOM yetkilileri, gün boyu 100 İETT otobüsünün ilave sefer yapacağını anlatarak, raylı taşımacılıkta da ek seferler konulduğunu kaydettiler. 
     
</TEXT>
</DOC>
