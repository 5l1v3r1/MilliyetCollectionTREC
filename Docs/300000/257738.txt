<DOC>
<DOCNO> 257738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur63.html </URL>
<DATE> 2004/07/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kadınlar cuma namazı kıldı 
</HEADLINE>
<TEXT>

     Antalya'nın Manavgat İlçesi'nde vatandaşların bağışlarıyla yaptırılan Manavgat Külliyesi'ndeki 5 bin kişi kapasiteli camide kılınan ilk cuma namazında, erkeklerle birlikte kadınlar da saf tuttu. 
     Külliye'deki ilk cuma namazına Manavgat Kaymakamı Mehmet Çapraz, Belediye Başkanı Zeynel Şenol, daire amirleri ve çok sayıda vatandaş katıldı. Kadınlar için ayrılan caminin üst katına, cemaatin kalabalığı yüzünden erkekler de alındı. Erkekler, kadınların önünde saf tuttular. Manavgatlı kadınları cuma namazına çağıran Manavgat Müftüsü Ömer Kocaoğul, camideki konuşmasında, bundan böyle cuma namazlarına kadınların daha fazla katılımını beklediğini söyledi. Müftü Kocaoğul, gazetecilerin, kadınların namazda imama tam olarak uyamadıklarını söylemeleri üzerine, ''Bundan sonra uyarlar'' dedi. 
     ''Kuran'da kadınlar cuma namazı kılmaz diye bir hüküm yoktur'' diyen Müftü Kocaoğul, şöyle devam etti 
     ''Kadınlarımız cuma günü verilen vaazlardan ve hutbelerden mahrum kalıyordu. Bu bakımdan üst katı tamamen bayanlara ayırdık. Hanımlar da cuma namazına gelecek. Bu, tartışılacak bir konu değil. Amacımız cuma namazında verilen vaaz ve hutbeleri kadınların da dinleyerek, faydalanmalarıdır. Kadınlarımız vaaz dinlediler. İleride de hutbe ve vaazları takip etmeleri bakımından caminin üst katını hanımlara ayırabileceğiz. Önceden kadınlarımız, hutbe ve vaazlardan yararlanıyorlardı. Cuma namazı kadınlara farz olan bir ibadet değil. Ancak, hutbe ve vaaz dinlemeleri ve faydalanmaları önemli.'' Kocaoğul, bir gazetecinin ''Türkiye'de bunun bir başka uygulaması var mı '' sorusuna ''Bilmiyorum'' cevabını verdi. 
     Kocaoğul, ''Akdeniz'in incisi'' olarak tanımladığı Manavgat Külliyesi'nin 2,5 yılda tamamlandığını ve 17 Eylül'de resmen açılacağını belirterek, 5 bin kişilik caminin 3'er şerefeli 4 minaresinin bulunduğunu ve 1 trilyon 320 milyar liraya malolduğunu kaydetti. Kocaoğul, caminin süslemelerinde Osmanlı ve Selçuklu el sanatlarının örnek alındığını da ifade etti. Kocaoğul, ''İnşaat 2.5 yılda tamamlandı, ancak arsa probleminin çözülmesini de eklersek 7-8 yıllık bir emeğin karşılığını aldık. İlçemizde övünülecek bir eser yarattık'' diye konuştu. 
     Manavgat Kaymakamı Mehmet Çapraz da, Müftü Kocaoğul'u, ''Şampiyon müftü'' ilan ederek, ''Bu külliyeyi halkın desteğiyle bitirmek mucize. O'nu ellerimle tutup, en yükseğe çıkarıyorum. O'nu ve emeği geçen herkesi kutluyorum'' dedi. 
     Manavgat Belediye Başkanı Zeynel Şenol da, ''Manavgat'ta birlik ve beraberlik olduğu sürece yapamayacağımız hiçbir şey yoktur. Manavgat'ın en büyük camisini yaptırdığımız için herkesi kutluyorum'' dedi. 
     
</TEXT>
</DOC>
