<DOC>
<DOCNO> 271338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun25.html </URL>
<DATE> 2004/09/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beslan'da okullar yeniden açıldı 
</HEADLINE>
<TEXT>

     Rusya'ya bağlı Kuzey Osetya Özerk Cumhuriyeti'nin Beslan kentinde, 1 Eylül'de açılan, ancak bir okulda kanlı sonuçlanan rehin alma eylemi üzerine kapatılan okullar bugün yeniden açıldı. 
     Ajanslar, polisin kasabada bulunan 30'dan fazla okulda güvenlik kontrolü yaptığını duyururken, yerel güvenlikten sorumlu bir yetkili, yapılan kontrollerin ardından okulların 24 saat gözetim altında tutulacağını söyledi. 
     Güvenlik konusu Rusya'da en önemli konu haline gelirken, kamu alanlarında kalabalıklar için daha sıkı kontrol önlemleri alınıyor. 
     Rusya'daki bütün okullarda güvenlik önlemleri artırıldı. Başkent Moskova'yı Kafkaslar bölgesinden ziyaret edecek kişiler için de yeni kısıtlamalar getirildi. 
     Rusya Devlet başkanı Vladimir Putin, bu ay yaptığı ulusa sesleniş konuşmasında, önlemlerin Rusya'nın birliğini kuvvetlendirmek, daha verimli bir kriz merkezi kurmak ve yasaları uygulayan kurumları elden geçirmek için alındığını söylemişti. 
     
</TEXT>
</DOC>
