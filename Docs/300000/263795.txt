<DOC>
<DOCNO> 263795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko09.html </URL>
<DATE> 2004/08/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ın orta kesimindeki petrol hattında yangın çıktı... 
</HEADLINE>
<TEXT>

     Irak'ın orta kesiminde bulunan bir petrol boru hattında yangın çıkarken, güneydeki terminallerden petrol arzı ise yarım kapasiteyle sürüyor. 
     Görgü tanıkları ve polisin bildirdiğine göre yangın, cuma günü direnişçilerin sabotaj saldırısına uğrayan Bağdat'ın güneyindeki Müseyyeb kasabasından geçen boru hattında başladı. 
     Şiilerin çoğunlukta olduğu kasabanın kontrolü koalisyon askerlerine karşı savaşan direnişçilerde bulunduğundan, görevliler henüz boru hattına müdahalede bulunamıyor. 
     Yanan boru hattının, Irak'ın rafineri, petrol tankları ve üretim bölgelerini birbirine bağlayan iç boru hattı ağına dahil olduğu bildirildi. 
     Bağdat'a benzin sağlayan hatta Cuma günü gerçekleşen sabotaj saldırısı nedeniyle, Irak'ın başkentinde benzin sıkıntısı oluşmaya başlamıştı. 
     
     YARIM KAPASİTELİ PETROL İHRACI 

     Irak'ın güneyindeki terminaller ise yarım kapasiteyle petrol ihracatını sürdürüyor. 
     Günlük yaklaşık 900 bin varillik arz, 42 inç genişliğindeki tek boru hattıyla sağlanıyor. Güney terminallerini besleyen 48 inç genişliğindeki diğer ana petrol boru hattı ise saldırı olacağı endişesiyle kapalı tutuluyor. 
     Uluslararası ajanslara bilgi veren Güney Petrol Şirketi'nden bir yetkili, ''48 inç'lik boru hattını yeniden sevkiyata açmak için şartlar ne zaman uygun hale gelir bilmiyoruz. Kararları günlük alabiliyoruz'' diye konuştu. 
     
</TEXT>
</DOC>
