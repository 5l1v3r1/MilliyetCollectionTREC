<DOC>
<DOCNO> 278381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko26.html </URL>
<DATE> 2004/10/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sabancı, DuPontSA'nın tamamını satın alıyor... 
</HEADLINE>
<TEXT>

     Sabancı Holding, DuPontSA olarak bilinen DuPont Sabancı Polyester Europe B.V.'deki yüzde 50 DuPont hisselerini satın almak için E.I. du Pont de Nemours Company DuPont ile anlaştığını açıkladı. 
     Sabancı Holding'den yapılan açıklamaya göre, anlaşmayla, Sabancı Holding DuPontSA hisselerinin yüzde 100'üne sahip olacak. Sabancı Holding'in DuPontSA'daki DuPont hisselerini satın alma anlaşması, gerekli yasal onaylar alındıktan sonra hayata geçecek. 
     DuPontSA, polyester iplik, elyaf, resin cips ve polyester hammaddelerinin mevcut üretim teknolojisi, patentleri ve markaları üzerindeki haklarını Avrupa, Rusya ve Bağımsız Devletler Topluluğu, Ortadoğu ve Afrika pazarlarında tek yetkili lisans sahibi olmaya devam edecek. 
     1999 yılında Sabancı Holding ve DuPont işbirliği ile kurulan DuPontSA, yıllık 1 milyar doları aşan cirosu ile polyester iplik, elyaf, resin ve polyester hammaddeleri entegre üreticileri arasında Avrupa lideri konumunda bulunuyor. 
     
     "DUPONTSA'NIN TAMAMINA SAHİP OLMAKTAN ÇOK MEMNUNUZ'' 

     Sabancı Holding, DuPontSA'daki yüzde 50 DuPont hisselerini satın almak için yaptığı anlaşmayla, 1 milyar dolar ciroya sahip bulunan kimya devinin tamamına sahip olacak. 
     Sabancı Holding'ten yapılan açıklamaya göre, Sabancı Holding ve DuPont işbirliğiyle kurulan DuPontSA, yıllık 1 milyar doları aşan cirosu ile polyester iplik, elyaf, resin ve polyester hammaddeleri entegre üreticileri arasında Avrupa'da lider konumunda bulunuyor. 
     İngiltere'de Wilton, Almanya'da Uentrop ve Türkiye'de Adana, Kurtköy ve İnegöl'deki tesislerinde PTA, DMT, polyester iplik, elyaf, resin ve preform üreten DuPontSA'nın yıllık kapasitesi 1.3 milyon tonun üzerinde. Şirketin Adana'daki araştırma ve geliştirme tesislerinin yanı sıra Paris, Barselona ve Milano'da pazarlama ofisleri var. 
     Sabancı Holding CEO'su Celal Metin, konuyla ilgili açıklamasında, polyester sektöründe Avrupa'da lider konumdaki DupontSA'nın tamamına sahip olmaktan çok memnun olduklarını vurgularken, ''DuPontSA'nın sahip olduğu yüksek teknoloji, dünyaca tanınan markaları, yetenekli 3 bin 500 çalışanı ile daha karlı büyüme göstereceğine inanıyor ve kaliteli ürün ve hizmetlerinden tüm sanayinin faydalanacağını öngörüyoruz'' dedi. 
     DuPont Yönetim Kurulu Başkan Yardımcısı Richard R. Goodmanson da Sabancı Holding'in DupontSA ile birlikte polyester sektöründe başarılı sonuçlar alması için en iyi şekilde konumlandığına inandıklarını ifade ederek, ''DuPont polyester işinden ayrılırken, Sabancı ile ortak olabileceğimiz başka iş fırsatlarını araştırmaya devam edeceğiz'' görüşünü aktardı. 
     
     ŞİRKETİN YÜZDE 50 HİSSESİ 108 MİLYON DOLARA SATIN ALINACAK 

     Sabancı Holding A.Ş., DuPont ile yüzde 50 50 ortak olduğu Dupont Sabancı Polyester Europe B.V'nin yüzde 50 hissesinin, şirketin kendisi Dupont Sabancı Polyester Europe B.V tarafından Dupont'dan 108 milyon ABD dolara satın alınacağını bildirdi. 
     Sabancı Holding'den İMKB'ye yapılan açıklamada, DuPont ile bugün anlaşma imzalandığı belirtildi. 
     Satınalma işlemi ile ilgili gerekli izinler alındıktan sonra DuPont'a ait yüzde 50 hissenin Hollanda'daki şirket DuPont Sabancı Polyester Europe B.V tarafından kendi imkanlarıyla satın alınacağı dile getirilen açıklamada, satınalma işlemi gerçekleştiğinde DuPont Sabancı Polyester Europe B.V'de Sabancı Holding'in payının yüzde 92.8'e yükselmiş olacağı kaydedildi. 
     
</TEXT>
</DOC>
