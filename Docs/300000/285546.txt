<DOC>
<DOCNO> 285546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur44.html </URL>
<DATE> 2004/11/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çakıcı'nın kaçışıyla ilgili Sinan Engin hakkında dava açıldı... 
</HEADLINE>
<TEXT>

     Avusturya'da yakalandıktan sonra Türkiye'ye iade edilen Alaattin Çakıcı'nın yurtdışına kaçışına ilişkin yürütülen soruşturma kapsamında Kaşif Kozinoğlu, Erol Evcil ve Sinan Engin'in de aralarında bulunduğu 14 kişi hakkında dava açıldı. 
     İstanbul Cumhuriyet Savcısı Selim Berna Altay tarafından hazırlanan iddianamede, dosyanın tek tutuklu sanığı Ali Yüce'nin, Alaattin Çakıcı ve adamlarına toplam 12 adet sahte pasaport düzenlediği belirtildi. 
     Çakıcı'nın Yargıtay'da bulunan ''Karagümrük Spor Kulübü Lokali baskını davası'' dosyasına müdahale etmek için kurduğu bağlantılar, yurtdışına kaçışı amacıyla sahte pasaport ve kimlik düzenlenmesi ile kaçışı anlatılan iddianamede, sanık Ali Yüce'nin ''çıkar amaçlı suç örgütüne üye olmak'' ve ''12 kez sahte pasaport düzenlemek'' suçlarından 15 ile 42 yıl arasında ağır hapis cezasına çarptırılması istendi. 
     Beşiktaş Futbol Takımı eski menajeri Sinan Engin ve işadamı Erol Evcil'in ''çıkar amaçlı suç örgütüne yardım ve yataklık etmek'' ile ''sahte pasaport ve evrak düzenlemek'' suçlarından 1.5 ile 4'er yıl arasında ağır hapis cezasına çarptırılmaları öngörülen iddianamede, MİT Dış İstihbarat Daire Başkan Yardımcısı Kaşif Kozinoğlu'nun da ''çıkar amaçlı suç örgütüne yardım ve yataklık etmek'' suçundan 6 ay ile 1 yıl arasında hapis cezasına çarptırılması talep edildi. 
     İddianamede, diğer sanıklar Hakkı Süha Şen, Mehmet Özbulut, Nizamettin Özoğuz, Mustafa Kamalak, Aydın Göker, Gençağa Çakıcı, Başar Barış Çakıcı, Veli Yavuz Günerkan, Mehmet Salih Hantal ve Fırat Ardıç'ın da ''çıkar amaçlı suç örgütüne yardım ve yataklık etmek'' , ''sahte pasaport düzenlemek'' ve ''sahte evrak düzenlemek'' suçlarından 6 ay ile 7 yıl arasında değişen çeşitli ağır hapis cezalarına çarptırılmaları istendi. 
     Alaattin Çakıcı'nın soruşturma dosyasının ise ayrılarak ayrıca işlem göreceği ifade edildi. 
     
</TEXT>
</DOC>
