<DOC>
<DOCNO> 268855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur49.html </URL>
<DATE> 2004/09/03/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tavşancıl'daki kazanın bilirkişi raporu açıklandı Makinist 8'de 4 suçlu 
</HEADLINE>
<TEXT>

     Gebze'nin Tavşancıl Beldesi'nde 11 Ağustos Çarşamba günü meydana gelen tren kazasının bilirkişi raporu açıklandı. Tutuklu yargılanan Başkent Ekspresi Hasan Yücedağ 8'de 4, ölen makinist Soner Gürkan 8'de 2, TCDD ise 8'de 2 kusurlu bulundu. 
     Gebze Cumhuriyet Savcısı Veysel Ertuğrul'dan alınan bilgiye göre, İTÜ Öğretim Üyesi Yard. Doç. Dr. Nevzat Eselcan ve İTÜ Elektrik Mühendisliği'nden Letin Yazgı'dan oluşan bilirkişi heyetinin raporu açıklandı. 
     Rapora göre, Başkent Ekspresi'nin Makinisti Hasan Yücedağ, Hereke'yi geçtikten sonra Tavşancıl'a ulaşmadan 1.5 kilometre uzaklıktaki sarı ikaz ışığını görmedi. Başkent Ekspresi normal kriterler üzerinden azami 110 kilometre hız yapması gereken bölgede rapora göre saatte 100 kilometre hızla gidiyordu. Ancak ekspresin hızının sarı ışıktan sonra 60 kilometreye inmesi gerekliydi. Ekspres 1.5 kilometre geride sarı ışık ikazına da uymadı, hızını 60 kilometreye düşürmedi. Tavşancıl tren istasyonuna 500 metre mesafedeki kırmızı ışığı ise görmüş olsa bile 100 kilometre hızdan dolayı duramadı. Çünkü frene basıldıktan sonra sistemin faaliyete geçmesi 3 saniyeyi buluyordu. 
     Raporda, kaza 'ışık ihlali' olarak tanımlanırken Başkent Ekspresi Makinisti tutuklu yargılanan Hasan Yücedağ 8'de 4 oranında kusurlu bulundu. 
     Kazada ölen makinist Soner Gürkan, yardımcı makinistlik görevini yapmaması nedeniyle 8'de 2 kusurlu bulundu. 
     TCDD ise lokomotifte ATS sisteminin olmamasından dolayı 8'de 2 oranında kusurlu görüldü. 
     
</TEXT>
</DOC>
