<DOC>
<DOCNO> 277675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/zbirand.html </URL>
<DATE> 2004/10/06/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Son pazarlık bugün yapılıyor 
</HEADLINE>
<TEXT>

BRÜKSEL 

Avrupa Komisyonunun Türkiye raporu, bugün öğlene kadar kesinleşecek. Sabah, Verheugen 29 komiser ile bir arayaca gelecek ve sonuç alınacak. 
Kafa sayımı yapıldı. 
Türkiye raporunun ağırlaştırılmasını isteyenlerin sayısı 4-5'i geçmiyor. Asıl sorun, geri kalan Komiserlerden kaynaklanıyor. Zira bunlar Verheugen'i yani Türkiye'yi destekliyorlar, ancak karşıtlar gibi bir meydan savaşına çıkacak insanlar değiller. 
Bu tartışmaya katılacak Komiserlerin büyük bölümü son toplantılarını yapmış olacaklar. Çoğunluğu komisyondan ayrılıyor. Ya emekli olacaklar veya siyasete devam edecekler. Susarak , bu tartışmadan sıyrılmak istiyorlar. 
Raporun artık gizli bir yanı kalmadı. Bugün 14 00'den itibaren CNN TÜRK'ten herşeyi öğrenebileceksiniz. 
Açıklamayla birlikte işin ayrıntıları ortaya çıkacak. Komisyonda konuştuklarımın büyük bölümü, rapora konulan cümlelerin daha çok Avrupa ülkeleri iç politikasına yönelik olduğunu ve belirli bir oranda göz boyamayı hedeflediğini saklamıyorlar. 
"Her cümleyi, muhalifleri yatıştırmak amacıyla koyduk. Türkiye'de bazı çevreler bunu iyi bilmeliler. Yanlış sonuçlar çıkarmamalılar" diyen bir üst düzel yetkili, Türkiye'nin istediğini elde ettiğini ısrarla tekrarladı. 
Yarın yeni bir gün başlayacak ve bundan sonra 17 Aralık doruğunu konuşmaya başlayacağız. 
Neyse, hergün yeni bir adım atalım. 
Fazla aceleye gerek yok. 

AVRUPA'NIN GÖZÜ TÜRKİYE RAPORUNDA Türkiye'nin, son 30 yılda gündem oluşturduğu, en çok kendinden söz ettirdiği gelişmeleri hatırlarım. Manşetlere çıktığımız, bütün dünya'nın bizden söz ettiği günlerden söz ediyorum. Ne yazık ki, büyük bölümü olumsuz imaj veren olaylarla bağlantılıydı. 
12 Mart 1971 askeri müdahelesi... 
1974 Kıbrıs harekatı ve ardından gelen Amerikan ambargosu... 
12 Eylül 1980 askeri müdahelesi... 
1980' de Ağca'nın Papa'yı vurduğu günler... 
1984' ten itibaren patlayan PKK terörü... 
1998' de Öcalan' ın Suriye'den çıkması ve sonunda yakalanmasına kadar geçen süre... 
Ve ilk defa olumlu bir imaj veren bugünkü gelişmeler. 
Şu sıralarda, özellikle Avrupa'nın resmi çevrelerinde, AB koridorlarında ve bu konularla ilgilenen medyasında Türkiye ön planda. 
Herkes, Verheugen'in açıklayacağı raporu gözlüyor. 
Brüksel'deki AB basını ilk defa Türkiye'yi keşfetmiş gibiler. Herkes hala şaşkın ve nasıl oldu da bu noktaya gelindiğini sorguluyorlar. Türkiye'nin neler yapıp bu noktaya gelebildiğini anlayabilmiş değiller. Sanki korkulu bir rüya görüyorlarmışta, birgün uyanacaklar ve kanter içinde, Türkiye'nin tam üyeliğinin doğru olmadığını göreceklermiş gibi bir hava var. 
Bu haftayı böyle geçireceğiz. 
Önümüzdeki haftadan itibaren ise, bütün gözler başkentlere dönecek. 17 Aralık'ta bir araya gelecek Devlet ve Hükümet başkanlarının toplantısından çıkacak son karar tartışılmaya başlanacak. 
Aynı yoğunlukta olmamakla birlikte, Türkiye önümüzdeki yıllarda artık Avrupa'nın gündeminden kolay kolay çıkmayacak. AB ülkeleri kamu oyları da Türkiye'yi adeta yeniden keşfedecekler. 
Kolay olmayacak belki, ancak bütün bu gelişmelerin Türkiye' nin önünü öylesine açacak ki, bizler dahi şaşıracağız. 
Ben bunu şimdiden hissediyorum. 
Sizlerin de hissetmeniz için elimden geleni yapacağım. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
