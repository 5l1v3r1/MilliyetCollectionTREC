<DOC>
<DOCNO> 259795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur11.html </URL>
<DATE> 2004/08/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yağışlı hava geliyor... 
</HEADLINE>
<TEXT>

     Hava sıcaklıkları, hafta başından itibaren azalacak. Yurdun kuzey kesimleri, yeni bir yağışlı havanın etkisine girecek. 
     Meteoroloji Genel Müdürlüğü'nden yapılan ''meteorolojik değerlendirme''ye göre, geçen hafta başından itibaren yurt genelinde artarak mevsim normalleri üzerine çıkan hava sıcaklıkları azalmaya başlayacak. 
     Batı ve Orta Karadeniz'in iç kesimleri ile İç Anadolu bölgelerinde yarın başlayacak sıcaklık azalmaları, salı günü yurdun iç ve doğu bölgelerinde hissedilecek. 
     Sıcaklık düşüşlerinin en fazla hissedileceği İç Anadolu Bölgesi'nde halen 36-37 derece civarında olan en yüksek hava sıcaklığı değerlerinin, yarın 31-32, salı günü de 27-28 derece dolayında olması bekleniyor. 
     Ayrıca yarın, Marmara'nın doğusu, iç Ege ve Batı Karadeniz bölgelerinde başlayacak sağanak ve gökgürültülü sağanak yağış şeklindeki yağışlar, salı ve çarşamba günleri Marmara'nın kuzey ve doğusu, Karadeniz ile İç ve Doğu Anadolu'nun kuzey kesimlerinde devam edecek. 
     Marmara ve Kuzey Ege dışında kalan tüm yurtta normallerin 4-6 derece üzerinde seyreden hava sıcaklıklarının, beklenen azalmalarla birlikte çarşamba gününden itibaren yurt genelinde mevsim normallerinde seyredeceği tahmin ediliyor. 
     
     ANTALYA'DA SICAKLIK DÜŞTÜ 

     Öte yandan Antalya'da hava sıcaklığı ve nem oranında düşüş gözlendi. 
     Meteoroloji yetkililerinden alınan bilgiye göre, kent merkezinde hava sıcaklığı en düşük 22, en yüksek 31 derece olarak ölçüldü. Nem oranı ise yüzde 50-75 arasında değişiklik gösteriyor. Havanın parçalı bulutlu olduğu Antalya'da rüzgarın güney yönlerden, zaman zaman orta kuvvette eseceği belirtildi. 
     Önümüzdeki üç günde benzer koşulların hüküm süreceğini ve hava sıcaklığının günlük ortalama 27-30 derece, nem oranının yüzde 50-60 arasında olacağını bildiren yetkililer, hava sıcaklığının geçen haftaya göre düşüş gösterdiğini, nem ve sıcaklık ortalamasının mevsim normalleri, zaman zaman da mevsim normallerinin altında seyredeceğini ifade ettiler. 
     Son üç gündür Antalya'da hava sıcaklığı 33-36 derece arasında seyrediyordu. 

     
</TEXT>
</DOC>
