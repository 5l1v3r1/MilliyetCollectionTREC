<DOC>
<DOCNO> 259063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo09.html </URL>
<DATE> 2004/07/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TSYD Ankara Kupası'nın tarihi belli oldu 
</HEADLINE>
<TEXT>

     38. TSYD Ankara Şubesi Dörtlü Futbol Turnuvası, 31 Temmuz-1 Ağustos tarihlerinde yapılacak. 
     19 Mayıs Stadı'nda gerçekleştirilecek turnuvada bu yıl, başkentin Birinci Süper Lig'deki 3 temsilcisi Ankaragücü, Büyükşehir Belediyesi Ankaraspor ve Gençlerbirliği'nin yanısıra ligin yeni ekiplerinden Kayserispor yer alacak. 
     Turnuvanın ilk gününde 31 Temmuz Cumartesi günü saat 18.00'de Ankaragücü-Kayserispor, 20.00'de de Gençlerbirliği-Büyükşehir Belediyesi Ankaraspor karşılaşırken, 1 Ağustos Pazar günü 18.00'de ilk günün mağlupları üçüncülük, 20.00'de de ilk günün galipleri final maçına çıkacak. 
     Bu yıl 38.'si yapılacak olan turnuvayı bugüne dek 17 kez Ankaragücü, 10 kez Gençlerbirliği, 1'er kez de Eskişehirspor, Konyaspor, Boluspor, Zonguldakspor, Malatyaspor, Gaziantepspor, Trabzonspor, Kayserispor, İstanbulspor ve Samsunspor takımları kazandı. 
     Eleme usulü yapılacak olan turnuvada her 2 günde de karşılaşmalar TRT'den naklen yayınlanacak. 
     Turnuvada takımlar kaleci dahil 6 oyuncu değişikliği yapabilecek. Maçlarda normal süre beraberlikle tamamlandığında uzatma dakikaları yapılmayacak ve galip takım seri penaltı atışları sonunda belirlenecek. 
     Turnuvayı bayanlar ile 12 yaşından küçük çocuklar ücretsiz olarak izleyebilecek. Bilet fiyatları ise kale arkaları için 2.5, maraton tribünü için 5 milyon ve kapalı tribün için 7.5 milyon lira olarak belirlendi. Ayrıca davetli olmayanlar dışındakiler, karşılaşmaları protokol tribününden izlemek istemeleri durumunda, ikram bedeli olarak 10 milyon lira ödeyerek maçları izleyebilecekler. 
     Bu arada turnuva boyunca Ankara Büyükşehir Belediyesi'nin katkılarıyla futbolcular tarafından izleyenlere 5 bin top dağıtılacak. 
     
</TEXT>
</DOC>
