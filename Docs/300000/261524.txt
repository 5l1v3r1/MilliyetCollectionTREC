<DOC>
<DOCNO> 261524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun02.html </URL>
<DATE> 2004/08/08/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Terör önlemleri tonlarca limonu çürüttü... 
</HEADLINE>
<TEXT>

     ABD'deki terör önlemleri insanların hayatı kadar ticari faaliyetleri de etkiliyor. 
     Terör alarmının üst seviyeye çıkarıldığı geçen hafta, biyolojik tehdit içerdiği yönünde yanlış bir ihbar yüzünden sahil güvenlik birimleri tarafından New York yakınlarındaki Newark limanında bir hafta boyunca bekletilen bir gemideki 5 konteynır dolusu limonun çürüdüğü kaydedildi. 
     ABD Tarım Bakanlığı'nın ''kaynağı belli olmayan ve teyit edilmemiş bir rapora'' dayanarak, konteynırlardan birinde ''bilinmeyen zararlı biyolojik madde'' bulunduğu yönünde sahil güvenliği uyarması üzerine, CSAV Rio Puelo isimli geminin geçen cumartesiden beri alıkonulduğu bildirildi. 
     Güvenlik yetkililerinin gemiyi ve konteynırları aramasına rağmen herhangi bir zararlı maddeye rastlamadıkları, gemideki 18 ton limonun bu süre içinde çürüdüğü ifade edildi. 
     Güney Amerika'dan limon taşıyan Marshall Adaları bandıralı geminin, New Jersey'deki Newark limanında eskortlar eşliğinde tutulduğu belirtildi. 
     Deniz taşımacılığına yönelik önlemleri zaten üst seviyede olan sahil güvenliğin, ABD başkanlık seçimlerinden önce bir terör saldırısı yapılacağına dair uyarıdan sonra bu önlemlerini daha da artırdığı ifade ediliyor. 
     
</TEXT>
</DOC>
