<DOC>
<DOCNO> 264446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy13.html </URL>
<DATE> 2004/08/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gül Türkiye ile KKTC Kıbrıs davasını müşterek olarak götürecektir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile KKTC'nin Kıbrıs davasını müşterek olarak götüreceğini söyledi. 
     Gül, KKTC Başbakanı Mehmet Ali Talat ve Başbakan Yardımcısı ve Dışişleri Bakanı Serdar Denktaş ile Dışişleri Bakanlığı Kounutu'nda dört saat süren bir görüşme yaptı. 
     Gül, görüşmenin ardından düzenlenen ortak basın toplantısında, ''çok kapsamlı bir şekilde Kıbrıs meselesini ele aldıklarını'' belirterek, ''siyasi,ekonomik konularla BM ve AB ile ilgili konuları kendi aramızda detaylandırdık. Takip edeceğimiz yolları, önümüzdeki önemli meseleleri, bunlarla ilgili görüşlerimizi karşılıklı tespit ettik'' diye konuştu. ''Şüphesiz ki Türkiye ve KKTC müşterek olarak Kıbrıs davasını götürecektir'' diyen Gül, Türkiye'nin sonuna kadar bu davanın peşinde olacağını kaydetti. 
     Kıbrıs'taki son referandumda ortaya çıkan gerçeği tüm dünyanın gördüğüne işaret eden Gül, ''Ama ne yazık ki yapılması gereken şeyler henüz daha tam gerçekleşmemiştir. Bu bakımdan Kıbrıs Türk halkının ve Türkiye'deki Türk halkının AB'den beklentileri devam etmektedir. Bu beklentilerin gerçekleşmesi AB'nin sözlerinin güvenilirliği açsısından çok önemlidir. İnanıyoruz eylül ayı başında bununla ilgili somut kararlar alınacaktır'' dedi. 
     
</TEXT>
</DOC>
