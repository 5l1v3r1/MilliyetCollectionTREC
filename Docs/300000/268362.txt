<DOC>
<DOCNO> 268362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yazar/pulur.html </URL>
<DATE> 2004/09/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Siyasetin yollarında" 
</HEADLINE>
<TEXT>


GÜNLERDİR "Siyasetin Yolları"nda Ali Naili Erdem'le dolaşıp duruyoruz. x 
Ali Naili Erdem, 1946 demokratıdır, 1961'de milletvekili seçilip Meclis'e girmiş, 1980'de de "12 Eylül"den sonra siyasetten ayrılmıştır. 
"Bir darbe sonrası, Meclis'e girdim, bir darbe sonrası Meclis'ten koparıldım" der. 
Ne birinci darbeyi alkışlamış, ne de ikincisini... 
Her ikisinde de acılar yaşadığını anlatır. 
"27 Mayıs" darbesinden sonra kurulan Adalet Partisi listesinden İzmir milletvekili olarak seçilmiş, Milli Eğitim, Çalışma ve Sanayi bakanlıkları yapmıştır. 

RENKLİ bir politikacıdır Ali Naili Erdem. Ecevit'in meşhur "Motel hükümeti"ne AP'den ayrılıp devlet bakanı olarak giren Ali Rıza Septioğlu'na Meteoroloji Genel Müdürlüğü bağlanmıştı, Ali Naili Erdem de Bakan'a bir pusula yollar 
"Sana bağlanan genel müdürlüğün adını yazsana " 
Bakan da yazıp gönderir 
"Meteroci " 

ALİ Naili Erdem, Ankara Hukuk Fakültesi mezunudur, Kamran İnan'la sınıf arkadaşıdır. İnan sınıfın en iyi not alan öğrencisidir, hukuk fakültesi hocası Ernest Hirsch, Nazi Almanyası'ndan kaçanlardandır. Bir gün Kamran İnan'a "Politikayla aran nasıl " diye sorar 
"Ben derslerime çalışıyorum, Naili politikayla ilgileniyor." 
Hoca kürsüde bütün sınıfa tarihi bir ders verir 
"Biz de üniversitede bilim yapıyorduk, siyasetin dışındaydık, ne olup bittiğinin farkında bile değildik, Hitler adında birinin adının parladığını işitiyorduk, ciddiye almıyorduk. Bir gün Hitler iktidar oldu, biz kendimize vatan aramak zorunda kaldık. Ülke sorunlarına ilgisiz kalmayın, dilerim ki, sizler, bir gün bizim gibi vatan aramak durumuna düşmezsiniz, üstelik bizim kadar da şanslı olmayabilirsiniz, biz Türkiye gibi müstesna bir vatan bulduk, siz bulamayabilirsiniz." 
Aradan yıllar geçti, Ali Naili Erdem bu nasihatı hiç unutamadı. 

SİYASETİN yollarında neler gördü, kimleri tanıdı... 
Mesela aynı hükümette görev yaptığı İbrahim Tekin. 
Adanalıydı, Gümrük ve Tekel Bakanı'ydı özü, sözü, dosdoğru bir insandı. 
Başbakan Demirel, bir akşam onları makamına çağırdı Ali Naili Erdem, Maliye Bakanı Cihat Bilgehan ve İbrahim Tekin. 
Demirel gezilerde hediye edilen televizyonlardan gümrük vergisi alınıp alınamayacağını sordu gümrükçüler izin vermemişlerdi. 
İbrahim Tekin, "Doğrudur" cevabını verir, "Gümrük vergisi ödenmesi gerekir. Eğer siz ödemeyecekseniz, ben öderim, ama şimdi, yanımda o kadar para yok, Adana'dan ağabeyimden isterim." 
Demirel "Anlaşıldı " diyerek sorunu noktalar 
"Yasanın gereği neyse o yapılsın " 

YIL 1970, Ali Naili Erdem ve eşi, Selimpaşa'da ayda bin lira taksitle aldıkları yazlık evdedirler. 
Erdem bahçeyle uğraşıyor, eşi de leğende çamaşır yıkamaktadır. "Hoş geldiniz" demek için gelen komşular, hayret ederler. Elinde çapa bahçeyle uğraşan Bakan, leğende çamaşır yıkayan bakan eşi görmedikleri gibi, düşünememişlerdir bile... 
Ali Nail Erdem onlara hem halife Ebubekir'den, hem Osman Gazi'den örnekler verdikten sonra, Cumhuriyet'in ilk Adalet bakanlarından, Medeni Kanunu çıkaran Mahmut Esat Bozkurt'un bir sözünü hatırlatır 
"Devleti yönetenler yoksul kalmaya mahkumdurlar. Aksi halde millet yoksul kalır ki, biz bu savaşı milletin zengin olması için yaptık." 

"SİYASETİN Yollarında" dolaşırken, Ali Naili Erdem'le en son geçen ay Migros'ta karşılaştık, bizim gibi alışverişteydi. 

x Ötüken Yayınları. 



</TEXT>
</DOC>
