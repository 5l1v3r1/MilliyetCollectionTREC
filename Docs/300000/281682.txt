<DOC>
<DOCNO> 281682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/dunya/axdun01.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Florida'da yine kaos 
</HEADLINE>
<TEXT>


SEMA EMİROĞLU New York 


ABD'de 2 Kasım'da yapılacak başkanlık seçimlerinde uzun kuyruklar oluşmasını engellemek için çeşitli eyaletlerde oy kullanma işlemine 15 gün erken başlanırken, 2000 yılındaki seçimlerin 1.5 ay askıda kalmasına neden olan Florida eyaletinde yine oy kargaşası yaşandı. 
Eyalette 4 yıldır yapılan reform çalışmalarına rağmen, oyların kullanıldığı bilgisayarlarda bozukluklar yaşandı, mektupla gönderilen bazı oy pusulaları da eksik çıktı. 
Florida ile birlikte, Colorado, Arkansas ve Teksas eyaletlerinde de oy kullanma işlemine başlanırken, Başkan George W. Bush'un eski başkan olan babası ve annesi de, oylarını Houston'da kullandılar. Barbara Bush, "İnsanın oğlu için oy kullanması çok heyecan verici" derken, baba George Bush da, "Oğlum için oy kullanmak bir onur ve ayrıcalık. Kazanacağımıza inanıyorum" dedi. Bu arada Nevada, New Mexico, Iowa, Wisconsin, Michigan, Ohio ve Pennsylvania eyaletlerinde de postayla oy kullanma işlemi başladı. 


</TEXT>
</DOC>
