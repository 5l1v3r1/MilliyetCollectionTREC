<DOC>
<DOCNO> 269783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo02.html </URL>
<DATE> 2004/09/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Milli Takım'da Servet sevinci... 
</HEADLINE>
<TEXT>

     A Milli Futbol Takımı, çarşamba günü deplasmanda Yunanistan ile yapacağı Dünya Kupası Grup eleme karşılaşması için Yunanistan'daki ilk çalışmasını yaptı. 
     Milli takımın kaldığı Ledra Mariot Oteli'ne çok yakın bir yerde olan Gregori Lambrakis Stadı'nda gerçekleştirilen antrenmana tüm futbolcular katılırken, idmanın sadece ilk 20 dakikası basına açık olarak yapıldı. 
     Futbolcular antrenmanın ilk bölümünde tek pas çalışmasının ardından birbirlerine top atarken, kapalı olarak yapılan son bölümde ise millilerin çift kale maç oynadığı öğrenildi. 
     1 saati aşkın süren idmana adalesinde gerilme bulunan Hakan Şükür katılmayıp takımdan ayrı çalışırken, sakatlığı geçen Servet ise takımla birlikte antrenman yaptı. 
     Antrenmandan önce Yunanistan'da yaşayan bir Türk, futbolculara verilmek üzere Milli Takım Menajeri Can Çobanoğlu'na baklava verdi. Milliler, Yunanistan maçının hazırlıklarını yarın karşılaşmanın oynanacağı Karaiskaki Stadı'nda yapacağı çalışmayla tamamlayacak. 
     
     DİŞLİ ''SÜRPRİZ OLMAYACAK VE GRUPTAN ÇIKACAĞIZ'' 
     A Milli Takımı ile birlikte Yunanistan'a gelen ve antrenmanı izleyen Milli Takım Sorumlusu Davut Dişli, ilk maçlarda sürpriz sonuçların alındığını ifade ederek, ''Ancak sonuçta sürpriz olmayacak tek bir şey var, o da Türkiye bu gruptan çıkacak'' dedi. 
     Gürcistan maçından farklı bir galibiyet beklediklerini, ancak sürpriz bir sonuç aldıklarını belirten Dişli, Arnavutluk'un da Avrupa Şampiyonu Yunanistan'ı yendiğini, bunun da grup maçlarının çok renkli geçeceğini gösterdiğini söyledi. 
     Dişli, Gürcistan maçı sonrasında bir hayli üzülen futbolcuların, pazar günü itibarıyla bunu üzerlerinden attıklarını vurgulayarak, takımın moralinin şu anda çok yüksek olduğunu söyledi. 
     Bazı Arnavut ve Yunan taraftarlar arasında çıkan olayların Milli Takım kafilesinde tedirginlik yaratmadığını söyleyen Milli Takım Sorumlusu Dişli, ''Buradaki güvenlik çok iyi, şu ana kadar herhangi olumsuz bir şey yaşanmadı. Son zamanlarda gelişen Türk-Yunan dostluğunun bu maçla birlikte daha da pekişeceğine inanıyorum'' diye konuştu. 
     Dişli, Başbakan Tayyip Erdoğan'ın maça gelme ihtimali konusunda ise, ''İnşallah gelir, bu da bize uğur getirir'' açıklamasını yaptı. 
     Öte yandan Ümit Milli Takım'ın yarın Yunanistan ile oynayacağı Avrupa Şampiyonası Eleme Grubu maçının, Yunanistan Futbol Federasyonu tarafından, Galatasaray'ın geçen sezon Olympiakos ile karşı karşıya geldiği Rizoupoli Stadı'na alındığı bildirildi. 
     A Milli Futbol Takımı da bu karşılaşmayı izleyebilmek için yarın 20.00'de yapacağı antrenmanını 19.30'a alabilmek için Yunanlı yetkililere başvuruda bulundu. 
     
</TEXT>
</DOC>
