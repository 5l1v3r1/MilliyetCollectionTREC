<DOC>
<DOCNO> 274725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/axgun02.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet ölüm yolunda 
</HEADLINE>
<TEXT>


Türk şoförlerin korkulu rüyası Bağdat - Musul karayolunda can pazarı yaşanıyor. Şoförler, dua ederek geçtikleri yolda güvenliğin bir an önce sağlanmasını istiyor 

Namık Durukan 

Milliyet, ölüm yolunda eşlik ettiği şoförlerin korkusuna tanıklık etti. ABD askerlerinin korumasında mal taşıyan şoförler, riskli bölgelerden geçerken, bildikleri her duayı okuyor. 3 çocuk babası Mardinli Hamdullah Akın, bir saldırıda, 3 arkadaşının ölümüne, 3'ünün de yaralanmasına tanık olduklarını belirterek, "Bizi en fazla üzen, arkadaşlarımıza yardımcı olamayıp kaçmamızdı" dedi. Yüklerini Bağdat'tan boşaltıp dönüşe geçtiklerinde büyük sıkıntı yaşadıklarını, ABD askerlerinin Musul girişinde korumayı kaldırması nedeniyle saldırıya uğradıklarını anlatan Akın, şöyle konuştu 

Dönüş yolu tehlikeli 
"Arap bölgesinden geçerken elimiz yüreğimizde oluyor. Her an kaçırılacağımız korkusunu yaşıyoruz. Burası adeta can pazarı. Pazar günü Musul'da saldırıya uğradık. Ölenleri bir tarafa bırakın, yaralanan arkadaşlarımıza bile yardımcı olamadık. Ancak bu yolun yolcusu olmaya devam edeceğiz." 
ABD'ye değil, Irak halkına akaryakıt götürdüklerini kaydeden Halil Çelik de önce can güvenliklerinin sağlanması gerektiğini söyledi. Irak'a güvenlik önlemleri eşliğinde girdiklerini ancak dönüş yolunda korumasız kaldıklarını vurgulayan Çelik, "Dönüşümüzde de eskort sağlanması gerekiyor. Malı teslim ettikten sonra bizi bir başımıza bırakıyorlar" dedi. Hükümetin, Irak yolunda güvenli bölgeyi 15 kilometreye çıkarmasının gündemde olduğunu belirten Çelik, "Biz konuşma değil, icraat bekliyoruz" diye konuştu. 

'Nakliye mafyası var' 
Celal Tayan ise, "Güvenliğimiz Allah'a kalmış" dedi. Taşeron şirketlerin nereye gideceklerini tam olarak söylemediğini kaydeden Tayan, "Musul diyorlar, Bağdat'a gönderiyorlar. Taşıma mafyaları oluşmuş. Şoförlerden rant sağlıyorlar" şeklinde konuştu. 

'ABD bırakıp kaçıyor' 

Beşir Askul, "Öyle bir duruma geldi ki, sırtımızda ve göğsümüzde, 'Biz Türk vatandaşıyız. Allah rızası için öldürmeyin' pankartı taşıyacağız" dedi. 
Kürt denetimindeki bölgeye ulaştıklarında rahatladıklarını, kendilerini güvende hissettiklerini anlatan Mahmut Oyar, saldırı sırasında ABD askerlerinin kendilerini bırakıp kaçtığını söyledi. 

49 Türk'ü katlettiler 

Habur Sınır Kapısı kayıtlarına göre, ABD Başkanı George Bush'un Irak'ta savaşın bittiğini açıkladığı 2 Mayıs 2003'ten bu yana düzenlenen saldırılarda çoğu şoför 49 Türk vatandaşı öldürüldü, 69 kişi yaralandı. Son olarak kaçırılan 10 işçiden de, Ali Haydar Veziroğlu'na ait Vinsan şirketinin Irak'taki faaliyetlerini dondurduğunu açıklamasına rağmen henüz haber alınamadı. 


</TEXT>
</DOC>
