<DOC>
<DOCNO> 275077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy09.html </URL>
<DATE> 2004/09/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TCK Tasarısı ile diğer 2 tasarı, Adalet Komisyonu'nda kabul edildi... 
</HEADLINE>
<TEXT>

     TBMM Adalet Komisyonu'nda, TCK Tasarısı, Hukuk Usulü Muhakemeleri Kanununda Değişiklik Yapılmasına İlişkin Kanun Tasarısı ve Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanun Tasarısı'nın yürürlük ve yürütme maddeleri kabul edildi. 
     TBMM Adalet Komisyonu, Genel Kurul'un ara vermesinin ardından toplandı. Toplantıda ilk olarak Hukuk Usulü Muhakemeleri Kanununda Değişiklik Yapılmasına İlişkin Kanun Tasarısı ele alındı. Bu tasarının yürürlük maddesi, verilen önergeyle, 1 Nisan 2005 olarak değiştirildi. 
     Daha sonra ele alınan Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanun Tasarısı'nın da yürürlük maddesi de 1 Nisan 2005 olarak düzenlendi. 
     Toplantıda, son olarak TCK Tasarısı'nın Komisyon'a geri çekilen yürütme ve yürürlük maddeleri görüşüldü. 
     AK Parti Kilis Milletvekili Hasan Kara'nın verdiği önergeyle, ''imar kirliliğine neden olma'' yasanın yayımı ile birlikte yürürlüğe girecek. Çevrenin kasten ve taksirle kirletilmesine 2 yıla kadar hapis cezası getiren düzenlemeler yasanın yürürlüğü girmesinden itibaren 2 yıl sonra, diğer hükümler ise 1 Nisan 2005 tarihinde uygulanmaya konulacak. Hükümet'in de katıldığı bu önerge AK Parti milletvekillerinin oylarıyla kabul edilirken, CHP ''mutabakat dışına çıkıldığı'' ve ''çevrenin kirletilmesine neden olacağı'' gerekçesiyle karşı çıktı. 
     
     TCK TASARISI'NIN GÖRÜŞMELERİ, TARTIŞMALARA NEDEN OLDU 

     Türk Ceza Kanunu TCK Tasarısı'nın yürütme ve yürürlük maddelerinin TBMM Adalet Komisyonu'ndaki görüşmeleri, ''zina'' ve ''çevre'' tartışmalarına sahne oldu. 
     TBMM Genel Kurulu'nun çalışmalarına ara vermesinin ardından toplanan Komisyon'da ilk olarak Hukuk Usulü Muhakemeleri Kanunu'nda Değişiklik Yapılmasına İlişkin Kanun Tasarısı'nın geçici maddeleri ile yürürlük ve yürütme maddeleri ele alındı. Tasarının yürürlük maddesi, verilen önergeyle 1 Nisan 2005 olarak değiştirildi. 
     Komisyon Başkanı Köksal Toptan, bu tasarıda teknik düzenlemeleri içeren 6 maddesi üzerindeki tekriri müzakere önergelerini TBMM Başkanlığı'na verdiklerini bildirdi. 
     Adli Yargı ilk Derece Mahkemeleri ile Bölge Adliye Mahkemeleri'nin Kuruluş, Görev ve Yetkileri Hakkında Kanun Tasarısı'nın yürürlük maddesi de 1 Nisan 2005 olarak değiştirildi. 
     CHP Niğde Milletvekili Orhan Eraslan, tasarıların ''mizansen gereği'' Komisyon'a geri çekildiğini belirterek, ''Başbakan'ın zina ısrarı üzerine TCK Tasarısı'nda kriz çıktı. Komisyon Başkanı, bu krizin aşılması için basiretli davranarak tasarıları geri çekmiştir. TCK ile bu tasarıların birbiriyle ilgisi yoktur. Olsa olsa TCK, henüz ortada bile olmayan İnfaz Kanunu ile bir paket olabilir'' dedi. 
     
     ÇİÇEK ''ZARURET VARDIR'' 

     Komisyon'nda son olarak TCK Tasarısı'nın yürütme ve yürürlük maddeleri ele alındı. Tasarının yürürlük maddesi üzerinde İstanbul Bağımsız Milletvekili Emin Şirin'in ''yasanın yayımı tarihinde'', AK Parti Kastamonu Milletvekili Hakkı Köylü'nün 1 Nisan 2005 tarihinde yürürlüğe girmesini içeren önergeleri bulunduğunu belirten Toptan, ancak AK Parti Kilis Milletvekili Hasan Kara'nın önergesini ''daha kapsamlı'' olduğu gerekçesiyle görüşmeye açtı. 
     Kara'nın, imar kirliliğine neden olmayı düzenleyen maddenin, yasanın yayımı tarihinde, çevrenin kasten ve taksirle kirletilmesi ile ilgili düzenlemelerin yasanın yürürlüğe girmesinden 2 yıl sonra, diğer hükümlerin ise 1 Nisan 2005'te yürürlüğe girmesini içeren önergesine AK Parti'liler destek verirken CHP'li milletvekilleri karşı çıktı. 
     Hükümet adına komisyonda bulunan Adalet Bakanı Cemil Çiçek de ''TCK'ya ilk kez giren suçlar için ayrı yürürlük tarihi koymanın zaruret olduğunu'' belirterek, önergeyi destekledi. 
     CHP Niğde Milletvekili Orhan Eraslan, önergeye karşı çıkarak, ''Ulla'lar batarken ve Türkiye, dünyanın atık çöplüğü olmaya adayken 2 yıl daha zaman tanımak doğru değildir'' dedi. 
     AK Parti Kastamonu Milletvekili Hakkı Köylü, tek bir yürürlük tarihinin olmasının kanunun sistematiği açısından doğru olacağını belirterek, '' Çevreyi kasten kirletmek 2 yıl daha serbest demek hiç uygun değil'' diye konuştu. 
     Komisyonun CHP'li diğer üyeleri de önergeye karşı çıktı. 
     Adalet Bakanı Cemil Çiçek, CHP'li milletvekillerinin eleştirilerini yanıtlarken, kanunun yürürlüğü için 1 Nisan 2005 tarihinin belirlenmesinde Yargıtay ve uygulayıcıların görüşünün alındığını belirterek, ''zaruretler zaman zaman istisnaları beraberinde getiriyor'' dedi. 
     
     ''BAŞBAKAN, KADINLARIN NAMUSUNU NASIL KORUYACAK '' 

     AK Parti'li üyeler önergeyi desteklerken, CHP'li Eraslan mutabakatın dışında olduğunu belirterek, ''temel kodlarda yürürlük tektir. Yapmayın, dünya güler bize... 2 yılda Türkiye, dünyanın çöplüğü haline gelir'' dedi. 
     AK Parti Gaziantep Milletvekili Mahmut Durdu, binbir güçlükle kurulan tesislerin bu düzenlemelerden olumsuz etkilenebileceğini belirtirken, AK Parti Manisa Milletvekili İsmail Bilen ise ''arıtma tesisi bir günde ha deyince kurulmuyor'' görüşünü savundu. 
     CHP'li Eraslan, bazı belediye başkanları ile sanayicilerin TCK Tasarısı'na karşı çıktığını belirterek, ''Politikacılar olarak istihdam yaratsın diye sanayicinin önünde takla atıyoruz ama çevreyi fütursuzca kirletmelerine de göz yumamayız'' dedi. 
     AK Parti'li Bilen, Eraslan'a ''sürekli hakaret ediyorsunuz'' derken, önerge sahibi Kara ise CHP'nin kendini çevreyi koruyan diğerlerini ise çevreyi kirleten olarak gösterdiğini savunarak, ''Hiç kimse bizden hassas olamaz. Çevrenin kasten ve taksirle kirletilmesinde ceza getirilirken, bunun için altyapıya ihtiyaç vardır'' dedi. 
     CHP Adana Milletvekili Ziya Yergök tasarıdaki mutabakata uyulmasını isteyerek, ''Bu tasarı daha önce zina ile gölgelendi ama şimdi de korkarım çevre ile gölgelenecek'' dedi. 
     Önerge, AK Parti'li milletvekillerinin oylarıyla kabul edilirken, CHP'li Eraslan, komisyon toplantısını terk etti. Eraslan, mutabakatın dışına çıkıldığını ve bunu grubu ile görüşeceğini bildirdi. 
     CHP Antalya Milletvekili Feridun Fikret Baloğlu, Başbakan Recep Tayyip Erdoğan'ın tasarının yürütme ve yürürlük maddesinin Komisyon'a çekilmesinin ardından sarfettiği sözleri geri almasını isteyerek, ''Başbakan sözlerini düzeltmezse bunun altında kalacaktır. Bu sözleri geri almazsa kadınların namusunu nasıl koruyacak '' dedi. 
     
</TEXT>
</DOC>
