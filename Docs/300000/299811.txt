<DOC>
<DOCNO> 299811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun42.html </URL>
<DATE> 2004/12/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
ABD Musul'u ablukaya aldı, bomba uzmanları kente gönderildi 
</HEADLINE>
<TEXT>

     Irak'ın kuzeyindeki Musul kentinde dün bir Amerikan üssüne düzenlenen saldırıdan sonra, Amerikan askerlerinin kentteki tüm semtleri abluka altına aldığı bildiriliyor. 
     Bölgedeki kaynaklar, 18 Amerikalı ve 4 Iraklının öldüğü saldırıdan sonra bugün Amerikan askerlerinin Dicle nehri üzerindeki köprülerden geçişleri engellediğini, saldırganları bulmak için evlere baskın düzenlediğini belirtiyor. 
     Musul valiliği de gece televizyonda yayınlanan bildiriyle Dicle nehri üzerindeki 5 köprünün kullanımının yasaklandığını, emre uymayanların vurulacağını duyurdu. 
     Musul sakinleri, Musul'un hayalet kente döndüğünü, sokaklarda hiç kimsenin kalmadığını kaydediyor. 
     Bu arada, Amerikalı askeri yetkili Korgenaral Thomas Metz, Marez üssündeki patlamaya neyin sebep olduğunun tespit edilmesi için patlayıcı uzmanlarının başkent Bağdat'tan Musul'a gittiğini söyledi. 
     Metz, CNN'e yaptığı açıklamada, uzmanların bombanın büyüklüğünü ve türünü açıklayabileceğini belirtti. 
     Amerikalı askeri sözcü Yarbay Paul Hastings, Musul'da birkaç haftadır uygulanan 21.00-05.00 saatleri arasındaki sokağa çıkma yasağının devam ettiğini belirterek, belli hedeflere yönelik operasyonlarının sürdüğünü söyledi. 
     Amerikalı askeri yetkililer, üsdeki yemek çadırına roket ya da havan saldırısı olduğu üzerinde dururken, saldırıyı üstlenen Ensar el Sünnet adlı örgüt ise militanlarının üsse intihar saldırısı düzenlediğini ileri sürüyor. 
     
</TEXT>
</DOC>
