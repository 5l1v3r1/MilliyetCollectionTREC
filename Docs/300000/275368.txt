<DOC>
<DOCNO> 275368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo32.html </URL>
<DATE> 2004/09/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Zehiroğlu Takım olarak günden güne iyiye gidiyoruz... 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, Çaykur Rizespor'un günden günü iyiye gittiğini söyledi. 
     Zehiroğlu, AA muhabirine yaptığı açıklamada, her maça olduğu gibi hafta sonu yapılacak Akçaabat Sebatspor maçına da 3 puan için çıktıklarını belirtti. 
     Zeminin kötü olması nedeniyle futbolcuların istedikleri futbolu sahaya yansıtamadıklarını ifade eden Zehiroğlu, şöyle konuştu 
     ''İlk yarı orta saha mücadelesi olarak geçti. Ama ilk yarıda da mutlak gol pozisyonlarımız vardı. İkinci yarıda daha organize futbol ortaya koyduk. Uzun toplarla gol aradık. Maçın sonlarına doğru Kürşat'ın bir topunun direkten dönmesi, Okan'ın mutlak gol pozisyonundan yararlanamaması bizim için bir şanssızlıktı. İstediğimiz pozisyonları bulduk. Eğer bunları değerlendirebilseydik sahadan istediğimiz sonuçla ayrılabilirdik.'' Alınan bir puanın da başarı olduğunu kaydeden Zehiroğlu, ''Çünkü karşımızda şiddetle puana ihtiyacı olan bir takım vardı. Onlar da canla başla mücadele etti. Dostça, centilmence bir maç oldu. İki takım futbolcularını da kutluyorum'' diye konuştu. 
     Zehiroğlu, Akçaabat Sebatspor maçını unutarak hafta sonu sahalarında Malatyaspor ile yapacakları maçın hazırlıklarına başlayacaklarını belirterek, ''Takım olarak günden güne iyiye gidiyoruz. Birinci Süper Lig'in az gol yiyen ekiplerinden birisiyiz. Bunu lig sonuna kadar alacağımız başarılı sonuçlarla sürdürmek istiyoruz'' dedi. 
     
</TEXT>
</DOC>
