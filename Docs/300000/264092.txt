<DOC>
<DOCNO> 264092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko16.html </URL>
<DATE> 2004/08/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Anadolu'daki olası deprem senaryoları çıkarılıyor... 
</HEADLINE>
<TEXT>

     Kırsal alanda olabilecek depremlere ilişkin senaryolar hazırlanarak, yıkılacak konut ve can kaybı tahmin edilmeye çalışılıyor. 
     Bayındırlık ve İskan Bakanlığı, zarar önleyici ve azaltıcı önlemler alınmadığı takdirde, senaryo depremlere göre çıkacak hizmetlerin maliyetini 2 milyar 571 milyon dolar olarak hesapladı. 
     Bakanlığın Afet Önleyici ve Zarar Azaltıcı çalışmaları kapsamında, Deprem Tehlikesi Yüksek Olan Kırsal Alanlarda Konutların Rehabilitasyonu ile İstanbul-Deprem Riski Azaltma projeleri bulunuyor. 
     ''Deprem Tehlikesi Yüksek Olan Kırsal Alanlarda Konutların Rehabilitasyonu Projesi'' ile bu bölgelerde yıkılması veya ağır hasar görmesi muhtemel konutların tespit edilmesi, deprem olmadan konutların yenilenmesi ve zararların en aza indirilmesi amaçlanıyor. 
     
     SENARYO DEPREMLER 

     Proje çerçevesinde fay parçası uzunluğu 90 km'yi bulan Adıyaman Gölbaşı-Türkoğlu K.Maraş ile fay parçası uzunluğu 135 km'yi bulan Elazığ Palu-Sincik Adıyaman bölgeleri için olası deprem senaryoları oluşturuldu. 
     Gölbaşı-Türkoğlu deprem senaryosunda 8, 9 veya 10 etki şiddetinde bir deprem olması halinde 316 bin 644 kişiden 118 bin kişi yaralanırken, 41 bin ölüm olayı meydana gelebilecek. 
     Palu-Sincik deprem senaryosunda ise yine aynı etki şiddetinde deprem gerçekleşmesi durumunda 457 bin 958 kişiden 206 bin kişi yaralanırken, 73 bin ölüm olayı meydana gelebilecek. 
     Her 2 deprem senaryosunda toplam 150 bin konut etkilenecek. 
     Senaryoya göre, zarar önleyici ve azaltıcı önlemler alınmadığında giderler arama-kurtarma için 7 trilyon 21 milyar 800 milyon, enkaz kaldırma için 224 trilyon 95 milyar 500 milyon, sağlık hizmetleri için 413 trilyon 723 milyar 550 milyon, iaşe-ibate için 356 trilyon 790 milyar 360 milyon, çadır için 29 trilyon 879 milyar 400 milyon, geçici iskan için 207 trilyon 916 milyar 650 milyon lira olarak hesaplanırken, toplam harcamalar diğer giderlerle birlikte 2 katrilyon 571 trilyon 282 milyar 900 milyon lirayı bulacak. 
     
     DEVLETİN MALİ VE SOSYAL KAZANCI 

     Gölbaşı-Türkoğlu senaryosuna göre devletin, önlem alınması halinde 0.9 milyar dolar, Palu-Sincik'te ise 1.6 milyar dolar olmak üzere toplam 2.5 milyar dolar mali kazancı olacak. 
     Senaryo kapsamında önlem alınması durumunda, devletin sosyal kazançları ise şöyle 
     -Depremin, Türkiye'nin makroekonomik hedefleri, büyüme, enflasyon, bütçe dengesi ve ödemeler dengesi üzerinde negatif etkileri oluşmayacak. 
     -Döviz kurları ve faizlerde dalgalanmalar yaşanmayacak. 
     -Tarım sektöründe ithalat ve ihracat dengesini bozacak zararlar meydana gelmeyecek. 
     -Üretim kapasitesinde düşüş olmayacağından, katma değer gelirindeki denge bozulmayacak. 
     -Vergi ödemelerinde af ve ertelemelere ihtiyaç duyulmayacak. 
     -Ölüm ve yaralanmaların neden olduğu psikolojik travmalar için harcanacak sağlık giderlerinden tasarruf sağlanacak. 
     
     İSTANBUL-DEPREM RİSKİ AZALTMA PROJESİ 

     İstanbul-Deprem Riski Azaltma projesiyle de, depremde yapıların yıkılmasının önlenerek, can kaybının azaltılması ve yapıların depremde yıkılmasını önleyecek düzeyde güçlendirilmesi amaçlanıyor. 
     Proje kapsamında mevcut yapıların deprem güvenlikleri değerlendirilerek, analitik veya gözlemsel yöntemler için kriterler oluşturulurken, yapı davranışı ve deprem etkileri konularında inceleme ekibi eğitilecek. Ayrıca bu çerçevede ekonomik ve yasal düzenlemeler yapılacak. 
     Betonarme binalarda güçlendirme kriterleri tespit edilecek, çağdaş bir onarım ve güçlendirme şartnamesi hazırlanacak, konumları ve kullanım amaçları dolayısıyla yüksek önem arz eden hastane ve okul gibi resmi binalarda güçlendirme çalışmaları yapılacak. 
     Yürürlükteki deprem bölgelerinde yapılacak binalarla ilgili yönetmelikte, güçlendirme yapılacak yapılar hakkında hesap ilkelerini ortaya koyan hükümler bulunmadığı için, yönetmeliğe güçlendirme bölümü eklenecek. 
     
</TEXT>
</DOC>
