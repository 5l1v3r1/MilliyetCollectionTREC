<DOC>
<DOCNO> 291056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun38.html </URL>
<DATE> 2004/11/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İsrail, Filistin'le işbirliğine istekli... 
</HEADLINE>
<TEXT>

     ABD Dışişleri Bakanı Colin Powell ile İsrail Dışişleri Bakanı Silvan Şalom'un, Gazze Şeridi'nin çekilme sonrası olası İsrail-Filistin işbirliği imkanlarını ele aldığı bildirildi. 
     İsrail basınında, üst düzey yetkililere dayanılarak verilen haberlere göre, İsrail Dışişleri Bakanı Şalom, ikili görüşme sırasında yeni Filistin yönetimiyle güvenlik sorunlarına ilişkin işbirliğine istekli olduklarını belirterek, bu işbirliğinden ''olumlu bir sonuç alınması halinde'' geri çekilmeden hemen sonra Filistin yönetimiyle sorunların çözümü konusunda da işbirliğine gidebilecekleri mesajını verdi. 
     Şalom'un görüşmede geçen yıl Mahmud Abbas'ın başbakanlığı döneminde oluşturulan ve Yaser Arafat'ın itirazları nedeniyle işlemez hale gelen ortak komisyon toplantısını da tekrar başlatmayı düşündüğünü kaydettiği belirtildi. 
     Üst düzey yetkililerin verdiği bilgiye göre, görüşmede Powell Şalom'a, Filistin'de yeni başkanın seçilmesiyle başlayacak ve geri çekilmenin olacağı önümüzdeki yaza kadar geçecek sürede, Filistin tarafıyla işbirliğinin hangi düzeyde olacağını da sordu. 
     Şalom'un bu soruya karşılık, yine ''güvenlik işbirliğinin iyi sonuçlanması'' koşuluyla İsrail'in çekilme sonrası geniş bir yelpazede meseleleri tartışabileceğini belirterek, Gazze'nin ekonomik açıdan rehabilitasyonu gibi çekilme sonrası yerleşimlerde kalan emlakın nasıl dağıtılacağı ve sanayi alanlarının kurulmasının da dahil olduğunu kaydetti. 
     
     ŞALOM 
     İsrail Dışişleri Bakanı Şalom, Powell'a, yeni Filistin yönetiminin ilk sınavının, ilk terör saldırısında nasıl bir tavır takınacağı olduğunu belirterek, yeterince güçlü bir tepki verilmemesi halinde İsrail'in işbirliği içinde çalışma hevesinin azalacağını da söyledi. 
     Şalom, ikili görüşmeden sonra ortak basın toplantısında Filistinlilerin seçim sürecinde karşılaşacakları her türlü engelin aşılması için İsrail'in elinden gelen her şeyi yapacağını söylemiş, ayrıca seçime doğru Filistinlilerin dolaşım özgürlüğünün sağlanacağını belirtmişti. 
     ABD Dışişleri Bakanı Colin Powell ise ''Her iki tarafın da yol haritasındaki yükümlülüklerini yerine getirmeye hazır olmaları gerekir'' derken, Filistin tarafını şiddeti ve şiddet provokasyonlarını durdurmaya çağırmıştı. 
     Powell, adını vermeksizin Arafat sonrası yeni dönemi ''fırsat anı'' olarak nitelemişti. 
     
</TEXT>
</DOC>
