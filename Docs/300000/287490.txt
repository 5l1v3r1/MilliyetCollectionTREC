<DOC>
<DOCNO> 287490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo13.html </URL>
<DATE> 2004/11/09/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Konyaspor, Oumar ile yollarını ayırdı... 
</HEADLINE>
<TEXT>

     Konyaspor yönetimi, daha önce kadro dışı bırakılan Oumar'dan, kendisine kulüp bulmasını istedi. 
     Konyaspor Kulübü Başkan Yardımcısı Bahattin Karapınar, kulüp binasında düzenlediği basın toplantısında, hafta sonu yapılan Konyaspor-Beşiktaş maçını değerlendirdi. 
     Saha içi ve dışı şiddetin önlenmesi amacıyla çıkarılan yasanın arifesinde, Konya'da maç öncesi yaşanan olayların üzüntü verici olduğunu ifade eden Karapınar, bu tür olayların tekrar yaşanmamasını umut ettiklerini söyledi. 
     Beşiktaş karşısında çok iyi mücadele ettiklerini belirten Karapınar, futbolcuların mücadelesinin karşılığı olarak alınan beraberlik için ikişer milyar lira prim verilmesini kararlaştırdıklarını bildirdi. 
     Daha önce kadro dışı bırakılan Oumar'dan kulüp bulmasını istediklerini söyleyen Karapınar, ''Oumar ile artık çalışmayı düşünmüyoruz, yollarımızı tamamen ayırdık'' dedi. 
     Karapınar, yerli ve yabancı transferlerde hata yapmamak, oyuncuların performansını izlemek ve kişiliği hakkında bilgi sahibi olabilmek için ''Futbolcu İzleme Tertip Komitesi'' oluşturulduğunu, bu komitenin başkanlığına da Bahri Karapınar'ın getirildiğini bildirdi. 
     
</TEXT>
</DOC>
