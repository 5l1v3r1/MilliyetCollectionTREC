<DOC>
<DOCNO> 267235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette 08.00 - 17.00 mesaisine veda... 
</HEADLINE>
<TEXT>


Yeni personel yasa tasarısında yer verilen serbest mesai uygulaması ile kamuda hizmetin özelliğine göre farklı çalışma süreleri tespit edilebilecek 

Önder Yılmaz Ankara 

Nitelikli kamu personelinin 08.00 - 17.00 mesai saati uygulamasında esnekliğe gitmeye hazırlanan hükümet, bu yönde hazırlanan alternatifli çalışmayı Bakanlar Kurulu'nda karara bağlayacak. 
Hükümet, 2 milyon 500 bin memuru ilgilendiren ve 657 sayılı Devlet Memurları Yasası'nda köklü değişikliklere giden yeni personel yasa tasarısını olgunlaştırdı. Hükümet, tasarıda memurların 08.00 - 17.00 mesai saati uygulamasında esnekliğe gitmeye hazırlanıyor. Tasarıyı hazırlayan çalışma grubu yetkilileri, çalışma süresini mevcut uygulamadaki gibi haftada 40 saat olarak belirlediklerini vurgularken, çalışanların performans ve verimini artırmak amacıyla 08.00 - 17.00 arasındaki mesai zorunluluğunu yumuşatmak istediklerini kaydetti. Bu yönde alternatifli çalışma hazırlandığını belirten yetkililer, şunları söyledi 

Mesai bitti diye iş yarım kalmayacak 
"Bakanlar Kurulu'nda bu konudaki net karar verilecek. Serbest mesai uygulamasının verimi artırmasını bekliyoruz. Artık kendini işe odaklamış nitelikli personel, mesai bitti diyerek işini yarım bırakmayacak. İşi ne zaman biterse o zaman gidecek. İşe başlarken de işinin yoğunluğunu dikkate alacak." 
Çalışmaya göre, kurum ve kuruluşlara, hizmetlerinin özelliklerini dikkate alarak farklı çalışma süreleri tespit etme olanağı sağlanacak. Özellikle teknik ve nitelikli personel serbest mesai uygulamasından yararlanacak. Türkiye genelinde ise günlük çalışmanın başlama ve bitiş saatlari ile öğle dinlenme süresi hizmetin özelliklerine göre merkezde Devlet Personel Dairesi Başkanlığı'nın teklifi ve Bakanlar Kurulu'nca, illerde ise valiler tarafından belirlenecek. 

Memura staj şartı Yeni personel tasarısına göre memur olmak isteyen adaylara bir yıllık staj zorunluluğu getiriliyor. 
Memurluk sınavını kazanan ve aday olarak atanan memurlar, stajyer olarak alınacak. 
Zorunlu eğitim ve stajdan başarılı olan ve olumlu sicil alan stajyer memurlar, memur olarak atanacak. 
Memurlar ve sözleşmeli personel kendisine, eşine ve velayetleri altındaki çocuklara ait taşınır taşınmaz malları ile alacak ve borçları hakkında ayrıntılı mal bildiriminde bulunacak. 
Memurlar ve sözleşmeli personel, doğrudan veya aracı eli ile hediye isteyemeyecek, menfaat sağlamak amacı ile hediye kabul etmeyecek. İş sahiplerinden borç para istemeyecek ve alamayacak. 


</TEXT>
</DOC>
