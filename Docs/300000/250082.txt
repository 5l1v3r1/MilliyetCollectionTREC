<DOC>
<DOCNO> 250082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/dunya/adun.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Çeçen harek tı 
</HEADLINE>
<TEXT>


Çeçenler, Ruslara karşı direnişlerinin en kapsamlı askeri harek tını gerçekleştirdi. Basayev'in yönettiği 200 kişilik silahlı grup, önceki gece İnguş Cumhuriyeti'nde Rus birliklerini perişan etti. Çeçen grubunda Türk de olduğu bildirildi 

Cenk Başlamış Moskova 


Çeçenistan'daki Rus varlığına karşı mücadele eden Çeçenler, Moskova'nın hiç beklemediği bir anda komşu İnguş Cumhuriyeti'ne İnguşetya 100'e yakın kişinin öldüğü, 200 kişinin de yaralandığı sürpriz bir saldırı düzenledi. Çeçen lider Aslan Mashadov'un artık saldırı taktikleri kullanacaklarını açıklamasından 48 saat sonra İnguş Cumhuriyeti, gerçek bir savaşa sahne oldu. Saatlerce süren çatışmalarda ölenler arasında İnguş İçişleri Bakanı Abukar Kostoyev de bulunuyor. İnguş yetkililer, Çeçen grubunun içinde Türk ve Cezayirli militanların da olduğunu öne sürdü. 

20 noktadan sızma 
Görgü tanıkları, çok sayıda sivilin öldüğü çatışmaların ardından yolların cesetle dolu olduğunu söylediler. Dördüncü yılını dolduran Çeçen - Rus Savaşı'nda düzenlenen en büyük saldırıyı "Şehitler Tugayı"nın gerçekleştirdiği ve Rusya'nın "1 numaralı terörist" ilan ettiği Çeçen komutan Şamil Basayev'in bizzat yönettiği söyleniyor. İnguş ve Çeçen kaynakları, savaşçı grubun, yakınları Ruslar tarafından öldürülen ya da kaçırılan İnguşlardan oluştuğunu ve Basayev'den saldırıya önderlik etmesini istediğini bildirdi. Çeşitli kaynaklardan edinilen bilgiye göre, Çeçenistan ve Güney Osetya yönlerinden gelen 200 kişilik silahlı grup, önceki gece 20 ayrı noktadan İnguşetya'ya sızdı. Nazran kenti yakınlarındaki kontrol noktalarında sahte askeri kimlikler gösteren silahlı kişiler hazırlıksız yakalanan güvenlik kuvvetlerini etkisiz hale getirdikten sonra stratejik önem taşıyan Kavkaz otoyolunu ele geçirdi. 

Putin Yok edin 
İçişleri Bakanı Kostoyev, içinde bulunduğu aracın kontrol noktasında yaylım ateşe tutulması sonucu hayatını kaybetti. Gruplara ayrılan silahlı kişiler, İçişleri Bakanlığı, ordu depoları, cezaevi ve bazı köylere saldırılar düzenledi. İnguş Başkanı Murat Zyazikov, şiddetli çatışmaların sabah saatlerine kadar sürdüğünü açıkladı. En az 50 güvenlik görevlisinin öldüğü çatışmalarda saldırganlar 2 kayıp verdi. 20 kişiyi rehin alan, 2 kamyon dolusu silaha el koyan grup, daha sonra ormanlık bölgeye girerek Çeçenistan yönünde çekilmeye başladı. Takibe geçen Rus ordusu ile saldırıları düzenleyen grup arasında çatışmalar çıktı. Rusya Devlet Başkanı Vladimir Putin, "Yakalanabilenler yakalanmalı. Yakalanamayanlar yok edilmeli" dedi. Putin, dün akşam saatlerinde İnguş Cumhuriyeti'ne gitti. 

Dağıstan da karışık 

Silahlı grubun İnguşetya'ya saldırdığı saatlerde Çeçenistan'da komşu Dağıstan'da da çatışmalar yaşandı. Çeçen kaynakları, başkent Mahaçkale ve Kızılyar kasabasında önce silah sesleri duyulduğunu, ardından bazı resmi binalarda yangın çıktığını bildirdi. Mahaçkale'de elektriklerin kesilmesiyle paniğe kapılan halk, evlerin bodrum katlarına gizlendi. Çeçenistan'a komşu bölgelerde yaşayanların cumhuriyetin iç kesimlerine gitmeye çalıştığı bildiriliyor. Internette Çeçen tarafının görüşlerini yansıtan Kavkaz sitesi, İnguşetya ve Dağıstan'daki saldırıların eşgüdümlü gerçekleştirildiğini öne sürdü. 2. Rus - Çeçen Savaşı, 1999 yaz aylarında bir grup silahlı Çeçenin Dağıstan'a saldırmasıyla başlamıştı. 


</TEXT>
</DOC>
