<DOC>
<DOCNO> 296306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo29.html </URL>
<DATE> 2004/12/09/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Galatasaray maçında Van Hooijdonk yok... 
</HEADLINE>
<TEXT>

     Fenerbahçe'nin Hollandalı futbolcusu Pierre Van Hooijdonk, Manchester United maçında takımın çok iyi bir oyun çıkarmasının kendisini çok mutlu ettiğini, bu futbolun, önlerindeki Galatasaray maçı için de umut verdiğini bildirdi. 
     Van Hooijdonk, kendisine ait internet sitesinde yaptığı açıklamada, Tuncay'ın attığı gollerin, özellikle de ilk golün çok güzel olduğunu vurgularken, ''Bu maçtaki disiplinli oyunumuz, Galatasaray maçı için de büyük umut verdi. Çok önemli bir maç yapacağız. Galatasaray maçında oynayamayacağım için üzgünüm'' dedi. 
     Derbi maçı kazanmaları durumunda 8 puan öne geçeceklerini, bunun da kendilerine ikinci yarıda büyük avantaj sağlayacağını kaydeden Van Hooijdonk, şu görüşlere yer verdi 
     ''Galatasaray aradaki farkın daha da büyümemesi için bu maçı kazanması gerektiğini çok iyi biliyor. Bu da onların üzerinde büyük baskı oluşturuyor. Biz bu baskıyı lehimize çevirebiliriz. Elbette Türkiye için böyle özel olan bir maçta görev alamayacak olmanın üzüntüsü içindeyim.'' 
     
     BARDA EĞLENMESİ 
     Van Hooijdonk, İstanbul'u ziyaret eden Hollanda'nın NAC Breda takımından futbolcu arkadaşlarıyla gittiği barda çekilen ve sarhoş olduğu iddia edilen fotoğraflarla, ''Bir bardak suda fırtınalar koparılmak'' istendiği iddiasında bulundu. 
     Cep telefonu çalınca, konuşmak için dışarı çıktığını, bu arada bir elinde bira şişesi olduğunu anlatan Van Hooijdonk, ''Fotoğrafımı çekmişler, ancak telefonla konuştuğum görülmüyor. Arkadaşlarımla eğlenmekte bir yanlışlık görmüyorum. Ama herhalde bazı kişiler bir kaşık suda fırtına koparmaya çalışıyor. Hikayenin sarhoş olduğuma dair kısmı ise uydurma'' dedi. 
     Hollandalı futbolcu, bu konuda bazı medya kuruluşları gerekli düzeltmeleri yapmadığı takdirde, yargı yoluna başvurmak zorunda kalacağını ifade ederken, son günlerde yapılan spekülasyonların aksine, sezonun ikinci yarısında da Fenerbahçe'de kalacağını özellikle vurguladı. 
     
</TEXT>
</DOC>
