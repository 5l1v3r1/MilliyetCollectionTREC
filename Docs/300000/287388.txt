<DOC>
<DOCNO> 287388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun26.html </URL>
<DATE> 2004/11/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Finlandiya ve Bulgaristan'dan Türkiye'ye destek 
</HEADLINE>
<TEXT>

     Finlandiya ve Bulgaristan, Türkiye'nin AB ile üyelik müzakerelerine başlamasını desteklediklerini bildirdi. 
     Finlandiya Cumhurbaşkanı Tarja Halonen, Finlandiya'yı ziyaret eden Bulgaristan Devlet Başkanı Georgi Pırvanov ile düzenlediği basın toplantısında, ülkesinin Türkiye'nin AB'ye üye olması konusunda olumlu tutumunun devam ettiğini belirterek, ''Türkiye'nin bu konuda son aylarda bu kadar büyük ilerlemeler kaydetmiş olması harika'' dedi. 
     Bulgaristan'ın da Türkiye'nin AB'ye girmesini istediğini belirten Pırvanov da ''Bizim için yan kapımızda bir Avrupalı komşumuzun olması çok önemli'' dedi. 
     Pırvanov, ''Türkiye'nin de diğer ülkeler gibi üye olmadan önce önündeki zor yolu aşması, bölüm bölüm müzakere yapması, uygulaması ve birlik tarafından belirlenen, gerçekten de çok katı, kesin kriter ve gereklilikleri yerine getirmesi gerektiğini'' söyledi. 
     
</TEXT>
</DOC>
