<DOC>
<DOCNO> 285792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo16.html </URL>
<DATE> 2004/11/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sağlam Hedefimiz Samsunspor'u yenip, kötü gidişe dur diyebilmek 
</HEADLINE>
<TEXT>

     Çaykur Rizespor yenilgisiyle içinde bulunduğu sıkıntılı dönemi atlatamayan Gaziantepspor, Samsunspor ile deplasmanda yapacağı karşılaşmanın hazırlıklarını mutlak galibiyet hedefiyle sürdürüyor. 
     Son beş haftadır başarısız sonuçlar alarak yönetim, teknik heyet ve taraftarı hayal kırıklığına uğratan kırmızı-siyahlı ekip, Samsunspor maçını kazanarak ligde yeniden çıkışa geçmek istiyor. 
     Gaziantepspor Teknik Direktörü Nurullah Sağlam, yaptığı açıklamada, hedeflerinin güçlü rakip Samsunspor'u evinde yenerek kötü gidişe dur diyebilmek olduğunu söyledi. 
     İstifa kararı sonrasında yönetimin isteği üzerine göreve devam kararı aldığını ve futbolcuların da desteği ile yeniden Gaziantepspor'un başarılı olması için çalışmaya başladığını ifade eden Sağlam, zor ve sıkıntılı bir dönemi en az kayıpla atlatmaya çalıştıklarını ifade etti. 
     Gaziantepspor'un başarılı olması için futbolculara büyük görevler düştüğünü belirten Sağlam, şöyle konuştu 
     ''Almış olduğumuz başarısız sonuçları ve sıkıntıları unuttuk. Artık, geçmişi değil, geleceği düşünmeye başladık. Gaziantepspor, Türk futbolunu Avrupa'da da başarı ile temsil etmeyi başaran önemli bir takım. Şu anda, sıralamada hiç de hak etmediğimiz bir yerde bulunuyoruz. Ancak, 3 puanlı sistemde, sıralamadaki yerimizi rahatlıkla değiştirip, üst sıralara çıkabiliriz. 
     Samsunspor maçı kötü gidişe dur diyebilmek ve yeniden üst sıralara çıkabilmemiz için önemli bir fırsat olabilir. Rakibimiz güçlü bir takım ve sahaya da mutlak galibiyet için çıkacağını biliyoruz. Bizim hedefimiz de galip gelmek. Çok zor bir karşılaşmaya hazırlanıyoruz.'' Sağlam, sakat olan kaleci Kenan Hasagiç dışında eksik futbolcuları bulunmadığını da sözlerine ekledi. 
     
</TEXT>
</DOC>
