<DOC>
<DOCNO> 276307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur26.html </URL>
<DATE> 2004/09/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Atatürk Havaalanı'nda unuttuğu 200 bin Euro'ya kavuştu... 
</HEADLINE>
<TEXT>

     Atatürk Havalimanı'nda gümrük muayene memurlarınca bir poşet içerisinde bulunan 200 bin euro sahibine teslim edildi. 
     Unutulan paranın sahibi olduğu belirlenen Heybet Dündar, gümrük görevlileri tarafından koruma altında tutulan parasını almak üzere Atatürk Havalimanı'na geldi. 
     Cezayir'e gerçekleştirdiği ihracattan elde ettiği paraya kavuşmanın mutluluğunu yaşayan Dündar, ''Bir anda herşeyimi kaybettim sanmıştım. Ancak böyle dürüst insanların varlığı beni yeniden hayata bağladı'' dedi. 
     Herhangi bir olumsuzluğa karşı parasını üç ayrı poşet içerisine koyduğunu ifade eden Dündar, ''Yolculuğun verdiği yorgunluk ve ülkeme dönmenin sevinciyle geldiğim Atatürk Havalimanı'ndaki bir anlık dalgınlığım neredeyse bütün yaşamımı alt üst ediyordu'' diye konuştu. 
     Tekstilci Heybet Dündar, parasını bulan gümrük memurlarına birer takım elbise hediye edeceği sözünü verdi. 
     Gümrük muayene memurları Salih Akgün, Adnan Kılıç ve Bülent Çoban önceki gün gümrük işlemleri yaptıkları Atatürk Havalimanı Dış Hatlar Terminali'nde bir poşet içerisinde üç parça halinde 200 bin euroyu bularak koruma altına almışlardı. 
     
</TEXT>
</DOC>
