<DOC>
<DOCNO> 281750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/ygokce.html </URL>
<DATE> 2004/10/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bıçakçı'nın neşteri 
</HEADLINE>
<TEXT>



TFF Başkanı Sayın Levent Bıçakçı'nın deneyimli bir spor adamı ve uzmanlığını uluslararası boyutlara taşımış bir hukukçu olduğunu biliyorum. 
Bıçakçı ile ilgili bir başka kanım da asla popülist, asla eyyamcı olmadığıdır. 
Popülist olmadığını, eyyamcı olmadığını, "böyle gelmiş, böyle gider... Adaam sen de" ucuzluğuna da sapmayacağını adım gibi biliyorum. 
Ne var ki, AB ilişkileriyle gündemimize giren "yasa ve yönetmeliklerin uygulanması, hayata geçmesi" kavramı, aynen Sayın Bıçakçı'ya bakışımı da etkiliyor. 
Onun, deneyimli bir spor adamı ve uluslararası çapta bir hukuk uzmanı olarak Türk futbolunda risk üstlenip gerekli operasyonları yapmasını bekliyorum. 
Açıkçası, Bıçakçı'nın artık eline neşteri almasını öneriyorum. 
Türk futbolunun en önemli sorunu "dar alanda rekabet" tir... Adaletsiz lig yapılanmasıdır. Büyük kulüplerle küçükler - büyümeye çalışanlar - arasındaki korkunç uçurumlardır. 
Dar alanda rekabet, zirvede her yıl hiç değişmeden sadece dört takımın şampiyon adayı olarak mücadele etmesini sistem haline getiren adaletsiz anlayışın ürünüdür. O yüzden her yıl Fenerbahçe, Galatasaray, Beşiktaş ve Trabzonspor, şampiyonluğa yatırım yaparlar, transfere soyunurlar. Milyon dolarları harcayıp kadrolarını yenilerler. Rakip olarak sadece birbirlerini görüp, ötekileri yok sayarlar. 

Zaten topaldırlar 
Ötekiler dediğimiz kulüpler, zaten lige girerken topaldırlar. Yayın haklarından örneğin, Dört Büyükler malın yarısını götürürken, ötekiler 14 kulüp ancak yüzde elliyi aralarında pay etmek durumunda kalırlar. 
Bu kadar derin eşitsizlikten bir lig rekabeti çıkarmak mümkün müdür Hayır, değildir 
Dar alanda rekabet, Dört Büyük kulübün başına derttir aslında. O nedenle taraftarları birbirine dostça davranamadığını, takımları başka rakiplerle oynarken, onların sahada olmayan rakipleri aleyhine sürekli küfür sloganları attığını görüyoruz. Yöneticilerin sırf ötekilerden geri kalmamak için yapay davranışlara yöneldiğini, zaman zaman gereksiz gerilimlere ve çekişmelere neden olduğunu biliyoruz. 
Rekabet gelişirse, genişlerse en başta Dörtler rahatlayacak. Birbirleriyle uğraşmadan, gergin çekişmelere girmeden işlerine bakacaklar. Rekabet alanı genişlerse, ötekiler ellerindeki yıldız adayı futbolculara sahip çıkacaklar, yeni hedefler belirleyip daha stratejik kararlar alacaklar, pazara daha kaliteli bir futbol sunacaklardır. 

Kesinlikle olmaz 
Her şeyden önce bu adaletsiz paylaşımın düzeltilmesi gerek. 
Onun için işte Levent Bıçakçı'nın eline neşteri almasını öneriyorum... 
Zaman yitirmeden, akıllıca hazırlanarak, daha adil, daha dürüst bir lig için kulüpleri ikna ederek harekete geçmesini diliyorum. 
Kolay olmayacak biliyorum... 
Bıçakçı eline neşteri alıncaya kadar, yalan yanlış yorumlar yapacağız bizler de... 
Örneğin, Üç Büyükler'in geçen haftayı üçer puanla kapatmalarına "Abartmaya gerek yok... Zaten Diyarbakırspor oynamadı, zaten Gaziantepspor maça asılmadı, zaten Kayserispor'un bu kadar fark yiyeceği belliydi " diyeceğiz... 
Bu kadar adaletsiz bir paylaşım ve rekabet ortamında sanki çok kolaymış gibi, küçüklerden, boylarından büyük iş yapmalarını, futbol oynamalarını bekleyeceğiz... 
Olur mu Kesinlikle olmaz 

Deli'nin motivasyonu 

Beşiktaşlı taraftarların, özverili, cesur ve mücadeleci futbol karakterinden dolayı "Deli" adını takıp sevdiği İbrahim Üzülmez'le ilgili çok özel notlarım var. 
Beşiktaş'ın içinden bana anlatıldığına göre, geçen hafta İbo'nun özel mentorluğunu Sergen Yalçın yapmış. 
Kopenhag'daki milli maç öncesi İbo'yu telefonla sık sık arayarak "Oğlum yandın sen, Danimarka'nın en büyük kozu Gronkjaer'le kapışacaksın. Onu yaka - paça tutmaya kalkma, zaten adam tedbirini de almış... Gronkjaer sırf sen tutmayasın diye strech forma ve şortla sahaya çıkacakmış" diyerek arkadaşına takılmış. 
Sonrası malum... İbo ile Gronkjaer sık sık birbirlerine faul yaparak, birbirlerini tutup çekerek , itip kakarak ilginç ikili mücadele örnekleri verdiler. Bu didişme, İbo'nun ceza alanında olduğunu unutup Gronkjaer'i formasından çekerek düşürmesine ve penaltıya kadar uzadı. 
İkinci yarının başında Tuncay'la değişen ve görevini Ümit Özat'a devreden İbo, arkadaşlarının anlattığına göre soyadının tam aksine inanılmaz biçimde üzülmüş.. Dünyası kararmış... Yenik düşmemizde kendisini sorumlu tutmuş... 
Ümraniye'ye dönüşünde İbo'nun tedavisini yine Sergen üstlenmiş "Oğlum bırak artık kendini yiyip bitirmeyi... Maç bitti, sen h l oradasın. Hem sana bir şey diyeyim mi , o maçın en büyük kahramanı yine sensin... Adamın sinirlerini öylesine gerdin ki, o da gitti Okan'a dirsek atıp kırmızı kartı gördü. Milli takım rahatladı ve beraberliği kaptı. Aslında yenecek kadar da güzel oynadılar... Biz seni takdir ediyoruz... Adamını oyundan düşürdün, helal olsun sana " 
Bu sözler İbo'yu motive etmeye yetti mi 
Bence yetti... Diyarbakırspor önünde yine canavar gibiydi... 
Bravo Sergen... Sadece ayakların değil, kafan da çalışıyor 

Son gemi Galatasaray 

Galatasaray'ın ısrarla, inatla, hem de keyifli futbol gösterileri sunarak ligin zirvesine ortak olmasını "beklenmedik başarı" olarak yorumlayan dostlarıma katılmıyorum. 
Ben bu başarının pek de beklenmedik bir şey olmadığını düşünüyorum. 
Başarıyı gerçekleştirecek çok özel nedenler varken... 
Özhan Canaydın ve yönetici arkadaşlarının her şeyden önce mali sorunları vardı. O yüzden istedikleri gibi nitelikli transferler yapamadılar. Bulduklarıyla, alabildikleriyle yetindiler... O yüzden eldeki mevcut kadronun başarısı için her türlü desteği verdiler. Kendi aralarındaki çelişkileri törpülediler, anlayış farklarını gündeme getirmediler, sakladılar. 
Gheorge Hagi... Romanya ve Bursaspor'daki teknik direktörlük deneyleri hayal kırıklıkları ile sonuçlanmıştı... Galatasaray'ın, onun için kariyerini kurtaracak son çare olduğunu biliyordu. Başlangıçtaki itici tavrını değiştirdi. Eleştirileri dikkate alıp yavaş yavaş önerilen doğru yolları bulmaya başladı... Saidou'yu nihayet oynatması ..İnandığı konularda da ısrarcı oldu, Cihan'ı sağbek olarak yeniden kazandı. 
Bülent Korkmaz, Arif Erdem, Hakan Ünsal, Ergün Penbe ve Hakan Şükür... 
Tarih olan başarılarını unutturmamak, 100. yılda kariyerlerine en onurlu biçimde nokta koymak için var güçleriyle çalıştılar. Arkadaşlıklarını, becerilerini, enerjilerini sahaya yansıttılar... 
Yönetim, Hagi ve futbolcular için, kendilerini anafordan kurtaracak tek gemi vardı Galatasaray 
Şimdi hepsi aynı gemideler... Gemi ufka yelken basıyor... 
Aslan kendine yeniden büyük avlar arıyor 



</TEXT>
</DOC>
