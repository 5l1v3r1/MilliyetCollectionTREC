<DOC>
<DOCNO> 250628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur28.html </URL>
<DATE> 2004/06/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zongul'dak'ta şiddetli yağış... 
</HEADLINE>
<TEXT>

     Zonguldak ve Kastamonu'nun Abana İlçesi'nde sağanak yağış nedeniyle bazı ev ve işyerlerini su bastı. 
     Dün Zonguldak'ta metrekareye 47 kilogram yağış düştü. Bu nedenle kent merkezindeki bazı işyerlerini su bastı, çok sayıda köy ve belde yolunda toprak kayması nedeniyle ulaşım aksadı. 
     Vatandaşlar, işyerlerindeki yağmur sularını kürek ve kovalarla boşalttı. 
     Belediye ekiplerinin, yağışın getirdiği kum ve moloz yığınlarını temizleme çalışmalarını sürdürdükleri belirtildi. 
     Meteoroloji Müdürlüğü yetkilileri, sağanak yağışın devam edeceğini bildirdiler. 
     
     ABANA'DA SEL BASKINI 
     Kastamonu'nun Abana İlçesi'nde de aşırı yağış sonucu çok sayıda ev ve işyerini su bastı. 
     Abana Belediye Başkanı Şevket Yazkan, AA muhabirine yaptığı açıklamada, bölgede son 2 gündür devam eden yağışın bu sabah etkisini artırdığını bildirdi. 
     Sabah saatlerinde başlayan ve yaklaşık 2 saat süren şiddetli yağmur nedeniyle sel oluştuğunu ifade eden Yazkan, 150 ev ile ana caddelerde bulunan çok sayıda işyerini su bastığını söyledi. 
     Yazkan, ev ve işyerlerinde vidanjörlerle su boşaltma çalışmaları başlattıklarını belirterek, can kaybının meydana gelmediği olayda, büyük oranda maddi zarar oluştuğunu kaydetti. 
     Belediyenin yeterli sayıda iş makinası olmadığını anlatan Yazkan, su boşaltma çalışmaları için çevre il ve ilçe belediyelerinden yardım beklediklerini sözlerine ekledi. 
     
</TEXT>
</DOC>
