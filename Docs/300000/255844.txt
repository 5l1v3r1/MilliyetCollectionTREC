<DOC>
<DOCNO> 255844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun20.html </URL>
<DATE> 2004/07/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Musul'da turuncu tulumlu başsız ikinci ceset... 
</HEADLINE>
<TEXT>

     Irak'ın kuzeyindeki Musul kentinde ikinci turuncu tulumlu başsız ceset bulundu. 
     Musul polis yetkilileri, başsız cesedin Dicle nehrinden çıkarıldığını açıkladı, ancak cesedin Bulgar rehinelerle bir ilgilisi bulunup bulunmadığı belirtilmedi. 
     General Salim Hacı İsa, AFP'ye yaptığı açıklamada, nehir polisi tarafından sabahın ilk saatlerinde bulunan turuncu tulum giydirilmiş başsız cesedi Amerikalı yetkililere teslim ettiklerini söyledi. 
     Cesedin bir Avrupalıya aitmiş gibi göründüğünü söyleyen Hacı İsa, cesedin Bulgar rehinelere ait olduğuna dair bilgiye sahip olmadıklarını kaydetti. 
     Irak polisi dün gece de Beici yakınlarında, Dicle nehrinde turuncu tulumlu başsız bir ceset bulduğunu, cesedi Amerikan güçlerine teslim ettiğini bildirmiş, başı kesik haldeki cesedin, Iraklı militanlar tarafından hafta başında öldürülen Bulgar rehineye ait olup olmadığının bilinmediğini belirtmişti. 
     El Kaide liderlerinden Ebu Musab Ezzerkavi ile bağlantısı olan militanlar, bir hafta önce iki Bulgar kamyon şoförünü kaçırmış, Bulgarların hayatına karşılık Amerikan güçlerinden Iraklı mahkumları serbest bırakmasını istemişti. 
     Arap El Cezire televizyonu, Bulgarlardan birinin öldürüldüğünü duyurmuştu. Iraklıların ikinci Bulgar için verdiği süre ise dün gece doldu. Iraklı militanlar, kaçırdıkları yabancılara genellikle turuncu tulum giydiriyor. 
     
</TEXT>
</DOC>
