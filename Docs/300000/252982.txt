<DOC>
<DOCNO> 252982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun26.html </URL>
<DATE> 2004/07/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Rafsancani İran, Suriye ve Türkiye işbirliği yapsın 
</HEADLINE>
<TEXT>

     İran'ın eski Cumhurbaşkanı Ali Ekber Rafsancani, Irak'ın bölünmesini önlemek için İran, Suriye ve Türkiye arasında işbirliğine ve dayanışmaya ihtiyaç olduğunu söyledi. 
     İran resmi haber ajansı İRNA'nın haberine göre, Rafsancani, Suriye Devlet Başkanı Beşşar Esad ile Tahran'dan ayrılmadan önce yaptığı görüşmede, Irak konusunun bölgenin ve İslam dünyasının en önemli sorunu olduğunu kaydetti. 
     Rafsancani, ''Bölgenin siyasi ve güvenlik durumu, Irak'ın toprak bütünlüğünün korunması doğrultusunda, aralarında İran ve Suriye'nin de bulunduğu Irak'a komşu ülkeler arasında ortak bir tavrın benimsenmesini gerektiriyor'' dedi. 
     ABD ve işgalcilerin gün geçtikçe Irak'ta sorunlarının arttığını söyleyen Rafsancani, ''Amerikalılar hiçbir dönemde bu kadar aşağılanmamıştı. ABD ve İsrail'in bölge için düşündüğü planlara dikkat edilmeli'' diye konuştu. 
     Rafsancani, Irak'ta, ABD ve koalisyon güçlerinin işgalini sona erdirecek geniş tabanlı seçimlerin yapılması ve halka dayalı bir hükümetin kurulmasının Irak halkının önceliği olduğunu da kaydetti. 
     Esad da İran ve Suriye'nin, Irak dahil bölgesel konularda benzer fikirleri paylaştığını söyleyerek, ''Suriye ve Irak'a komşu diğer ülkeler için en önemli konu Irak konusudur. Irak'taki gelişmeler bölge ülkeleri ve bütün Müslüman ülkeleri doğrudan etkiliyor'' dedi. 
     Esad, iki gün süren ziyaretinden sonra bugün Tahran'dan ayrıldı. 
     
</TEXT>
</DOC>
