<DOC>
<DOCNO> 251683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy07.html </URL>
<DATE> 2004/06/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Meclis, tatile geç girecek... 
</HEADLINE>
<TEXT>

     TBMM'nin 1 Temmuz'da tatile girmemesini içeren Danışma Kurulu kararı kabul edildi. 
     TBMM Genel Kurulu'nda, gündem ve çalışma programı ile ilgili Danışma Kurulu kararı ele alındı. Danışma Kurulu'nun Genel Kurul'un bu haftaya ilişkin kararları kabul edildi. 
     Genel Kurul'de bugün ele alınması planlanan Belediyeler Kanunu Yasa Tasarısı yerine 6 yasa tasarısının görüşmeleri bitinceye kadar çalışma kararı alındı. Buna göre, Tarımsal Üretici Birlikleri Yasa Tasarısı, özel gelir ve özel ödeneklerin düzenlenmesine ilişkin yasa tasarısı, harp araç ve gereçleri ile silah, mühimmat ve patlayıcı madde üreten sanayi kuruluşlarının denetimini kapsayan yasa tasarısı, Savunma Sanayii Güvenliği Kanunu Tasarısı, Türk Vatandaşlığı Kanunu'nda değişiklik içeren yasa tasarısı ile Milli Eğitim Temel Kanunu ve Devlet Memurları Kanunu'nda da değişiklik yapılmasına ilişkin yasa tasarıları gündemin ön sıralarına çekildi ve bunlar yasalaşıncaya kadar çalışma kararı alındı. 
     Alınan karar gereği, İçtüzük uyarınca 1 Temmuz'da tatile giren Meclis, yeni bir Danışma Kurulu kararı alınıncaya kadar çalışmalarını sürdürecek. Genel kurul, yarın ve 1 Temmuz Perşembe günü 14.00'de toplanacak. 
     
</TEXT>
</DOC>
