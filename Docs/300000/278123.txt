<DOC>
<DOCNO> 278123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo26.html </URL>
<DATE> 2004/10/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
G.Antep'te tel örgüler için anket 
</HEADLINE>
<TEXT>

     Gaziantepspor Teknik Direktörü Nurullah Sağlam, milli maçlar nedeniyle lige verilen arayı en iyi şekilde değerlendirmeye çalıştıklarını belirterek, ''Gelecek hafta oynayacağımız Fenerbahçe maçı için dersimizi iyi çalışmak, iyi konsantre olmak zorundayız'' dedi. 
     Fenerbahçe maçının hazırlıklarını 3 günden bu yana Celal Doğan Tesisleri'nde sürdürdüklerini belirten Sağlam, son haftalarda alınan kötü sonuçların ardından sıralamada gerilere düştüklerini, yeniden yükselişe geçmeleri için Fenerbahçe maçını mutlaka kazanmaları gerektiğinin bilinci içinde hareket ettiklerini söyledi. 
     Milli maçlar nedeniyle lige verilen aradan en iyi şekilde yararlanmak istediklerini, özellikle sakat oyuncuların tedavisinin sürdürülebilmesi için zaman kazandıklarını anlatan Sağlam, şöyle konuştu 
     ''Ligde ilk 6 hafta içinde Beşiktaş, Galatasaray ve Trabzonspor gibi güçlü ekipler karşısında oynadığımız futbol ve aldığımız puanlarla gücümüzü gösterdik. Ancak daha sonraki haftalarda yaşadığımız birtakım şanssızlıklar nedeniyle kadro kuramadık. Forvet hattında golcü oyuncularımızı kaybettik. Tabii doğal olarak aldığımız kötü sonuçlar bir anda sıralamada gerilere düşmemize neden oldu. Zirve yarışına yeniden dahil olmamız için zorlu Fenerbahçe ile oynayacağımız maçı mutlaka kazanmamız gerekiyor.'' Geçmişten dersler çıkardıklarını, Kulüp Başkanı Celal Doğan ve Yönetim Kurulu'nun tam desteğini alarak yola çıktığını ifade eden Sağlam, sözlerini şöyle sürdürdü 
     ''Ligde istikrarlı bir çıkışı hedefledik, ancak kadromuz çok dar. Sakat ve cezalılar üst üste gelince adeta kadro kuramamaya başladık. Hiçbir mazeretin arkasına sığınmıyorum. Kulüp Başkanım Celal Doğan'ın bize böyle bir günde sahip çıkması beni son derece duygulandırdı. Başkanımızın ve yönetim kurulunun desteğini boşa çıkartmamak için vargücümüzle çalışıyoruz. İnşallah kötü günler Fenerbahçe maçıyla gerilerde kalacak'' dedi. 
     Fenerbahçe maçının Süper Lig'deki gidişatlarının belirlenmesi için kırılma noktası olacağını ifade eden Sağlam, ''Bu maça ciddi bir şekilde hazırlanıyoruz. Fenerbahçe maçını kazanarak yeniden yükselişe geçmek istiyoruz. Yolumuza devam edebilmemiz ve özellikle üst sıralardan kopmamamız için Fenerbahçe'yi yenmekten başka çaremiz yok'' dedi. 
     Sağlam, Milli takımlardaki maçları nedeniyle ülkelerine giden yabancıların ve Ümit Milli Takıma çağrılan Bekir ile Genç Milli Takıma çağrılan Tolga'dan yoksun bir kadro ile hazırlıkların sürdüğünü sözlerine ekledi. 
     Bu arada Gaziantepspor Yönetim Kurulu, 16 Ekim Cumartesi günü Fenerbahçe ile oynanacak karşılaşmada, Kamil Ocak Stadyumu'nda tel örgülerin kaldırılıp kaldırılmamasına ilişkin olarak taraftarlara anket uygulayacağını bildirdi. 
     
</TEXT>
</DOC>
