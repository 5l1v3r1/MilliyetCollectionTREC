<DOC>
<DOCNO> 266688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas10.html </URL>
<DATE> 2004/08/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dalyan ve Köyceğiz'de çamura kimler bulanmadı ki 
</HEADLINE>
<TEXT>

     Çamur, Türkiye'nin önemli turizm gelirlerinden biri haline geldi. Muğla'nın Köyceğiz İlçesi sınırları içerisindeki özel düzenlenmiş çamur banyosu alanları, yılda 200 bine ulaşan ziyaretçi sayısıyla alternatif turizm sektörünün gözde mekanı oldu. 
     Bölgede, kayaların arasından çıkan ve klorür, sodyum, hidrojensülfür, florür ve radyoaktif radon gazı içeren 39 derece sıcaklıktaki kükürtlü sularla oluşturulan çamur banyolarını her gün yaklaşık 3 bin turist ziyaret ediyor. 
     Geçmişte yöre halkına şifa dağıtan, özellikle romatizma, siyatik ve cilt hastalıkları şikayetleri olanların çadır kurup günlerce kür uyguladığı çamur banyoları, günümüzde turistlere eğlence amaçlı hizmet veriyor. 
     Özel tekne turları ile Dalyan'daki ''çamur banyosu'' tesislerine gelenler 3 milyon lira giriş ücreti ödüyor. Çamur banyosunun yapıldığı havuza girerek vücutlarını çamurla kaplayan turistler, daha sonra bir süre güneşte bekleyerek çamurun üzerlerinde kurumasını sağlıyor. Çamurları temizlemek için alınan duşun ardından son durak ise 30 dakika kalınması önerilen kaplıca havuzu oluyor. 
     
     ÜNLÜLER ÇAMURUMUZU DÜNYAYA TANITTI 
     Çamur banyosunun ziyaretçi sayısının her yıl daha da artmasının en önemli etkenlerinden biri de bölgeyi yatları ile ziyaret eden ünlü isimler... 
     İngiltere Kraliçesi'nin kardeşi Prenses Margareth, Prenses Anne, Basın imparatoru Robert Maxwell, İspanya Prensi Felipe de Carlos ile eşi Prenses Alexia, sinema oyuncuları Dustin Hoffman ve Jack Nicholson, şarkıcılar Sting ve David Bowie ile UEFA Başkanı Lennart Johansson, bölgenin ''çamuruna bulanmış'' simalardan sadece birkaçı... 
     
     ''ÖNEMLİ TURİZM DEĞERİ HALİNE GELDİ'' 
     Muğla Kültür ve Turizm Müdürü Erdem Uyanık, bu yıl çamur banyolarına gelen Arap turist sayısında artış gözlendiğini söyledi. 
     Ortadoğu'dan gelen turist sayısında geçen yıla göre yüzde 50 oranında artış olduğunu belirten Uyanık, ''Türk seyahat acentelerinin Ortadoğu pazarına açılmasının meyvelerini almaya başladık'' dedi. 
     Çamurun önemli bir turizm değeri haline geldiğini bildiren Uyanık, Dalaman'dan Denizli'ye uzanan alanda yeni çamur banyosu alanları açılması yönünde girişimler bulunduğunu, bu sayede bölge turizminin kıyıdan uzak bölgelere kadar da genişleyeceğini ifade etti. 
     
     ''ÇAMURUMUZA GİREN HERKES TURİZM ELÇİMİZ'' 
     Köyceğiz Belediye Başkanı Salih Erbay da, ellerindeki bu değerin uluslararası tanıtımı için büyük çaba gösterdiklerini, katıldıkları fuarlarda bölgenin sembolü ''Caretta Caretta'' kaplumbağalarının yanı sıra, ''çamur'' temasını da ön plana çıkardıklarını söyledi. 
     Bölgelerinde 3 bin kişilik bir uluslararası kamp organize ettiklerini bildiren Erbay, 8 ülkeden gelen konuklarını gruplar halinde Sultaniye Kaplıcaları'ndaki çamur banyolarına götürdüklerini belirtti. Erbay, ''Çamurumuza giren herkes gönüllü turizm elçimiz oluyor'' diye konuştu. 
     
</TEXT>
</DOC>
