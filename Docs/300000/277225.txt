<DOC>
<DOCNO> 277225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur05.html </URL>
<DATE> 2004/10/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Aynı gün bir oğulları oldu, bir oğulları öldü 
</HEADLINE>
<TEXT>

     H.Hüseyin TEMEL KAHRAMANMARAŞ, DHA 
KAHRAMANMARAŞ'ın Elbistan İlçesi'nde 7 yıllık evli Elif ve Kemal Karakoyun çifti, Abdurrahman adını verdikleri oğulları dünyaya geldiği gün 5 yaşındaki büyük oğulları Abdulsamet'i trafik kazasında kaybetti. 
     Tepebaşı Mahallesi'nde oturan ve üçüncü çocuğuna hamile olan 25 yaşındaki Elif Karakoyun doğum sancıları tutunca çobanlık yapan eşi 28 yaşındaki Kemal Karakoyun tarafından Kahramanmaraş Çocuk ve Doğum Hastanesi'ne götürüldü. Elif Karakoyun burada bir erkek bebek dünyaya getirdi. Abdurrahman adını verdikleri bebeklerinin sevincini yaşayan Elif ve Kemal Karakoyun, bebeklerini de alıp Elbistan'a geri döndü. 
     Bu sırada sokakta arkadaşlarıyla oynayan küçük Abdulsamet, anne ve babasıyla kardeşinin eve geldiğini duyunca yolun karşısındaki evlerine doğru koşmaya başladı. Aniden yola fırlayan küçük Abdulsamet'e plakası ve sürücüsünün kimliği belirlenemeyen bir kamyon çarptı. Ağır yaralanan Abdulsamet, Elbistan Devlet Hastanesi'nde öldü. Karakoyun çifti yeni doğan bebeklerinin sevincini yaşadıkları gün, büyük oğullarının kazada ölmesiyle yıkıldı. 
     
     O KATİLİ İSTİYORUM 

     Aynı günde sevinç ve acıyı bir anda yaşayan Kemal Karakoyun, oğlunun ölümüne neden olan kamyon sürücüsünün bulunmasını istedi. Mavi renkli kamyonun şoförünün bulunması için duyarlı vatandaşlardan yardım isteyen Kemal Karakoyun, diğer oğlu 2.5 yaşındaki Ahmet Can'a sarılarak teselli bulmaya çalıştı. 
     Karakoyun, "Yeni doğan oğlum Abdurahman'a sevinirken, büyük oğlum Abdulsamet'i kaybetmenin acısıyla yıkıldık. Tarifsiz acı çekiyorum. Oğlumun ölümüne neden olan kamyon sürücüsünün bulunması için yardım istiyorum. Belki ölen oğlum geri gelmeyecek ama çarptıktan sonra kaçacak kadar vicdansız olan kamyon sürücüsünün yakalanarak adalete teslim edilmesini istiyorum. Kucağımızda bir bebekle geldiğimiz evimizden yine kucağımızda çıkardığımız bir çocuğumuzu toprağa verdik. Bu acıya dayanmak çok zor'' dedi. 
     
</TEXT>
</DOC>
