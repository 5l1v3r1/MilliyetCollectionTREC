<DOC>
<DOCNO> 295141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun44.html </URL>
<DATE> 2004/12/06/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Putin'in Rus gazetecilere açıklaması... 
</HEADLINE>
<TEXT>

     Rusya Devlet Başkanı Vladimir Putin, Türkiye ve Rusya'nın terörle mücadeledeki ortak pozisyonundan umutlu olduğunu belirterek, ''Türkiye'nin terörle mücadeledeki tavrı samimi'' dedi. 
     İtar-Tass ajansı, Putin'in Ankara ziyareti sırasında Rus gazetecilere yaptığı açıklamada, Türkiye ve Rusya'nın uluslararası terörle mücadeledeki ortak konumundan umutlu olduğunu ve bu konumun iki ülkenin özel servislerinin faaliyetlerini de etkileyeceğini kaydettiğini bildirdi. 
     Türkiye ve Rusya arasında bu konuda önemli bir çelişki bulunmadığını ifade eden Putin, ''Bu uluslararası terörizmle mücadele konusunda da geçerli. Türkiye'nin tavrı samimi'' dedi. 
     Türkiye'nin bağımsız politikasını ''sevdiklerini'' söyleyen Putin, Türkiye'nin Irak tutumunu örnek göstererek, ''Tüm bunlar, Irak ve Ortadoğu, terör karşıtı faaliyetlerle yakından ilgili'' diye konuştu. 
     Açıklamasında, Rusya'nın Türkiye'deki bazı gaz projelerinde yer alabileceğini ifade eden Putin, ''Türkiye geçiş ülkesi haline geldi. Avrupa'daki faaliyetlerimizi genişletmek için şanslı bir yer haline gelebilir. Türkiye ülke içindeki gaz şebekesini genişletmek istiyor. Tankerlerin boğazlardaki pilotajlarıyla ilgili sorunları biliyoruz ve İstanbul Boğazı dışındaki hatların da çeşitlendirilmesi konularını ele alacağız'' dedi. 
     Mavi Akım Projesi'nin başarıyla uygulandığını kaydeden Putin, Rusya'nın Türkiye'nin 16 milyar metreküplük gazının 14 milyar metreküplük bölümünü karşıladığını belirtti. 
     Türkiye ve Rusya arasında ilişkilerin giderek geliştiğini ve ekonomik ilişkilerin siyasi ilişkilerin önüne geçtiğini kaydeden Putin, ''Ortaklarımızla genellikle konuştuğumuzda ekonomik ilişkilerin siyasi ilişkilerin gerisinde kaldığını söylüyoruz. Türkiye ile her şey tamamen bunun tersi bir durumda'' dedi. 
     Açıklamasında, Türk-Rus ekonomik ilişkilerini mevcut hale getiren işadamları ve işçilere özel olarak teşekkür etmek istediğini kaydeden Putin, ''Türkiye'deki siyasi liderlik, halklarımızın isteğini hayata geçirerek ilişkileri yeni bir seviyeye taşıdı. İlişkilerimizin iyi bir gelişme gösterme perspektifi var'' diye konuştu. 
     Türkiye'de iş yapmak isteyen Rus firmaları için Türkiye'de faaliyet gösteren diğer firmalarla ortak koşulların yaratılması konusunda umutlu olduğunu da ifade eden Putin, buna askeri ve teknik işbirliği konularının da dahil olduğunu kaydetti. 
     İç politikasını belirlemenin Türkiye'nin iç işi olduğunu söyleyen Putin, ''Ancak, daha önce vardığımız ve ihaleleri yapılan anlaşmaların uygulanacağını ümit ederiz. Askeri-teknik işbirliği alanında firmalarımız için Türkiye'de faaliyet gösteren diğer firmalarla eşit koşulların yaratılacağını düşünüyorum'' diye konuştu. 
     Türkiye'ye bavul ticareti ve turizm için gelen kişilerin de ilişkilerin mevcut seviyeye gelmesine katkıda bulunduğunu belirten Putin, ''Türkiye ile ilişkileri Sayın Cumhurbaşkanı Ahmet Necdet Sezer ve Sayın Başbakan Recep Tayyip Erdoğan ile daha ileri götüreceğimiz konusunda eminim'' dedi. 
     
     ''ANKARA HALKINDAN ÖZÜR DİLİYORUM'' 
     Ankara ziyareti sırasında alınan yoğun güvenlik önlemlerine de değinen Putin, ''Ankara'da yaşayanlara verdiğimiz bu rahatsızlıktan dolayı özürlerimi iletmek istiyorum. Ben Türkiye'deki yerel güvenlikle bu sorumluluğu paylaşmak istiyorum'' diye konuştu. 
     Putin'in Türkiye temasları Rus kanallarında geniş yer bulurken, Rus NTV televizyonu Putin'in ziyaretinin 32 yıl sonra yapılan ilk resmi doruk ziyaret olduğunu vurguladı. 
     Türkiye ile Cumhuriyetin ilanından sonra iki ülke ilişkilerinin iyi gittiği kaydedilen haberde, Atatürk ve devrimlerine uzun övgüler yağdırıldı. 
     
</TEXT>
</DOC>
