<DOC>
<DOCNO> 287596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/dunya/adun.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce direnemedi 
</HEADLINE>
<TEXT>


ABD birlikleri, birkaç saatte kent merkezine ulaştı. Kent ev ev aranırken, bir Amerikalı albay, direnişçilerin tamamını ölü ya da diri ele geçirmek istediklerini söyledi. ABD, 10 asker kaybetti 

DIŞ HABERLER SERVİSİ 


ABD işgaline direnişin merkezi haline gelen Sünni üçgenindeki Felluce'ye operasyon düzenleyen ABD askerleri birkaç saatte kilometrelerce ilerleyerek kent merkezine ulaştı. Önceki gün batıdan ve kuzeyden 2 kol halinde ilerleyen birlikler dün stratejik demiryolunu ele geçirdikten sonra direnişçilerin yoğun olarak mevzilendikleri bu bölgenin üçte birini kontrol altına aldı. 
Deniz Piyadeleri ile Amerikan ordusunun Birinci Tugay askerleri, kentin iç kesimlerinde operasyonları sürdürüyor. ABD askerleri, harek t sırasında cami hoparlörlerinden yapılan direniş çağrılarını bastırmak için megafonlardan heavy metal müziği ve kulakları sağır edecek sirenlerle karşılık veriyor. 
Operasyon komutanlarından Albay Michael Formica, Felluce çevresinde bir güvenlik kordonu oluşturulduğunu ve tek bir direnişçinin bile kaçmasına izin verilmeyeceğini bildirdi. Amerikalı Albay, direnişçilerin tümünü ölü veya diri ele geçirmek istediklerini vurguladı. Binbaşı Clark Watson da, operasyon için, "Çok iyi gidiyor, her şey yolunda" dedi. Amerikalı askerlerin, kentin kuzeyine giden yolu temizledikleri ve ilk hedeflerine ulaştıkları, bir direnişçi mevzisine düzenledikleri saldırıda 20 - 25 direnişçiyi öldürdükleri bildirildi. Amerikalı General Thomas Metz ise yaptığı açıklamada tam bir bilanço vermekten kaçınırken, "Ölen Amerikan askerlerin sayısının 10 kadar olduğunu söyleyebilirim" demekle yetindi. 
Ateş gücü son derece üstün silahlarla donanan Amerikan askerleri, savaş uçakları ve topçu bataryaları tarafından destekleniyor. "El Fecr" Şafak kod adlı operasyonda Amerikan tankları ve Humvee araçları da yer alıyor. Ev ev arama yapan askerlerle direnişçiler arasında sokak savaşı yaşandığı ancak direnişin beklendiğinden daha düşük yoğunlukta olduğu belirtiliyor. 


</TEXT>
</DOC>
