<DOC>
<DOCNO> 276252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy11.html </URL>
<DATE> 2004/09/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
CHP'li Koç Bucak'ın çantasından 8 yılda neler eksildi, neler çoğaldı 
</HEADLINE>
<TEXT>

     CHP Grup Başkanvekili Haluk Koç, ''Bucak'ın korumalarının 8 yıl önce susurluk kazasının ardından arabadan aldığı çantada neler eksildi, neler çoğaldı bu çok tartışılacak bir konudur'' dedi. 
     Koç, CHP Genel Başkan Yardımcısı Onur Öymen ile birlikte TBMM'de düzenlediği basın toplantısında, Susurluk davası ile ilgili olarak yeniden yargılanmaya başlayan Sedat Bucak'ın mahkemeye sunduğu çanta ve içindeki belgelere ilişkin olarak gazetecilerin sorularını yanıtladı. 3 Kasım 1996'da Susurluk'ta meydana gelen kazanın ardından CHP'nin bir araştırma önergesi verdiğini anımsatan Koç, bu önergede de kazanın ardından Bucak'ın korumalarının arabadan bir beyaz çanta alıp almadığının araştırılmasını istediklerini ifade etti. Bu konunun çok önemli olduğunu kaydeden Koç, şöyle dedi 
     ''Biliyorsunuz susurluk olayı Türkiye'de bir milattır. Susurluk, siyaset-mafya-bürokrasi üçgeninde dönenlerin ortaya çıkmasının bir tesadüfe bağlandığı tarihtir. Bunun araştırması o zaman titizlikle yapılmaya gayret edildi. Birtakım bilinmeyenler vardı. Sedat Bucak birtakım şeyleri dün belgeledi. Bundan sonraki gelişmeleri yakından gözleyeceğiz. O dönem bu konuyu Türkiye gündeminde tutan siyasi kuruluş olarak bu konuda görevlerimizi sonuna kadar yapacağız. Konu olgunlaştıkça denetim mekanizması içerisinde faaliyetlerimizi sürdüreceğiz.'' Bir soru üzerine konuya ilişkin olarak yeni bir araştırma önergesi de verilebileceğini belirten Koç, ''Ancak bu konu benim tek başıma verebileceğim bir karar değildir. Bu, CHP'nin hem genel merkezinin hem meclis grup yönetiminin, konunun siyasi boyutunun ağırlık derecesine göre vereceği karara bağlıdır'' diye konuştu. 
     Susurluk olayıyla bağlantılı olarak bazı dokunulmazlık dosyalarının bekletildiğinin anımsatılması üzerine de Koç, dokunulmazlıkların kaldırılmasına ilişkin girişimlerini iki yasama dönemidir sürdürdüklerini ancak karşılarında bir duvar gibi duran iktidar bulunduğunu söyledi. Koç, dokunulmazlıkların kaldırılması konusundaki girişimlerini sürdüreceklerini de bildirdi. 
     Bucak'ın koruma ordusuyla yargı önüne çıkmasıyla ilgili görüntüler konusunda da Koç, bu görüntülerin siyaset-mafya-bürokrasi üçgeni ile ilgili iddiaları kanıtladığını ileri sürdü. Koç, ''Sedat Bucak eski bir siyasi kimlik, bu siyasi kimlik hala bir ordu şeklinde korumayla Türkiye Cumhuriyeti adliyesine, yargısına ifade vermeye geliyorsa o zaman bu iddiaların ne kadar geçerli olduğunun da kanıtı oluyor'' dedi. 
     Bucak'ın 8 yıl sonra mahkemeye sunduğu çantanın içinde neler olduğu, herhangi bir ekleme ya da çıkarma yapılıp yapılmadığının objektif olarak değerlendirilemeyeceğini dile getiren Koç, ''3 Kasım 1996'dan 29 Eylül 2004 arasında o beyaz çanta içinde neler eksiltildi, neler çoğaltıldı. Bu konu oldukça tartışılacak bir konu'' diye konuştu. 
     
</TEXT>
</DOC>
