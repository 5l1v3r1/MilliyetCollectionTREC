<DOC>
<DOCNO> 255179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur23.html </URL>
<DATE> 2004/07/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kentbank'ın TMSF'ye devrini öngeren BDDK kararı iptal edildi 
</HEADLINE>
<TEXT>

     Danıştay 10. Dairesi, Kentbank'ın Tasarruf Mevduatı Sigorta Fonu'na TMSF devrini öngören Bankacılık Düzenleme ve Denetleme Kurulu BDDK kararını iptal etti. 
     AA muhabirinin aldığı bilgiye göre, BDDK'nın Kentbank'ın TMSF'ye devrini öngören 9 Temmuz 2001 tarihli kararının iptali istemiyle Süzer Holding ve Mustafa Süzer tarafından açılan dava sonuçlandı. 
     Danıştay 10. Dairesi, daha önce söz konusu BDDK kararının iptal istemini reddetmişti. 
     Bu kararın temyiz incelemesini yapan Danıştay İdari Dava Daireleri Genel Kurulu, 10. Daire'nin ret kararını usul ve yasaya aykırı bularak, bozmuştu. 
     Bozma kararından sonra, davayı yeniden inceleyen 10. Daire, Genel Kurul'un kararına atıfta bulundu. Genel Kurul kararlarına uyulmasının zorunlu olduğuna işaret eden 10. Daire, Danıştay Dava Daireleri'nin ilk derece mahkemesi olarak verdiği kararların temyizen bozulması halinde ısrar olanağı bulunmadığını kaydetti. 
     10. Daire, Genel Kurul'un bozma kararındaki gerekçelerle Kentbank'ın TMSF'ye devrini öngören kararını oybirliği ile iptal etti. 
     BDDK, 10. Daire'nin bu kararını temyiz edebilecek. Ancak Genel Kurul, daha önce 10. Daire'nin ret kararını bozduğu için, bu defa yapılacak temyiz başvurusunda sonucun değişmesi beklenmiyor. 
     Danıştay İdari Dava Daireleri, Genel Kurul'un bozma kararında Kentbank'ın sermaye artışı konusundaki çalışmalarının son aşamaya geldiği bir tarihte TMSF'ye devredilmesinin amaç yönünden Bankalar Kanunu hükmüne açıkça aykırı olduğuna işaret etmişti. 

     
</TEXT>
</DOC>
