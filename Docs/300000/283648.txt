<DOC>
<DOCNO> 283648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yasam/yas01.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Radon, depremi ele veriyor 
</HEADLINE>
<TEXT>


'Marmara Denizi'nde Deprem Potansiyeli' adlı kitapta, depremden önce faydaki çatlama ve kırılmaların artmasına paralel olarak radon gazında da artışlar olduğu anlatılıyor 

ÖNAY YILMAZ İstanbul 

Prof. Dr. Naci Görür'ün 'Marmara Denizi'nde Deprem Potansiyeli' adlı kitabında, deprem durumu raporlarının yüzde 60 isabet kaydettiği, ancak yerel yöneticilerin 'deprem durumu raporu verme' önerisine sıcak bakmadığı vurgulandı. Faylardaki kırılmalara paralel olarak radon gazı çıkışında da artış görüldüğü kaydedildi. 
Türkiye Bilimler Akademisi Yayınları'ndan çıkan kitabında, "Deprem durumu tahminlerimiz şimdilik ilk hava durumu raporları gibi" diyen Görür, 2001'den bu yana meydana gelen 4'ten büyük 12 depremin yarıdan fazlasının doğru tahmin edildiğini belirtti. Kitabında, bu tahminlerde depremin yerinin bölgesel anlamda verildiğini aktaran Görür, zamanın belirli bir periyot olarak ifade edildiğini kaydetti. 
Depremden günlerce önce fay derinliklerinde çatlama veya kırılmaların artmasına paralel radon gazı çıkışında da artışlar olduğunu anlatan Görür, "Marmara Bölgesi'nde bu artışlar günlerce önceden başlamakta, maksimuma erişmekte ve sonra da düşmeye başlamaktadır. Çoğunlukla düşmeye başladıktan sonra bir veya en geç 2 gün içerisinde de deprem olmaktadır" diye konuştu. 




</TEXT>
</DOC>
