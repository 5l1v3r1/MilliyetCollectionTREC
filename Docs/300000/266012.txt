<DOC>
<DOCNO> 266012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy04.html </URL>
<DATE> 2004/08/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TRT Genel Müdürü'nün gezileri Meclis gündeminde... 
</HEADLINE>
<TEXT>

     CHP Ankara Milletvekili Zekeriya Akıncı, TRT Genel Müdürü Şenol Demiröz'ün göreve başladıktan sonra çıktığı gezileri sordu. 
     Akıncı, TRT ile ilgili olarak Devlet Bakanı Beşir Atalay'ın yanıtlaması istemiyle TBMM Başkanlığı'na iki ayrı soru önergesi verdi. 
     TRT Genel Müdürü Demiröz'ün göreve geldikten sonra yurtiçinde ve yurtdışında nerelere gittiğini öğrenmek isteyen Akıncı, ''Başbakanlığın yurtiçi ve yurtdışı seyahatlerle ilgili genelgesine TRT Genel Müdürü Şenol Demiröz ve TRT üst düzey yöneticileri de uymak zorunda mıdır '' diye sordu. 
     Zekeriya Akıncı, diğer soru önergesinde de CHP TBMM Grup Başkanvekili Kemal Anadol'un RTÜK Başkanı Fatih Karaca'yı ziyaretine haber bültenlerinde ne kadar yer verildiğini sordu. 
     Akıncı, ''Anadol'un ziyaretinin haber değeri taşıyıp taşımadığı ve taşıyorsa açıklamalarının neden kendi sesinden verilmediği'' sorusunu yönelterek, aynı haber bülteninde TRT Genel Müdürü Demiröz ile ilgili haberlere ne kadar yer verildiğini öğrenmek istedi. 
     
</TEXT>
</DOC>
