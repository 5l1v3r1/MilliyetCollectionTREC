<DOC>
<DOCNO> 289479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun28.html </URL>
<DATE> 2004/11/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İran AB ile yapılan anlaşma bir zaferdir 
</HEADLINE>
<TEXT>

     İran Cumhurbaşkanı Muhammed Hatemi, İran'ın nükleer programı konusunda AB'nin üç büyüğü ile yaptığı anlaşmanın, ''ülke için büyük bir zafer olduğunu'' söyledi. 
     Hatemi, bakanlar kurulu toplantısından sonra gazetecilere yaptığı açıklamada, ''AB ülkeleri bu anlaşmada, İran'ın barışçı nükleer teknolojiden yararlanma hakkına sahip olmasını açıkça kabul etmiştir ve bu bizim için zaferdir. Ancak bu bütün sorunların çözüldüğü anlamına gelmiyor'' dedi. 
     Avrupalıların bundan sonra atacakları ilk adıma dikkat etmesi ve İran'ın iyi niyetine iyi niyetle karşılık vermesi gerektiği uyarısında bulunan Hatemi, ''Avrupalıların verdiği sözleri tutmadıklarını düşünürsek doğal olarak biz de sözlerimizi yerine getirmeyeceğiz. Bizi tehdit etmelerine olumlu bakmıyoruz. AB ile görüşmelerimizin çıkarlarımıza ters düştüğünü gördüğümüz zaman görüşmeleri sürdürmeyebiliriz'' diye konuştu. 
     İran'ın nükleer dosyasının BM Güvenlik Konseyi'ne götürülmesine karşı olduklarını belirten Hatemi, şöyle devam etti 
     ''Zorbalıkla bizim dosyamızın Güvenlik Konseyi'ne gönderilmesi halinde bundan bizim mi yoksa Avrupa ve ABD'nin mi zarar göreceğini bekleyip görmemiz lazım. Dosya Güvenlik Konseyi'ne giderse konsey yasal açıdan bizi açık haklarımızdan mahrum bırakabilir.'' Hatemi, İran'ın nükleer yakıt dönüşümü için uranyum üretimini başardıklarını ve tamamlayıcı aşamaların bitirilmesi gerektiğini, bundan da vazgeçmeyeceklerini söyledi. 
     Uluslararası Atom Enerjisi Ajansı UAEA Yönetim Kurulu'nun 25 Kasım'da Viyana'da yapacağı toplantıda İran'ın nükleer programı konusunda alacağı doğru kararın yeni umutların doğmasına yol açacağını kaydeden Hatemi, Avrupalılarla görüşmeleri dini lider Ayetullah Ali Hamaney'in olumlu yaklaşımıyla yaptıklarını belirtti. 
     İran ile AB'nin üç büyüğü İngiltere, Almanya ve Fransa, Viyana ve Paris'te yapılan görüşmelerden sonra anlaşmaya varmış, Tahran yönetimi herhangi bir uranyum dönüşüm tesisinde üretim ya da deneme dahil bütün uranyum zenginleştirme faaliyetlerini askıya almayı kabul etmişti. 
     UAEA Yönetim Kurulu 25 Kasım'da Viyana'da yapacağı toplantıda İran'ın nükleer programını değerlendirecek. 
     
</TEXT>
</DOC>
