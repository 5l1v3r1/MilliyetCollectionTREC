<DOC>
<DOCNO> 279181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo32.html </URL>
<DATE> 2004/10/11/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
A Milli Futbol takımının antremanına taraftar akını 
</HEADLINE>
<TEXT>

     18. Dünya Kupası Avrupa Elemeleri 2. Grup'ta 13 Ekim Çarşamba günü Danimarka ile karşılaşacak A Milli Futbol Takımı bu ülkedeki ilk antrenmanını yaparken, Türk taraftarların yoğun ilgisi ile karşılaştı. 
     Başkent Kopenhag'daki Valbuy Stadı'nda yapılan antrenmana çok sayıda gurbetçi gelirken, milliler, takımı taşıyan kafile otobüsünden inerken zor anlar yaşadı. 
     A Milli Futbol Takımı, Türk taraftarların yoğun ilgisi karşısında çeşitli sorunlar yaşarken, antrenman sahasına güçlükle ulaşabildi. 
     Futbolculara büyük ilgi gösteren Türk taraftarlar, Danimarka güvenlik kuvvetlerinin görev yapmadığı stadın kapılarını zorlayarak açtılar ve A Milli Takım İdari Menajeri Can Çobanoğlu ve Futbol Federasyonu görevlilerinin oluşturmaya çalıştığı barikatı da aşarak sahaya girdiler. Taraftarların bir bölümü antrenmanı saha kenarından bir bölümü ise tribünlerden tezahüratlar yaparak takip ettiler. 
     
     ''DANİMARKA'YA KAZANMAYA GELDİK'' 
     Milli Takımlar Teknik Direktörü Ersun Yanal, Türk ve Danimarkalı basın mensuplarının sorularını cevaplarken, kazanmaya geldiklerini söyledi. 
     Yanal, Danimarka-Türkiye maçının final olarak görüldüğü şeklindeki bir soruyu ''O zaman Danimarka ile iki final maçı oynanacak. Biri burada diğeri de Türkiye'de'' şeklinde cevapladı. 
     2. Grupta çok zorlu maçlar oynanacağını kaydeden Yanal, ''Bu grupta Ukrayna, Danimarka'dan puan aldı. Bir de Yunanistan gerçeği var. Arnavutluk ise Yunanistan'ı yendi. Elbetteki avantajlı puanlar. Avantaj sağlayanlar bir adım ileri geçecek. Ancak görülen o ki, grubumuzdaki çekişme son maça kadar devam edecek'' dedi. 
     Danimarka karşısında Kazakistan maçından değişik bir onbirin sahaya çıkabileceğini ifade eden Yanal, ''Emre bu maçta oynayacak. Bütün oyuncularımız karşılaşmaya hazır. Bu maç her iki takım açısından da çok önemli. Hem mücadele, hem oyun zevki, hem de futbol kalitesi Kazakistan maçından çok daha farklı olur. Danimarka dünya takımı. Çok kaliteli futbol oynuyor. Türk milli takımı da aynı şekilde. Her iki takım da kendi güçlerini ortaya koyduğu an çok üst düzey ve zevkli bir maç olur'' diye konuştu. 
     Yanal, Hakan Şükür'ün neden milli takımda olmadığı şeklindeki bir soruya ise ''Hakan Şükür kalbimizde. Ona benzer çok sayıda oyuncumuz var. Şu an 22 tane çok kaliteli oyuncumuz var'' dedi. 
     Yanal, Danimarkalı bir gazetecinin ''Maçı kaybederseniz'' ne olur sorusuna ise ''Danimarka kaybederse ne olur'' şeklinde cevap verdi. 
     
</TEXT>
</DOC>
