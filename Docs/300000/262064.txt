<DOC>
<DOCNO> 262064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko40.html </URL>
<DATE> 2004/08/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Unakıtan 2005 sonunda TÜFE 8, dolar kuru 1.67 YTL öngörüldü 
</HEADLINE>
<TEXT>

     Maliye Bakanı Kemal Unakıtan, 2005 yılı bütçesinin hazırlanmasında esas alınacak makro ekonomik göstergeleri açıkladı. 
     Unakıtan, 2005 yılı için yıl sonu TÜFE hedefinin yüzde 8, Gayri Safi Milli Hasıla GSMH büyüme oranının yüzde 5 ve GSMH deflatörünün de yüzde 10.1 olarak öngörüldüğünü bildirdi. Bakan Unakıtan, 2005 yıl sonu itibariyle ortalama ABD Doları kurunu da 1.67 Yeni Türk Lirası YTL olarak öngörüldüğünü de kaydetti. 
     Kemal Unakıtan, Bakanlık'ta düzenlediği basın toplantısında, ''Makro Ekonomik Gelişmeler ve Bütçe Uygulama Sonuçları'' hakkında bilgi verdi. 
     Unakıtan, bir yandan 2004 yılı bütçesinin hedeflerine uygun bir şekilde uygulanmasına devam edilirken, bir yandan da 2005 yılı konsolide bütçe hazırlık çalışmalarını başlattıklarını kaydetti. 
     2005 yılı bütçe hazırlık çalışmalarına yön vermek üzere bütçe çağrısı, 2005 yılı programı ve mali yılı bütçesi makro çerçeve kararı ve bütçe hazırlama rehberi ile yatırım genelgesinin yayımlandığını hatırlatan Unakıtan, ilgili kamu idareleri tarafından bu amaçla yürütülen çalışmaların bütün hızıyla sürdüğunü söyledi. 
     
     2005 YILI BÜTÇE BÜYÜKLÜKLERİ 

     Unakıtan, 2005 yılı bütçesinin hazırlanması sırasında esas alınacak makro ekonomik göstergeler hakkında da bilgi verdi. Bakan Unakıtan, yıl sonu için tüketici fiyatları endeksinin TÜFE yüzde 8, gayri safi milli hasıla GSMH büyüme oranının yüzde 5, GSMH deflatörünün de yüzde 10.1 olarak öngörüldüğünü bildirdi. Maliye Bakanı Unakıtan, 2005 yılı ortalama ABD Dolar kurunun 1.67 Yeni Türk Lirası YTL olarak belirlendiğini de kaydetti. 
     2005 yılı bütçesinin, daha önceki bütçelerden farklı olarak birtakım yenilikleri de içerdiğini belirten Bakan Unakıtan, 2005 yılı bütçesinin YTL esas alınarak hazırlanacağını bildirdi. 
     Şimdiye kadar bütçe dışında izlenen özel gelir ve özel ödenek uygulamalarının kaldırıldığını, bu kapsamdaki bütün gelirlerin bütçeye dahil edileceğini belirten Unakıtan, bu şekilde, hem bütçenin kapsamının genişletilmiş hem de bütçe disiplininin güçlendirilmesi için önemli bir adım daha atılmış olacağını kaydetti. 
     
     KONSOLİDE BÜTÇE ÖDENEK TAVANI 1.6 MİLYAR YTL 

     2005 yılı konsolide bütçe ödenek tavanının 1 milyar 591 milyon yeni YTL olarak belirlendiğini ifade eden Unakıtan, 2005 yılı yatırımlarında eğitim, sağlık, teknoloji altyapısı ve adalet hizmetlerine öncelik verileceğini söyledi. 
     Unakıtan, 2005 yılında özerk kurumlar ile sosyal güvenlik kurumlarının da bütçelerini yeni bütçe sınıflandırmasına uygun olarak hazırlamalarının öngörüldüğünü bildirdi. 

     
</TEXT>
</DOC>
