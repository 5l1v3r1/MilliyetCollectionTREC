<DOC>
<DOCNO> 268363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yazar/sazak.html </URL>
<DATE> 2004/09/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Zina 
</HEADLINE>
<TEXT>


AKP tarafından, 'Anadolu kadını istiyor' diye 14 Eylül'de Meclis'te görüşülmeye başlanacak Türk Ceza Yasası tasarısına eklenmek istenen 'zina suçu' konusunda CHP'nin tutumunda gözlenen tereddütler dün Meclis Grup Başkan Vekili Haluk Koç tarafından giderildi. 
Prof. Koç, TCK konusunda AKP ile sağlanan uzlaşmanın, 'zina'yı kapsamadığını açıkladı. CHP Grup Başkan Vekili'ne göre, yeni TCK yasasının AB İlerleme Raporu'na olumlu etkilerini gözeten muhalefet, Meclis'teki görüşmelerin birkaç maddeden 'bloke' edilmesi gibi bir siyaset izlemeyecek. Dolayısıyla CHP lideri Baykal'ın, Adalet Bakanı Cemil Çiçek'le sağladığı uzlaşı, 'tartışmalı' maddelerde yasanın kabulünü engellememeye dönük olacak. 
Paketin tümünde, AKP ve CHP'nin ayrı ayrı duyarlık gösterdikleri maddeler var. 
Örneğin AKP, 'Bazı kisvelerin giyilemeyeceğine ilişkin' yasağın 'türban'ı da kapsayacağını düşünerek bu düzenlemeyi metinden çıkarmaya çalışıyor. 'Din hizmetlerinin kötüye kullanılmasıyla' ilgili cezaya da iktidarın itirazı var. 
CHP bu maddelere ilişkin 'çekincelerini' belirtmiş durumda. Zina konusunda ise CHP, daha önce Anayasa Mahkemesi'nin iptal ettiği suçun, tasarıda yer almayışına karşın Meclis'teki görüşmelerde yasaya monte edilmesine karşı çıkıyor. 
Haluk Koç, dünkü konuşmamızda, 'Zina medeni hukuka göre olsa olsa boşanma nedeni sayılabilir' diyerek CHP'nin tutumunu netleştirdi. Böylece CHP, zina halinde 'erkek ve kadına verilecek cezaya ilişkin eşitlikçi bakış açısı'ndan vazgeçmiş gözüküyor. 
Anayasa Mahkemesi TCK'nın ilgili maddelerini iptal etmeden önce yasaya göre 'kadının bir kez cinsel ilişkide bulunduğunun tespiti zina sayılırken aynı durumdaki erkeğin ceza alması için uzun süreli birlikteliği' aranıyordu. TCK hükümleri iptal edilmeden önce yasa zaten 'kadını değil erkeği koruyordu ' AKP'nin öne sürdüğü gibi, 'Anadolu kadını zinanın cezalandırılmasını istiyorsa' bunun sonuçta kime yarayacağını biliyor mu 
Kaldı ki kadın haklarını savunan dernekler bu düzenlemeye karşılar. 
Anayasa Mahkemesi'nin iptal gerekçesi de çağdaş bir yorum içermektedir 
'Karşılıklı sadakat yükümlülüğü bakımından karı ile koca arasında fark bulunmamaktadır. Bunun için kocanın basit zinasının cezalandırılmaması, ona kadına karşı çağdaş anlayışa uymayan bir ayrıcalık tanınmasına yol açarak cinsiyet ayrımını reddeden kadın erkek eşitliğini bozar. Yasa koyucu, toplumsal gelişme ve özellikleri göz önünde bulundurarak zinayı suç olmaktan çıkarabileceği gibi, onun gerçekleşmesini belli koşullara da bağlayabilir. Ancak bunu yaparken karı koca arasında ayrım yaratacak bir düzenlemeyi gerçekleştiremez.' 
Türk Ceza Yasası, AB İlerleme Raporu'na yetiştirilmeye çalışılırken kadın haklarında geriye gidilmemeli. 



</TEXT>
</DOC>
