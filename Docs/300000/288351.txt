<DOC>
<DOCNO> 288351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/soneko13.html </URL>
<DATE> 2004/11/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
THY'nin halka arzında 5 taksit imkanı 
</HEADLINE>
<TEXT>

     Türk Hava Yolları hisselerinin halka arzında küçük yatırımcılara yüzde 7 indirim ya da beş taksitte ödeme kolaylığı sağlanacak. 
     Sermaye Piyasası Kurulu'nun halka arzına izin verdiği THY'nin yüzde 20 hissesinin halka satışında ön talep toplama yöntemi de kullanılacak. Halka arza aracılık yapan kuruluşlar 17-24 Kasım günleri arasında yatırımcılardan ön talep toplanacak. Kesin talepler ise 1-3 Aralık günleri arasında alınacak. 
     Yatırımcılar, herhangi bir para ödemeden 17-24 Kasım günleri arasında halka arza aracılık yapan kuruluşlara, ne kadar hisse senedi almak istediklerine ilişkin ön taleplerini bildirecekler. Ön talepte bulunanların hisse alım zorunluluğu olmayacak. 
     Yatırımcılar kesin talep toplama tarihinde ise dilerlerse taleplerini kesinleştirerek paralarını yatıracaklar. Ön talepte bulunup talebini kesinleştiren küçük yatırımcılara peşin ödemelerinde yüzde 7 indirim, ya da hisse bedellerini beş taksitte ödeme avantajı sağlanacak. 
     Ön talepte bulunmayanlar kesin talep toplama tarihinde kesin talepte bulunabilecekler. Ancak ön talepte bulunmayan küçük yatırımcılara yüzde 7 indirim ya da beş taksitte ödeme kolaylığı sağlanmayacak. 
     THY için talepte bulunacak gerçek kişi yatırımcılardan nüfus cüzdanı, sürücü belgesi veya pasaport fotokopisi, tüzel kişilerin de noter tasdikli imza sirküleri, vergi levhası, ticaret sicil belgesinin fotokopisi istenecek. 
     
</TEXT>
</DOC>
