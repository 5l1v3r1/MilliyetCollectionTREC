<DOC>
<DOCNO> 269010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy02.html </URL>
<DATE> 2004/09/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
NATO Parlamenterler Asamblesi, Türkiye'yi ziyaret edecek... 
</HEADLINE>
<TEXT>

     NATO Parlamenterler Asamblesi, her yıl bir ülkeye yaptıkları ''Yıllık çalışma ziyareti'' kapsamında bu yıl Türkiye'yi ziyaret edecek. 
     TBMM Basın Bürosu'ndan yapılan yazılı açıklamaya göre, NATO ülkelerinin parlamentolarından 23, Asamble Genel Sekreteri ve Asamble sekretaryasından da 10 görevli olmak üzere, 33 kişilik heyet 6 Eylül Pazartesi günü Türkiye'ye gelecek. 
     Heyete, NATO Parlamenter Asamblesi Türk Grubu Başkanı Vahit Erdem başkanlık edecek. 
     Heyete, İçişleri, Dışişleri ve Milli Savunma bakanlıklarında ve Genelkurmay Başkanlığı'nda brifingler verilecek. Brifinglerde, Irak-Afganistan, Türkiye-Rusya ilişkileri, politik-askeri durum, Türk savunma sanayi ve uluslararası işbirliği, terörizm ile uyuşturucu ve insan trafiği konuları işlenecek. 
     Heyet, Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, İçişleri Bakanı Abdulkadir Aksu ve Milli Savunma Bakanı Vecdi Gönül ile de görüşecek. 
     Güneydoğu Anadolu Projesi'ni ve Nevşehir bölgesini gezecek heyet, Harp Akademileri'ndeki ve TÜSİAD'daki brifinglerin ardından 12 Eylül Pazar günü Türkiye'den ayrılacak. 
     
</TEXT>
</DOC>
