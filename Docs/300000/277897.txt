<DOC>
<DOCNO> 277897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun07.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öneriler, Helsinki kararlarıyla çelişiyor' 
</HEADLINE>
<TEXT>


Dışişleri Bakanı Gül, "Türkiye için değişik kriter ve yöntemler önerilmiş olması, yapıcı ve objektif olmaktan uzaktır. Helsinki kararlarıyla çelişen bu tutum, tartışmaya muhtaçtır" dedi 

ANKARA Milliyet 


Ankara, Dışişleri Bakanı Abdullah Gül aracılığıyla görüşlerini dile getirdiği hükümet açıklamasında, AB Komisyonu'nun Türkiye'nin siyasi kriterleri yerine getirdiğini belirtti. Müzakerelere gecikmesizin başlanması yönündeki tespitler için "tarihi adım" ifadelerini kullanan hükümet, AB Konseyi'nin tavsiyeyi "gecikmeksizin hayata geçirmesi" beklentisini vurguladı. Açıklamada, Ankara'nın rahatsızlığı şöyle kayda geçirildi "Türkiye için değişik kriter ve yöntemler önerilmiş olmasının yapıcı ve objektif bir yaklaşımı yansıttığını söylemek mümkün değildir. Bu öneriler, Türkiye'ye eşit muameleyi benimseyen 1999 Helsinki kararlarıyla çelişmekte olup tartışmaya muhtaçtır." 
Müzakerelerin başlama süresinin aylarla sınırlı olması gerektiğini vurgulayan Gül, hükümetin rahatsız olduğu ayrımcı önerilerin başında "tarama" Yasaların müktesebata uygun olup olmadığının incelenmesi konusunun geldiğini söyledi. Yeni tarama sürecine gerek olmadığını ifade eden Gül, "Böyle bir şey bizim için çelişki olarak görülmektedir" dedi. İşgücünün sınırlanmasına ilişkin soruya da Gül şu karşılığı verdi "AB kendi düzeninin sarsılmamasını istiyor, bu çerçevede dengesini bozacak ani olaylar karşısında geçici tedbirler alabiliyor. Türk iş gücünün sınırlanması da bu çerçevede olabilir." 


</TEXT>
</DOC>
