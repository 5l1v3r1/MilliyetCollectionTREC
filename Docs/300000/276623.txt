<DOC>
<DOCNO> 276623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur56.html </URL>
<DATE> 2004/10/01/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Başbakan Erdoğan'ın Avrupa Konseyi ziyaret programı... 
</HEADLINE>
<TEXT>

     Başbakan Recep Tayyip Erdoğan, Avrupa Konseyi Parlamenterler Meclisi'nin AKPM resmi davetlisi olarak 5 Ekim Salı günü Strasbourg'a gidecek. 
     Başbakan Erdoğan'ın 5-7 Ekim tarihleri arasında gerçekleştireceği Strasbourg ziyaretinin taslak programı belli oldu. 
     Başbakanlık Basın Merkezi'nden yapılan açıklamaya göre, Salı günü akşam saatlerinde Ankara'dan Strasbourg'a gidecek olan Erdoğan, aynı gün geç saatlerde Strasbourg Kongre ve Müzik Sarayı'nda vatandaşlarla biraraya gelecek. 
     Başbakan Erdoğan, 6 Ekim Çarşamba günü AKPM binasında çeşitli temaslarda bulunacak ve bir dizi etkinliğe katılacak. 
     AKPM binasına gelişinde Parlamenter Meclisi Başkanı Peter Schieder tarafından karşılanacak olan Erdoğan, Şeref Defteri'ni imzalamasının ardından Schieder ile görüşecek. 
     Erdoğan, Avrupa Komisyonu AK Genel Sekreteri Terry Davis ile gerçekleştireceği görüşmenin ardından, Türkiye'nin taraf olacağı sözleşmelerin Avrupa Komisyonu nezdindeki Türkiye daimi temsilcisi Büyükelçi Daryal Batıbay tarafından imzalanacağı ve onaylanacağı törene katılacak. 
     Başbakan Erdoğan, daha sonra Yerel ve Bölgesel Yönetimler Kongresi YBYK Başkanı Giovanni Di Stasi, YBYK Bölgeler Meclisi Başkanı Yavuz Mildon ve Yerel Yönetimler Meclisi Başkanı Halvdan Skard ile biraraya gelecek. 
     Erdoğan, öğle saatlerinde AKPM Genel Kurulu'na hitap edecek ve parlamenterlerin sorularını yanıtlayacak. 
     Avrupa Konseyi Binası'nda ''Birlikte Yaşamak'' adlı serginin açılışını yapacak olan Erdoğan, AKPM Başkanı Schieder tarafından onuruna verilecek öğle yemeğine katılacak. 
     Başbakan Erdoğan, daha sonra İnsan Hakları Binası'na geçerek, Avrupa İnsan Hakları Mahkemesi AİHM Başkanı Luzius Wildhaber ile görüşecek. Görüşmenin ardından tekrar AKPM binasına dönecek olan Erdoğan, basın toplantısı yapacak. 
     Strasbourg Belediye Başkanı Fabienne Keller'e de nezaket ziyaretinde bulunacak olan Erdoğan, akşam saatlerinde Avrupa Komisyonu'nda çalışan Türk memurlar, Avrupa Komisyonu nezdindeki daimi temsilcilik mensupları ve Strasbourg Başkonsolosluğu görevlileriyle AKPM binasında biraraya gelecek. 
     Başbakan Erdoğan, AKPM binasındaki resepsiyonun ardından Büyükelçi Batıbay'ın Erdoğan ve heyet üyeleri onuruna vereceği akşam yemeğine katılacak. 
     Başbakan Erdoğan, 7 Ekim Perşembe sabahı Strasbourg'tan Ankara'ya dönecek. 
     
</TEXT>
</DOC>
