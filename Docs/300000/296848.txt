<DOC>
<DOCNO> 296848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo16.html </URL>
<DATE> 2004/12/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ligden düşmemek için Hoca'nın türbesinde dua ettiler... 
</HEADLINE>
<TEXT>

     Üçüncü Futbol Ligi 4. Grup'ta, aldığı yenilgiler nedeniyle düşme potasına giren Akşehirspor'da teknik heyet ve futbolcuları, Nasreddin Hoca Türbesi'nde dua etti. 
     Son haftalarda alınan yenilgiler ve 7 Aralık'ta Konya Gençlerbirliği maçında çıkan olaylarla yıpranan Akşehirspor, 16 takımlı ligde 15. sıraya geriledi. 
     Bu durumdan kurtulmak isteyen Akşehirspor, yarın yapılacak Yeni Burdurspor maçını kazanıp kötü gidişe ''dur'' demeyi hedefliyor. 
     Karşılaşma öncesi takımda morali yükseltmek isteyen Akşehirspor Teknik Direktörü Erdal Kınacı, beraberindeki teknik heyet ve futbolcularla birlikte antrenman öncesi Nasreddin Hoca Türbesi'ne gelerek, galibiyet için dua etti. 
     Kınacı, son haftalarda alınan başarısız sonuçlar nedeniyle bozulan moralleri yükseltmek için türbe ziyareti yaptıklarını belirterek, ''Ligin ilk yarısının son 2 maçını kazanarak puan cetvelinde üst sıralara çıkmayı hedefliyoruz. Akşehirspor'un ligden düşmemesi için dua ettik'' dedi. 
     Kınacı, taraftar desteğinin önemine değinerek, tüm Akşehirliler'i kritik maça gelerek takıma destek vermeye çağırdı. 
     Akşehirspor'da, bu haftaki Yeni Burdurspor maçında takım kaptanı Süleyman Salman sakatlığı, Samet Gören ve Erkan Demir ise kırmızı kart cezalısı olmaları nedeniyle kadroda yer alamayacak. 
     
</TEXT>
</DOC>
