<DOC>
<DOCNO> 288194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/dunya/adun.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessiz veda 
</HEADLINE>
<TEXT>


Filistin'in sembolü Arafat'ın 75 yıllık mücadele dolu hayatı, dün Paris'teki askeri hastanede son buldu. Komadan çıkamayan ve hayata sessiz bir şekilde veda eden Arafat için bugün Kahire'de askeri bir tören yapılacak 

DIŞ HABERLER SERVİSİ 


29 Ekim'de rahatsızlanarak tedavi için Fransa'ya götürülen Filistin Devlet Başkanı ve Filistin mücadelesinin lideri Yaser Arafat 75 , bir hafta önce girdiği ağır komadan çıkamayarak dün sabaha karşı Paris yakınlarındaki Percy Askeri Hastanesi'nde hayatını kaybetti. Mücadelesi boyunca çok sayıda suikast girişimi ve bir uçak kazasından kurtulan Arafat'ın ölümü nedeniyle Filistin'de 40, Mısır ve Yemen'de 3 günlük yas ilan edilirken, Türkiye'de de bugün resmi kurum ve kuruluşlardaki bayraklar yarıya indirilecek. 
İlk olarak Filistinli Bakan Saib Erekat, ardından Filistin Yönetimi Başkanlık Sekreteri Tayip Abdürrahim'in resmen açıkladığı ölüm haberi, daha sonra hastane sözcüsü tarafından doğrulandı. Sözcüsü Christian Estripeau, Arafat'ın "11 Kasım 2004'te, saat 03.30'da TSİ 04.30 öldüğünü" söyledi. Filistin Dışişleri Bakan Yardımcısı İlan Halevi de ömründe birçok kez ölümle burun buruna gelen ve uzun süredir komada olan Arafat'ın eceliyle öldüğünü, Arafat'ı kurtarmak için tıbbi açıdan yapılacak bir şey kalmadığını kaydetti. 

Hastalığı öğrenilemedi 
Bir süreden beri yaşam destek ünitesine bağlı olarak hayatta tutulan Arafat'ın hastalığı tüm tetkik ve incelemelere karşın belirlenememiş, Filistin liderinin karaciğeriyle böbreklerinin iflas ettiği ortaya çıkmıştı. 
Fransa Cumhurbaşkanı Jacques Chirac, Arafat'ın öldüğü Percy Askeri Hastanesi'ne giderek, eşi Süha Arafat'a ve yakınlarına taziyelerini sundu. Filistin Yönetimi, Arafat için bugün Mısır'ın başkenti Kahire'de askeri cenaze töreni düzenleyecek. Yarın Ramallah'a getirilecek cenaze, Arafat'ın 3 yıldır İsrail kuşatması altında tecritte yaşadığı kararg hında Mukata defnedilecek. Cenaze töreni, başkenti Kahire'nin kalabalık yollarından uzakta, havaalanı ve yakınlarındaki bir camide yapılacak. İsrail ile diplomatik ilişkisi bulunmayan birçok Arap ülkesinin lideri, Arafat'ın cenazesi için doğrudan İsrail egemenliğindeki toprağa ayak basmak istemiyor. Cenaze törenine çok sayıda devlet ve hükümet başkanı ile dışişleri bakanları katılacak. 

Erdoğan ve Baykal gidiyor 

ANKARA Milliyet 

Filistin lideri Yaser Arafat'ın bugün Mısır'ın başkenti Kahire'de yapılacak cenaze törenine Başbakan Recep Tayyip Erdoğan ile CHP lideri Deniz Baykal katılacak. Başbakan Erdoğan, dün Çankaya Köşkü'ndeki haftalık olağan görüşmesinde Cumhurbaşkanı Ahmet Necdet Sezer'in cenaze törenine katılmayacağını öğrenmesinin ardından Başbakanlık Konutu'nda Dışışleri Bakanı Abdullah Gül'le bir araya geldi. Erdoğan, görüşmenin ardından dün gerçekleştireceği İstanbul programını iptal etti ve Gül'le birlikte Kahire'ye gitmeyi kararlaştırdı. Dün akşam saatlerinde ise Baykal'ın cenaze törenine katılacağını öğrenen Başbakan Erdoğan, Baykal'a da Kahire'ye aynı uçakla gitmeyi teklif etti. Baykal'ın, Başbakan'ın davetini kabul etmesi üzerine, Türkiye, cenaze törenine iktidar ve muhalefet birlikte katılma kararı aldı. 

Üzerine kutsal toprak atılacak 

Filistin Devlet Başkanı Yaser Arafat'ın naaşı, yarın Ramallah'ta yapılacak defin işlemi sırasında daha sonra Kudüs'e gömülebilmesi için taş lahite konulacak. El Fetih'in önde gelenlerinden Ahmed Gneym, "Arafat, daha sonraki bir zamanda yeniden Kudüs'e defnedilebilmek üzere Mukata'da Arafat'ın kararg hı tahta değil, taş bir lahitle defnedilecek" dedi. 
Yaser Arafat ayrıca, İslamda Mekke ve Medine'den sonra en kutsal yer olan, Hazreti Muhammed'in Miraç mucizesinin mek nı Kudüs'teki Mescid - i Aksa'dan alınan toprakla defnedilecek. Yaser Arafat'ın kabrine konulmak amacıyla dün Mescid - i Aksa'dan 10 torba toprak alındı. 

Doktoru otopsi istedi 

Filistin lideri Yaser Arafat'ın özel doktoru Ürdünlü Eşref El Kürdi, Filistin halkının her şeyi tüm şeffaflığıyla öğrenebilmesi için "Arafat'ın ölüm nedenleriyle ilgili resmi soruşturma açılması ve otopsi yapılmasını istedi. Ölüm nedenleri konusunda "şüpheleri" bulunduğunu söyleyen El Kürdi, Arafat'ın 29 Ekim'de Paris'e getirilmesinin ardından, sağlık durumuyla ilgili gelişmeler konusundaki bilgi eksikliğine dikkat çekti. 


</TEXT>
</DOC>
