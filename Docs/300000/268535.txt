<DOC>
<DOCNO> 268535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur26.html </URL>
<DATE> 2004/09/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Basın Konseyi, Yeni Şafak yazarı Albayrak'ın "uyarılmasını" kararlaştırdı 
</HEADLINE>
<TEXT>

     Basın Konseyi Yüksek Kurulu, Yeni Şafak gazetesi yazarı Sadık Albayrak'ın ''uyarılmasına'' karar verdi. 
     Konsey'den yapılan yazılı açıklamada, Türk Diyanet Vakıf-Sen'in ''haklarını arayan din adamlarının aşağılandığı'' gerekçesiyle şikayette bulunduğu belirtilerek, şöyle denildi 
     ''Yeni Şafak gazetesinde, Sadık Albayrak'ın, 25 Temmuz 2004 tarihli 'Facia Kim Tarafından ...' ve 8 Ağustos 2004 tarihli 'Hem Diyanet, Hem Vakıf ve Hem de..' başlıklı yazılarında, ücret artışı için Ankara'da toplu basın açıklaması yapan imamlar hakkında, 'Bir kısım sendikalı imam sokaklara çıkıp, bitirim sokak kabadayıları gibi nara atarak bağırdılar Maaşlarımıza zam... Böyle imamların olduğu yerde, daha çok acılar çeker hızlı tren kazası , daha çok cenazeler kılarız... Eh, nasılsa imamlar da, tabut imalatı için bir firma kurar, geçimlerini sağlarlar...', 'Biz ise deriz ki Din-Sen mensuplarına Tahir efendi bize kelb demiş... İltifatı bu sözde zahirdir... Zira ki, Malikiyem, mezhebim... İtikadımca, kelb, Tahir'dir' Kelb Köpek, Zahir Açık, Tahir Temiz yolunda ifadelere yer verilmiştir. 
     Şikayetçi Türk Diyanet Vakıf-Sen Genel Başkanı Bilal Eser, Türk Diyanet Vakıf-Sen Genel Mali Sekreteri Nuri Ünal, Basın Konseyi'ne yaptıkları ortak başvuruda, 'her iki yazıda din görevlilerinin yazar tarafından aşağılandığını' öne sürmüş, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4. maddesinin ihlal edildiğini' belirterek, 'gerekli uyarının yapılmasını' istemiştir.'' 
     
     KARAR 
     Yeni Şafak gazetesi yazarı Albayrak'ın konuyla ilgili Basın Konseyi'ne bir açıklama göndermediği vurgulanan açıklamada, şunlar kaydedildi 
     ''Şikayet konusu yayını inceleyen Basın Konseyi Yüksek Kurulu, 'yazarın kullandığı bazı ifadelerde din adamlarını eleştiri sınırlarının ötesinde aşağıladığı' gerekçesiyle Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4. maddesinin ihlal edildiğine ve bu nedenle Yeni Şafak gazetesi yazarı Sadık Albayrak'ın 'uyarılmasına' oyçokluğu ile karar vermiştir.'' 
     
</TEXT>
</DOC>
