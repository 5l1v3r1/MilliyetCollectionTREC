<DOC>
<DOCNO> 259472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/gunz1.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Gümrük'te trilyonluk eroin... 

İSTANBUL Milliyet 
İstanbul'da Ambarlı Gümrüğü'nde bir TIR'a yapılan baskında 1 ton 50 kg eroin ele geçirildi. Olayla ilgili 5 kişi gözaltına alındı. Gümrük Muhafaza ve Narkotik Şube Müdürlüğü'ne bağlı ekipler, Ambarlı Gümrüğü'ne bir TIR'la yüklü miktarda uyuşturucu getirilerek, gemiyle yurtdışına çıkarılacağı ihbarı üzerine dün akşam operasyon başlattı. Takibe alınan TIR, gümrüğe geldiğinde ekiplerce durdurularak incelemeye alındı. TIR'daki konteynerde tahta kasalar içinde 1 ton 50 kg eroin ele geçirildi. 

Camiye yakın bara izin İçişleri'nden 

ANKARA Milliyet 
Tütün, Tütün Mamulleri ve Alkollü İçkiler Piyasası Düzenleme Kurumu, sigara ve alkollü içkilerin toptan ve perakende satışı ile ilgili yönetmelikte değişiklik yaptı. Yeni yönetmelikle, ibadethanelerin 200 metre yakınındaki alanlarda açık alkollü içki satışı yapılamayacağına ilişkin sınırlama kaldırıldı. Kurum yetkilileri, "Bodrum'la Hakk ri için farklı mesafeler söz konusu olabilir. İnisiyatifi İçişleri'ne bıraktık" dedi. 

Ağrı'da deprem yine can aldı 

AĞRI DHA 
Ağrı'nın Doğubeyazıt İlçesi'nde dün meydana gelen 4.6 büyüklüğündeki depremde 1 kişi hayatını kaybetti. Deprem sırasında paniğe kapılarak kafasını çarpan bir kişi, kaldırıldığı Iğdır Devlet Hastanesi'nde yaşamını yitirdi. Sağlıksuyu, Karabulak ve Dalbahçe köylerinde 2 Temmuz depreminde hasar gören toprak evlerinde yıkıldığı depremde 6 kişi de yaralandı. Depremin ardından 4.3 ve 4 büyüklüğünde artçı sarsıntılar da meydana geldi. 

Köprüde 'bozuk para' protestosu 

TAHSİN AKSU İstanbul 
Köprülerden geçiş ücretine yapılan yüzde 20'lik zammı protesto eden Tüketici Haklarını Koruma Derneği TÜKODER , Boğaziçi Köprüsü'nde bozuk para eylemi yaptı. Köprü ve otoyol geçiş ücretlerine 21 Temmuz'da yapılan yüzde 20'lik zammı protesto eden bir grup dün saat 11.00 sıralarında Boğaziçi Köprüsü gişelerine geldi. Bayraklar ve "Deli dumrul köprü zammına dur" yazılı dövizler taşıyan göstericiler, geçiş ücreti olarak 60'şar tane 50 bin liralık verdiler. Bozuk paraların sayılması uzun sürünce, diğer sürücüler eyleme tepki gösterdi. 

TCDD ders almadı Daha hızlısı yolda 

ANKARA Milliyet 
TCDD, Sakarya'da 38 kişinin öldüğü hızlandırılmış tren faciasının ardından Bosna Hersek'ten saatte 200 kilometre hıza çıkabilen 2 yeni lokomotif alıyor. Yeni lokomotifler, kaza yapan lokomotiften 60 kilometre daha fazla sürat yaparak, 200 kilometreye kadar çıkabiliyor. Lokomotiflerin ilki gelecek hafta, diğeri ise 10 Ağustos'ta teslim edilecek. Böylece elektrikli lokomotiflerin sayısı 22'ye çıkacak. 

Ray cıvatalarını çalanlar yakalandı 

MERSİN DHA 
Mersin'in Tarsus ilçesi ile Yenice beldesi istasyonları arasında, tren raylarındaki 300 cıvata sökülerek çalındı. Tarsus - Yenice güney demiryolunda çalışma yapan ekipler, raya yataklık yapan çelik civataların söküldüğünü belirledi. Uzmanlar, olayın hırsızlık olduğu kanaatine vardı. Bölgede soruşturma başlatan polis, cıvataları söküp hurdacıya sattığı iddiasıyla 15 yaşındaki M.Y. ile Salih Saygın'ı gözaltına aldı. 

'Japonlar olsa harakiri yapardı' 

OSMAN KARA İstanbul 
Çağdaş Yaşamı Destekleme Derneği üyesi bir grup, Sirkeci Garı'nda toplanarak tren kazasıyla ilgili protesto gösterisi yaptı. ÇYDD Başkanı Prof. Dr. Türkan Saylan, kazaların kader olmadığını belirterek şunları söyledi "Tren kazası göz göre göre gerçekleşmiştir. Olay Allah'a havale edilerek ve makinist hatası gibi sunularak geçiştirilmek istenmektedir. Bu kaza Japonya'da olsaydı başsorumlular çoktan Harakiri yapmıştı." 


</TEXT>
</DOC>
