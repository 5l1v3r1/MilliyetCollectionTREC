<DOC>
<DOCNO> 288461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/ekonomi/eko05.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Sabancı toprağa verildi 
</HEADLINE>
<TEXT>


Geçirdiği kalp krizi sonucu hayatını kaybeden Mehmet Sabancı, Teşvikiye Camii'nde kılınan cenaze namazının ardından Zincirlikuyu Mezarlığı'nda defnedildi 

EKONOMİ SERVİSİ 

Londra'da geçirdiği kalp krizi sonucu vefat eden TÜSİAD Yönetim Kurulu Başkanı Ömer Sabancı'nın kardeşi ve merhum Hacı Sabancı'nın oğlu F B Group Yönetim Kurulu Başkanı Mehmet Sabancı 41 İstanbul'da toprağa verildi. Sabancı, Teşvikiye Camii'nde kılınan cenaze namazının ardından Zincirlikuyu Mezarlığı'ndaki aile kabristanına defnedildi. 
Sabancı için ilk tören başkanı olduğu F B Group'un Ortaköy'deki binasında gerçekleştirildi. Bina önünde yapılan duanın ardından Sabancı'nın cenazesi Teşvikiye Camii'ne getirildi. Teşvikiye Camii'ndeki törende Mehmet Sabancı'nın eşi Zeynep Sabancı, oğulları Faruk ve Burak Sabancı, annesi Özcan Sabancı, kardeşi Ömer Sabancı, aile üyelerinden Yalçın Sabancı, Ali Sabancı, Neslihan Sabancı, Şevket Sabancı, Erol Sabancı ve Cengiz Çetindoğan taziyeleri kabul ettiler. 
Törende Sabancı ailesinden Güler Sabancı, Türkan Sabancı, Dilek Sabancı, Haluk Dinçer ve Emine Sabancı da hazır bulundu. Tarım ve Köyişleri Bakanı Sami Güçlü'nün yanı sıra İstanbul Valisi Muammer Güler de törene katıldı. İş, sanat ve spor camiasında da törene katılımın fazla olduğu gözlendi. Sabancı Holding CEO'su Celal Metin, Doğan Holding Yönetim Kurulu Başkanı Aydın Doğan, Kanal D İcra Kurulu Başkanı Arzuhan Yalçındağ, Eczacıbaşı Holding Yönetim Kurulu Başkan Yardımcısı Faruk Eczacıbaşı, Koç Holding CEO'su Bülend Özaydınlı, Boyner Holding Yönetim Kurulu Başkanı Cem Boyner, Zorlu Holding Yönetim Kurulu Başkanı Ahmet Nazif Zorlu, TİM Başkanı Oğuz Satıcı ve İSO Başkanı Tanıl Küçük törene katılanlar arasındaydı. 
Cenaze töreninde ayrıca spor camiasından da Beşiktaş Kulübü Başkanı Yıldırım Demirören ve Fenerbahçe Kulübü Başkanı Aziz Yıldırım gibi isimler hazır bulundu. 

'Eşini ısrarla çağırdı' Merhum Sakıp Sabancı'nın eşi Türkan Sabancı, Mehmet Sabancı'nın çok genç yaşta ani bir şekilde hayatını kaybettiğini belirterek, "En acı tarafı ise hiç beklenmedik olması, sanki bir suikaste kurban gitmiş gibi..." dedi. Mehmet Sabancı'nın hasta olmadığını kaydeden Türkan Sabancı, kendisine malum olmuş gibi eşini ısrarla Londra'ya yanına çağırdığını söyledi. Güler Sabancı da, "Beklenmedik, ani bir ölüm. Allah kimseye vermesin" diyerek duygularını dile getirdi. 


</TEXT>
</DOC>
