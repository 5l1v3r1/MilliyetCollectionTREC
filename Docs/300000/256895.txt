<DOC>
<DOCNO> 256895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur26.html </URL>
<DATE> 2004/07/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Eski Yenimahalle Belediye Başkanı'nı yaralayan saldırgan, yakalandı 
</HEADLINE>
<TEXT>

     Eski Yenimahalle Belediye Başkanı Tuncay Alemdaroğlu'nu yaralayan saldırgan, polis tarafından yakalandı. 
     Ankara Emniyet Müdürlüğü Cinayet Büro Amirliği ekipleri, 7 Temmuz 2004 tarihinde Tuncay Alemdaroğlu'nun vurulmasının ardından elde ettikleri bilgilerle saldırganın Ömer Faruk Ç. olduğunu tespit etti. 
     Ömer Faruk Ç'nin olayın ardından kaçması üzerine, emniyet ekipleri Bursa ve Trabzon'da uzun süreli çalışmalar yaptı. Yapılan aramaların ardından Ömer Faruk Ç. Yenimahalle'deki bir evde yakalanarak gözaltına alındı. 
     Emniyette sorgulanan Ömer Faruk Ç, Tuncay Alemdaroğlu'nun belediye başkanlığı yaptığı dönemde, Demetevler Bağdat Caddesi üzerinde açık oto pazarı işlettiğini, bu pazarın Alemdaroğlu tarafından kapatılması üzerine işsiz kaldığını söyledi. Ömer Faruk Ç, bu yüzden Alemdaroğlu'nu vurduğunu kaydetti. 
     Emniyette sorgulaması tamamlanan Ömer Faruk Ç. mahkemeye sevk edildi. 
     
</TEXT>
</DOC>
