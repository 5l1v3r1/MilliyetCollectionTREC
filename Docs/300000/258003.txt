<DOC>
<DOCNO> 258003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun03.html </URL>
<DATE> 2004/07/25/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Avustralya'da El Kaide tehdidine taviz yok... 
</HEADLINE>
<TEXT>

     El Kaide terör örgütünün Avrupa kolu olduğunu iddia eden Tevhid İslam grubunun, ''Irak'tan çekilmemesi durumunda Avustralya'yı kan gölüne çevireceği'' tehdidine, bu ülkeden, ''taviz olmayacak'' karşılığı geldi. 
     Dışişleri Bakanı Alexander Downer, bugün yaptığı açıklamada, ''Bu bize, teröristlerin tehditlerinin esiri olmayacağımız yolunda kararlı olmamız gerektiğini anımsattı'' dedi. 
     Downer, tehdidi yapan grup hakkında bilgi sahibi olmadıklarını belirterek, ''Ancak yine de bu bir tehdit. Bunu ciddiye alıyoruz'' diye konuştu. 
     Tehditler karşısında İspanya ve Filipinler'in Irak'taki askerlerini çekme kararı almasının, teröristleri cesaretlendirdiğini kaydeden Downer, ''Teröristler, Avustralya hükümetinin ve halkının politikalarını belirleyemez'' dedi. 
     
</TEXT>
</DOC>
