<DOC>
<DOCNO> 257228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/guncel/gun05.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve 'manzara' vergisi 
</HEADLINE>
<TEXT>


YALÇIN İREŞ Konya DHA 

Konya'da evinin bitişiğine dinlenme parkı yapıldığı için evin değeri arttığı gerekçesiyle Selçuklu Belediyesi tarafından alınan katılım payına vatandaşlar tepki gösterdi. 
Selçuklu İlçesi Feritpaşa Mahallesi Nişantaşı Sokak'taki Meramşah Sitesi'nde oturan Ahmet Meneviş, katılım payı olarak makbuz karşılığı 35 milyon lira ödemek zorunda kaldığını ifade etti. Meneviş, tepkisini şöyle gösterdi "Evimin bitişiğine park yapıldı. Ancak, bu parktan sadece ben değil, birçok insan faydalanıyor. Ama neden sadece benden para alınıyor. Bu vergi, sadece evi parka bakanlardan alınıyor. Acaba evim mezarlığın yanında olsaydı evin değeri düştüğü için belediye bana para öder miydi " 
Selçuklu Belediye Başkanı Adem Esen ise, parkın 1 trilyon liraya mal olduğunu belirterek, "Katılım payını yaptığımız harcama için topluyoruz. Parkın yapımında en iyi malzemeleri kullanarak çok masraf ettik" dedi. 


</TEXT>
</DOC>
