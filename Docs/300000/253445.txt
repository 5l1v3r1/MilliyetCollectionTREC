<DOC>
<DOCNO> 253445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/guncel/axgun02.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İRAN PKK'YI VURDU 
</HEADLINE>
<TEXT>


İran, ülkedeki PKK militanlarına operasyon başlattı. Son çatışmada AFP'ye göre 16 İranlı, 4 PKK'lı, İran basınına göre 8 PKK'lı militan öldü 

DIŞ HABERLER SERVİSİ 

PKK KONGRA - GEL teröristleriyle İran güvenlik güçleri arasında Türkiye sınırı yakınlarında şiddetli çatışmalar yaşandığı bildirildi. Anadolu Ajansı AA , Batı Azerbaycan eyaletindeki Ceremi bölgesindeki çatışmada 8 örgüt üyesiyle 2 güvenlik görevlisinin öldüğünü bildirdi. AFP ise, PKK'ya yakın Mezopotamya Haber Ajansı'na dayandırdığı haberinde, çatışmalarda 16'sı İran güvenlik görevlisi, 4'ü PKK militanı 20 kişinin öldüğünü duyurdu. 
AA'nın Tosee gazetesinin internet sitesine dayanarak verdiği habere göre, PKK'nın İran'daki uzantısı olduğu iddia edilen Pejak örgütü üyeleri, Ceremi bölgesinde güvenlik güçleriyle çatışmaya girdi. 8'i örgüt üyesi 10 kişinin öldüğü çatışmada çok sayıda kişi de yaralandı. 
Gazete, Pejak üyelerinin içinde bulunduğu mali ve siyasi sıkıntı nedeniyle Irak'tan İran'a girdiğini, kaçakçılık yaptığını, köylüleri tehdit ettiğini ve İran güçlerine saldırıda bulunduğunu yazdı. Pejak örgütü üyeleri, geçen ay da 2 güvenlik görevlisini öldürmüştü. AFP'nin Türk güvenlik güçlerine dayanarak verdiği haberindeyse, İran ordusunun PKK'ya karşı geniş çaplı bir operasyon başlattığı, çatışmaların bu operasyon kapsamında meydana geldiği belirtildi. AFP, İran ordusunun helikopterler ve ağır silahlar eşliğinde gerçekleştirdiği operasyonun sürdüğünü de duyurdu. 


</TEXT>
</DOC>
