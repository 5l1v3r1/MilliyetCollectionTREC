<DOC>
<DOCNO> 279294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/siyaset/asiy.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Fırça için Ankara'ya çağrıldım 
</HEADLINE>
<TEXT>


Ankara'nın davet ettiği Barzani, "Olumsuz bir hava yaratılmaya çalışılıyor. Fırça atılmak için Ankara'ya çağrıldığım yönünde bir hava sezinledim. Fırça yemek için gelmedim" dedi 

Namık Durukan - Ankara 


Türkiye'nin daveti üzerine Ankara'ya gelen Irak Kürdistan Demokrat Partisi IKDP lideri Mesud Barzani, "Kerkük için gerekirse savaşırız" açıklamasının yanlış değerlendirildiğini belirterek, "fırça atılması için" davet edildiği izlenimi taşıdığını söyledi. 
Başbakan Recep Tayyip Erdoğan ve Dışişleri Bakanı Abdullah Gül tarafından kabul edilen Barzani, Dışişleri Bakanlığı Irak Özel Koordinatörü Osman Korutürk'le bir araya geldi. Ağırlıklı olarak Kerkük'ün statüsünün ele alındığı görüşmelerde Barzani'ye, Kerkük'ün Kürtleştirilmesi çabalarıyla ilgili hassasiyet anlatılarak, "Kerkük, bölgenin fitili ve zorlanması durumunda patlayabilir" denildi. 
Kerkük'ün Irak kenti olduğunu, bu nedenle sorunun geçici idari yasanın öngördüğü doğrultuda çözülmesi gerektiğini belirten Barzani ise ocakta seçim yapılmasını öngördüklerini aktardı. 
Barzani yakın çevresine de, Ankara ziyaretinin Dışişleri Bakanlığı'nın daveti üzerine gerçekleştiğini, ancak Türkiye'de kendisiyle ilgili olumsuz bir hava yaratılmaya çalışıldığını aktardı. "Sanki fırça atılmak için Ankara'ya çağrıldığım yönünde bir hava sezinledim" diyen Barzani, şu değerlendirmede bulundu "Fırça yemek için gelmedim. Sorunları karşılıklı diyalogla çözmek gerekir. Böyle olursa sorunlar çözülmez. Kerkük'le ilgili düşüncelerim net. Daha önce ne söylediysem, o düşünceyi koruyorum. 'Kerkük için savaşırız' açıklaması yanlış anlaşıldı. Kerkük, Kürt şehridir. Kerkük için Saddam Hüseyin yönetimine karşı yıllarca savaştık. Savaşırız derken, bunu mücadele ederiz anlamında söyledim. Türkiye'yle savaşırız demedim." 
PKK'nın Irak'ta barındırılmayacağı yönünde söz veren Barzani'nin Türk kamyon şoförlerinin güvenli ulaşımına yardımcı olmaya da hazır oldukları mesajını ilettiği öğrenildi. 
Barzani, Milliyet'e yaptığı açıklamada da, Erdoğan ve Gül'e "Kerkük Kürdistan'ın kalbidir" görüşünü tekrarladığını anlatarak, "İçişlerimize karışmayın" mesajı verdiğini söyledi. 

İşte sorunlar 
IKDP Dış İlişkiler Sorumlusu Safeen Dizai de, Türkiye ile Kürt yönetimi arasında yaşanan sorunları şöyle sıraladı 
İkinci kapı Sınır kapımız son derece modern ve ihtiyaca cevap veriyor. İkinci kapıya ihtiyaç yok.Havalimanları Türkiye'yle hava köprüsü kurmak istiyoruz. Girişimlerde bulunduk, yanıt verilmedi. Avrupa hava koridorunu açtı. Erbil'den Avrupa'ya uçak seferleri yapılacak. Eğer Türkiye koridorunu açmazsa Ürdün üzerinden gerçekleştirilecek. Türkiye'den bir şirket de bizimle diyaloğa geçti.Kerkük Kerkük'te Irak yasaları ne derse o uygulanacak. Kerkük'ün asli unsurları geri dönecek. Referandum yapılacak. Halkın çoğunluğu ne istiyorsa o yapılacak. 

</TEXT>
</DOC>
