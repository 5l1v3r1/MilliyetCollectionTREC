<DOC>
<DOCNO> 284172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur46.html </URL>
<DATE> 2004/10/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bağdat Caddesi'ndeki kaza.. Ünivesiteli Fırtına'ya 4 yıl 8 ay hapis 
</HEADLINE>
<TEXT>

     Bağdat Caddesi'nde alkollü kullandığı otomobille hız yaparak bir kişinin ölümüne, bir kişinin de yaralanmasına neden olduğu iddiasıyla yargılanan üniversite öğrencisi Faruk Fırtına Ültan, 4 yıl 8 ay hapis cezasına çarptırıldı. 
     Kadıköy 2. Asliye Ceza Mahkemesi'ndeki duruşmaya, tutuklu sanık Ültan getirildi. 
     Ölen taksi sürücüsü Şükrü Özçelik'in bazı yakınları da, duruşmada hazır bulundu. 
     Duruşmada ''son sözü'' sorulan Yeditepe Üniversitesi Bilgisayar Bölümü 4. sınıf öğrencisi sanık Ültan, üniversite öğrencisi olduğunu hatırlatarak, ''Branşım çok hassas. Son sınıftan 4 dersim var. Eğer beni mahkum ederseniz okuldan atılmama neden olursunuz ve eğitim hayatım biter. Lütfen beni tahliye edin'' dedi. 
     
     KARAR 

     Daha sonra kararını açıklayan Hakim Zinnur Topçu, sanık Ültan'a, ''tedbirsizlik ve dikkatsizlik sonucu 1 kişinin ölümüne, 1 kişinin de yaralanmasına neden olmak'' suçundan, TCK'nın 455 2. maddesi uyarınca 4 yıl hapis ve 445 milyon 616 bin lira para cezası verdi. 
     Ültan'ın cezası, kusur oranına göre 8'de 1 oranında indirilerek 3 yıl 6 ay hapis ve 389 milyon 914 bin liraya çevrildi. Ancak ceza, TCK'nın 45. maddesi gereği ''bilinçli taksir'' uygulanarak 3'te 1 oranında artırıldı ve Ültan, sonuç olarak 4 yıl 8 ay hapis ile 519 milyon 885 bin lira para cezasına çarptırıldı. 
     
     DURUŞMA SONRASI 

     Bu arada Ültan'ın bazı arkadaşları, karar sonrası duruşma salonundan çıkarılan sanığa destek vererek, ''Senin yanındayız. Sonuna kadar dayan. Seni seviyoruz'' şeklinde bağırıp gözyaşı döktü. 
     Özçelik'in bazı yakınları ise buna tepki gösterdi. 
     Öte yandan Şükrü Özçelik'in kardeşi Levent Özçelik, ''cezayı az bulduklarını'' ifade ederek, ''Bizim ailemiz söndü. Çoluk çocuk perişan. Temyize gideceğiz'' dedi. 
     
     OLAY 

     Bağdat Caddesi Selamiçeşme Mevkii'nde meydana gelen kazada, sanık Faruk Fırtına Ültan'ın kullandığı 06 ZND 60 plakalı otomobil, önündeki aracı sağ tarafından geçmeye çalışırken, cep içinde park halinde olan ve Şükrü Özçelik'in temizlik yaptığı 34 TKC 98 plakalı taksiye çarpmıştı. 
     Kazada Özçelik ölmüş, Ültan'ın yanında oturan Okan Kızılırmak da yaralanmıştı. 
     Kadıköy Cumhuriyet Savcılığı'nca hazırlanan iddianamede, Ültan'ın, olay günü 100 105 promil alkollü olduğu belirtilmişti. 
     
</TEXT>
</DOC>
