<DOC>
<DOCNO> 289139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/axspo02.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 11 şanslı 
</HEADLINE>
<TEXT>


Ersun Yanal, Ukrayna önüne büyük olasılıkla Danimarka maçındaki kadroyu sürecek. Milli hoca, sadece İbrahim Üzülmez - Deniz tercihini yapacak 

BİLAL MEŞE 


Riske girmeyecek 
UKRAYNA ile yarın grubun en kritik maçına çıkacak olan A Milli Takım'ın teknik patronu Ersun Yanal, sahaya süreceği ilk on birde riske girmeyecek. Danimarka karşısında başarılı bir oyun ortaya koyan kadroyu bozmayacağı tahmin edilen Yanal'ın, sadece savunmanın solunda Deniz Barış ile İbrahim Üzülmez arasında tercih yapacağı belirtildi. Ay - Yıldızlı ekibin çalıştırıcısı iki oyuncuyla ilgili kararını maç öncesinde verecek. 

Yıldıray yedek 
AY - Yıldızlı formadan sakatlığı nedeniyle uzun süre ayrı kalan Yıldıray Baştürk'ün, on sekiz kişilik kadroya alınacağı belirtildi. Yıldıray Baştürk'ün ilk on birde oynayıp, oynamayacağı henüz kesinlik kazanmazken, Ersun Yanal'ın tecrübeli futbolcuyu, yedek soyunduracağı ileri sürüldü. Yanal'ın bu kararına gerekçe olarak Baştürk'ün uzun süreli takımdan ayrı kalması ve sakatlıktan yeni çıkması gösterildi. 

Dersimiz Ukrayna 

Lejyonerleri bekledi 
MİLLİ Takımlar Teknik Direktörü Ersun Yanal, Interli Emre Belezoğlu'nun da takıma katılımıyla birlikte Ukrayna maçına yönelik teknik analizlerini bugün başlayacak. Lejyonerlerin geçtiğimiz hafta kampta bulunmaması nedeniyle rakip ile ilgili şimdiye kadar oyuncularına bilgi aktarmayan Yanal, son iki gününü Ukrayna'nın tanıtımına ayıracak. 

Shevchenko'ya önlem 
POLAT Otel'de Ay-Yıldızlı oyuncularla antrenman öncesi bir toplantı yapacak olan tecrübeli çalıştırıcı, burada Ukrayna'nın çeşitli maçlarını takıma izlettirecek, rakibin güçlü ve zayıf yönlerini detaylı olarak anlatacak, alınacak önlemleri saptayacak. Yanal, yardımcısı Mesut Bakkal'ın raporu doğrultusunda Shevchenko'ya adam adama markaj uygulatacak. 

Taktik prova 

A Milli Takımımız Ukrayna maçının son provasını bugün Metin Oktay Tesisleri'nde yapacak. Ay-Yıldızlı ekibimiz, dün akşam karşılaşmanın oynanacağı Fenerbahçe Stadı'nda medyaya kapalı taktik ağırlıklı bir çalışmaya çıktı. Yaklaşık iki saat süren antrenmana sakatlığı süren Hasan Şaş ile fizyoterapist eşliğinde Polat Otel'de çalışan Emre katılmadı. Ersun Yanal, Ukrayna karşısındaki oyun stratejisinin detayları üzerinde durdu. 

Rakipte rötar 

A Milli Takım'ın yarınki rakibi Ukrayna bir gün rötar yaptı. İstanbul'a dün gelmesi beklenen Ukrayna A takımının bugün öğle saatlerinde geleceği açıklandı. Bu arada Ukrayna Ümit Milli Takımı dün İstanbul'da kampa girdi. Antrenör Oleksandr Ishchenko, Türk Ümit Milli Takımı'nın oynadığı oyunla kazandığı puanların birbirine uymadığını söyledi. 

Türkiye favori 

UEFA'NIN, resmi internet sitesinde yaptığı ankette, Türkiye ile Ukrayna arasında yarın oynanacak A milli maçında Türkiye favori gösterildi. Ankete katılanların yüzde 45.37'si Türkiye'nin galibiyetine oy verirken, Ukrayna galibiyeti ise yüzde 32.6 oy aldı. Ancak uluslararası bahis şirketleri Türkiye'nin galibiyetine 1'e 1.75, Ukrayna galibiyetine ise 1'e 4.5 veriyor. 


</TEXT>
</DOC>
