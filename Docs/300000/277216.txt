<DOC>
<DOCNO> 277216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo24.html </URL>
<DATE> 2004/10/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Real Madrid tarihindeki en düşük gol oranında ama kar etmeye devam ediyor 
</HEADLINE>
<TEXT>

     İspanya'nın yıldızlardan oluşan takımı Real Madrid, La Liga'da 6. hafta sonrasında tarihinin en düşük gol oranında kaldı. 
     İspanya 1. Futbol Ligi'nde La Liga 6. hafta geride kalırken, Real Madrid sadece 4 gol atmayı başardı. Tarihinde bu zamana kadar bu kadar düşük gol oranında kalmayan Real Madrid, en kötü sezonu olan 1984-85'te bile ilk 6 haftada 6 gol atmıştı. 
     Ronaldo, Raul, Morientes, Zidane, Beckham, Figo, Owen gibi futbol dünyasının yıldız isimlerini kadrosunda bulunduran Real, lig lideri Barcelona'nın da 7 puan gerisinde bulunuyor. 
     İspanyol basınında yapılan yorumlarda, teknik direktörünü değiştiren Real Madrid'in krizden halen çıkamadığı belirtiliyor. 
     Öte yandan, dünyanın en fazla kazanan kulübü olan Real Madrid'in 2003-2004 sezonunu 8 milyon Euro kar ile kapattığı açıklanırken, 2005 yılında net karın 50 milyon Euro'yu bulması bekleniyor. 
     
</TEXT>
</DOC>
