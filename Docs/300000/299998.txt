<DOC>
<DOCNO> 299998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur23.html </URL>
<DATE> 2004/12/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hafta sonu hava açıyor, sıcaklıklar artıyor... 
</HEADLINE>
<TEXT>

     Tüm yurdu esir alan soğuk ve yağışlı hava cuma günü doğu bölgelerimize kayacak, hafta sonu ise yalnızca Doğu Karadeniz, Doğu ve Güneydoğu Anadolu'da etkili olacak. İstanbul yarın da yağmur alacak, Adana ise yarın karla karışık yağmurlu. Erzurum'da kar yağışı ara vermeden devam edecek, Antalya ve Adana yarın sağanak yağışlı bir gün geçirecek. 
     Bugün ve yarın azalan hava sıcaklığı, hafta sonundan itibaren batı bölgelerimizden başlayarak tüm yurtta hissedilir derecede artacak. Sıcaklıklar Cumartesi günü İstanbul'da 11, İzmir'de 13, Adana'da 16, Ankara'da 6, Antalya'da 14 dereceye kadar yükselecek. 
     Yarın Trakya ve Kıyı Ege dışında tüm bölgelerimiz yağış alıyor. Marmara, Kıyı Karadeniz, İç Ege ve Güneydoğu Anadolu'da yağmur, Akdeniz'de sağanak yağış, Konya-Karaman ve Eskişehir-Bolu hattı karla karışık yağmur görülecek. İç Anadolu, Karadeniz'in iç kesimleri ve Doğu Anadolu'da ise kar yağışı var. 
     Cuma günü Karadeniz'in kıyısı ile Güneydoğu Anadolu'da yine yağmur yağacak, Doğu Akdeniz'de ise sağanak yağış sürüyor. Kar yağışı doğuya kayıyor, İç Anadolu'nun doğusu, Karadeniz'in iç kesimleri ve Doğu Anadolu'da kar yağışı devam ediyor. 
     Cumartesi günü hava açıyor. Marmara, Batı Karadeniz, Ege, Batı Akdeniz, İç Anadolu'nun batısı az bulutlu, Orta Karadeniz, Doğu Akdeniz, İç Anadolu'nun doğusu ve Doğu Anadolu'nun batısı parçalı bulutlu olacak. İç Anadolu'da gökyüzü sisli. Doğu Karadeniz ve Güneydoğu Anadolu yine yağmurlu, Doğu Anadolu ise kar yağışlı. 

     
</TEXT>
</DOC>
