<DOC>
<DOCNO> 288433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas02.html </URL>
<DATE> 2004/11/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bayramda kalori bombalarına dikkat... 
</HEADLINE>
<TEXT>

     Uzmanlar, Ramazanda bir ay dinlenmeye çekilen midenin, bayramda tatlı ve hamur işi yiyeceklerle yorulmamasını, özellikle, ağır hamur tatlıları, kızartmalar, yağlı yiyeceklerin fazla tüketilmemesi uyarısında bulunuyor. 
     Beslenme ve Diyetetik Uzmanı Ferin Batman, AA muhabirine yaptığı açıklamada, Ramazan ayında tutulan 30 günlük orucun ardından beslenmeye dikkat edilmezse sağlığın tehlikeye girebileceğini belirtti. 
     ''Düşük Kalorili ve Pratik Yemekler'' ve ''Türk Yemekleriyle Diyet'' adlı kitapları bulunan Uzman Diyetisyen Ferin Batman, bir yemeğin lezzetli olabilmesi için bol yağlı, şekerli, kremalı, kısacası yüksek kalorili olmasının şart olmadığını vurguladı. 
     Batman, bir aylık oruç döneminin ardından bayramda birdenbire, aşırı yemek yeme eğilimi ve Türk halkının misafirperverliği, yemek konusundaki aşırı ısrarcı tutumunun yanlış beslenmeye neden olacağını söyledi. 
     Bayram ziyaretlerinde çikolata, ardından baklava, şekerpare gibi şuruplu hamur tatlıları, çaylar ve kahvelerin defalarca alınmasının, hazımsızlık, mide bulantısı gibi sindirim zorlukları ve ani tansiyon yükselmesine neden olabileceğine işaret eden Batman, böyle durumlarda özellikle çocuklarda kusma ve ishale sıklıkla rastlandığını belirtti. 
     Ferin Batman, içerdikleri, şekerler, un ve yağlarla kalori bombası olan, çikolata, şuruplu hamur tatlıları, gibi yiyeceklerin, vücuda sadece kalori sağlayacağını, başka bir besin değeri bulunmadığını vurguladı. 
     
     ''ŞEKERİN FAZLASI YAĞA DÖNÜŞÜR'' 
     Şekerin fazlasının vücutta yağa dönüşerek depolandığını ve böylece şişmanlığa neden olacağını söyleyen Batman, özellikle kolesterol ve diğer kan yağları yüksek kişiler ve şeker hastalarının bu konuda daha dikkatli olmasını istedi. 
     Özellikle 45 yaş ve üstündekilerin, şekerli, yağlı yiyecekleri fazla tüketmesinin, yüksek tansiyon, kalp-damar hastalıkları ve şeker hastalığına zemin hazırlayacağını vurgulayan Batman, şunları söyledi 
     ''Ramazanda bir ay dinlenmeye çekilen mide, bayramda tatlı ve hamur işi yiyeceklerle yorulmamalı. Özellikle, ağır hamur tatlıları, kızartmalar, yağlı yiyecekler fazla tüketilmemeli. Bayramın ilk günlerinde az ve sık aralıklarla sebze ve meyveye ağırlık vererek beslenmeli, vücudun eski düzenine dönmesi sağlanmalı.'' 
     
     ÖNERİLER 
     Ferin Batman, bayramda hafif bir sabah kahvaltısıyla güne başlanmasını, bir öğünde aşırı miktarda yemekten kaçınılmasını, az ve sık yemek yenilmesini önerdi. 
     Kızartmalar yerine haşlama yemeğin tercih edilmesi, ağır hamur tatlıları, şekerler, aşırı yağlı, çok tuzlu, kalori açısından yoğun yiyecekler yerine sebze ve meyve tüketimine ağırlık verilmesi gerektiğini söyleyen Batman, şu önerilerde de bulundu 
     ''Bayram ziyaretlerinde ikram edilen hamur tatlılarını az miktarda yiyin. Çay, kahve gibi kafeinli içecekleri fazla tüketmeyin. 
     Bayramda bilinçsizce çikolata ve tatlı tüketilir. Fazla çikolata ve tatlı tüketimi, mide yanması, bağırsak bozuklukları gibi şikayetlere neden olur. 
     Ramazan aylarında su tüketiminin az olmasından dolayı vücutta oluşabilen su kaybının yerine konulabilmesi için su ve sulu gıdaların tüketimine önem verin. 
     Diyabetliler, kalp hastaları, yüksek tansiyonu bulunanlar, diyetinizi kesinlikle bozmayın.'' 
     
</TEXT>
</DOC>
