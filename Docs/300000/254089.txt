<DOC>
<DOCNO> 254089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun40.html </URL>
<DATE> 2004/07/09/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
Talat "Olimpiyat meşalesi konusunda Kıbrıslı Türklere ayıp edildi." 
</HEADLINE>
<TEXT>

     KKTC Başbakanı Mehmet Ali Talat, barış ve dostluğun simgesi olan olimpiyat meşalesinin Kuzey Kıbrıs'a geçişinin son gün engellemesiyle Kıbrıslı Türlere ayıp edildiğini vurguladı ve bundan üzüntü duyduğunu bildirdi. 
     Başbakan Talat, KKTC Atatürkçü Yaşam Derneği yöneticilerini kabulünde yaptığı açıklamada, olimpiyat meşalesinin KKTC'ye geçmesi ve Güney Kıbrıs'taki organizasyonun bir benzerinin Kuzey'de de yapılması konusunda günler öncesinden anlaşıldığını, geriye bir tek güzergah sorununun kaldığını anlatarak, bu konuda da Türk tarafının olumlu yaklaşım içinde olduğunu belirtti. 
     Talat, ''meşalenin KKTC'ye geçişiyle ilgili olarak Güney Kıbrıs'taki olimpiyat birimiyle tam bir mutabakat sağlanmışken, son gün Atina'nın meşalenin Kuzey'e geçişi için Güney Kıbrıs'tan farklı olarak basit geçiş önerdiğini'' kaydetti. 
     Mehmet Ali Talat, son öneride, Lefkoşa Türk Belediye Başkanı'nın konuşma yapmaması, ''meşaleyi taşıyan atlette tişört yok'' diyerek yardımcı koşucu verilmemesi ve Kuzey'de 3.5 kilometre gibi bir koşu yer aldığını ifade etti. 
     
     TÜRK VE RUM ÖRGÜTLER ORTAK BASIN TOPLANTISI 
     Öte yandan, 80 Kıbrıslı Türk ve Kıbrıslı Rum sivil toplum örgütü adına ara bölgedeki Ledra Palace Otel'de düzenlenen ortak basın toplantısında, meşalenin Kuzey Kıbrıs'a geçmesinin engellenmesinden üzüntü duyulduğu belirtildi. 
     Toplantıda, ''Bu, Ada'nın birleşmesini ve insanlarının uzlaşmasını istemeyen güçler olduğunun kanıtıdır. Her ne kadar bugün engellenmiş olsak da, gelecekte bizim kazanacağımızdan eminiz'' görüşü dile getirildi. 
     Basın toplantısında olimpiyat meşalesinin Kuzey Kıbrıs'a getirilmesiyle ilgili süreçteki gelişmeleri anlatan Lefkoşa Belediye Başkanı Kutlay Erk, ''Meşale ırkçı, faşist ve hegemonyacı Rum Yönetimi'nin anlayışına esir gitti. Olimpiyat meşalesini dolaştıramadık ama barış meşalesini mutlaka tüm Kıbrıs'ta dolaştıracağız'' dedi. 
     Rum sanatçı Boby Avraam ise, ''Barış bir kez daha bizim tarafımızdan torpillendi. Referandumdan sonra hissettiğim duygulara benzer bir mahcubiyet içindeyim. Ve Kıbrıslı Türklerden özür diliyorum'' diye konuştu. 
     Basın toplantısında, Türkçe ve Rumca ortak bir metin de okundu. 
     Bu arada, Güney Kıbrıs'a dün getirilen olimpiyat meşalesi, bugün Yunanistan'ın Girit adasına götürüldü. 
     
</TEXT>
</DOC>
