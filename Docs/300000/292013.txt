<DOC>
<DOCNO> 292013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko12.html </URL>
<DATE> 2004/11/25/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Doların düşüşü aralıksız sürüyor... Parite 1.3237'ye yükseldi 
</HEADLINE>
<TEXT>

     Uluslararası döviz piyasasında, ABD Doları'nın önemli paralar karşısındaki gerilemesi durmak bilmiyor. 
     Avrupa'da 1.3237 dolara kadar yükselen ortak para euro, kullanıma girdiği 1999 yılından itibaren en değerli düzeyine ulaşmış oldu. 
     Diğer önemli paralardan Japon Yeni karşısında 102.41 yene kadar gerileyen ABD Doları, İsviçre Frangı karşısında son 9 yılın en düşük seviyesine indi. 
     Uzmanlar, Avrupa'dan ve Japonya'dan gelen uyarıları dinlemeyerek gerilemesini sürdüren doların piyasalarda hakim olan ''doların düşüşünü ABD yönetimi istiyor'' görüşünün baskısı altında hareket ettiğini belirtiyorlar. 
     Fransa'nın önde gelen bankalarından BNP Paribas'ın baş döviz analisti Hans-Guenter Redeker, ''Euro dolar paritesi bugünü 1.32 seviyesinin üzerinde kapatırsa 1.3350'ye doğru hızlı hareketlenme olur'' değerlendirmesinde bulundu. 
     Öte yandan doların hızlı gerilemesi karşısında dünyanın önde gelen yatırım bankaları parite tahminlerini değiştiriyor. JP Morgan yıl sonu için euro dolar paritesinin 1.35, dolar yen paritesinin ise 100 olmasını bekliyor. 
     Uzmanlara göre Çin'in ulusal parası yuanın değerinin yakın zamanda artırılacağına revalüe yönelik beklentiler de yen başta olmak üzere Uzakdoğu paralarının dolar karşısında değer kazanmasını hızlandırıyor. 
     ABD'de şükran günü dolayısıyla finansal piyasaların kapalı olduğu bugün, Avrupa'nın en büyük ekonomisi Almanya'da açıklanacak veriler, euronun bundan sonraki hareketinde belirleyici olacak. 
     Almanya'da IFO araştırma enstitüsünün öğle saatlerinde açıklayacağı iş dünyasının beklentileri anketinin Euro Bölgesi için olumsuz bulunması halinde bile, euronun dolar karşısında çok fazla gerilemesi beklenmiyor. 
     Avrupa'dan gelebilecek olumsuz göstergelerin düşük fiyattan euro almak için bir fırsat olarak kullanılabileceğini belirten bazı analistler, doların değer kaybının, temel göstergelerden çok sürü psikolojisiyle açıklanabileceğini belirtiyor. 
     ''Dolar değer kazanmaya başlasa bile bu kısa süreli olur'' diyen Royal Bank of Scotland'ın döviz baş analisti Luke Waddington, çok sayıda yatırımcının dolar satarak euro almak için beklediğini söylüyor. 
     Japon Yeni karşısında da değer kaybetmeyi sürdüren ABD Doları, Tokyo'da 102.54 yene kadar geriledi. Böylece dolar, yen karşısında son 4.5 yılın en düşük seviyesine indi. 
     Japon ekonomi yönetiminin uyarılarını artırmasının, yatırımcılarda müdahale korkusunu güçlü tutarak, doların yen karşısında daha da gerilemesini engellediği belirtiliyor. 
     Japonya Merkez Bankası, en son geçen yıl yaptığı dolara destek müdahalesinde 20 trilyon yen 194.4 milyar dolar alım yapmıştı. 

     
</TEXT>
</DOC>
