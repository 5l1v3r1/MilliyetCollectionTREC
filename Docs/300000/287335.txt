<DOC>
<DOCNO> 287335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/ydemirkol.html </URL>
<DATE> 2004/11/09/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Muhtaç olduğun kudret 
</HEADLINE>
<TEXT>



Rıdvan Dilmen'le Fenerbahçe - Ankaraspor maçından önce konuşuyoruz. Konu Lyon. Rıdvan, savunmanın solunu tutan Abidal'in ne kadar iyi bir futbolcu olduğundan bahsediyor. L'Equipe'in, Abidal'in maç performansına 10 üzerinden 4.5 verdiğini söylüyorum, Tuncay'ın notu ise 7. "Yani beğenmemişler mi " deyip gülüyor. 
Rıdvan "İşte bu adamları bulmak mesele" diyor. "İyi bir araştırma ekibi kurup bu oyuncuları bulmalı." Doğru. Fransa bunu yaparak dünyanın önde gelen futbol ülkelerinden biri oldu. Hatta bunun da ötesine geçip büyük bir ihracatçıya dönüştü. Abidal, Martinik asıllı bir ailenin Lyon'da doğan çocuğu. Onu bulmak çok önemli bir mesele değil. Ama Fransa, ulaşılması çok daha zor kaynaklara ulaşıyor. Bırakın eski sömürgelerden, Senegal'den, Kamerun'dan ya da onların Fransa'daki uzantılarından toplanan oyuncuları. Misal, aslında bir Arjantinli olan, ailesi bir dönem Fransa'da yaşadıktan sonra Arjantin'e dönen David Trezeguet'yi bile kaçırmadılar. Araştırma, tespit ve kazandırmada bir harikalar. Ama onların bunu yapma zorunlulukları var. Bizim işimiz ise aslında çok daha kolay. Çünkü bizim Fransa gibi 22.990 dolar kişi başı geliri olan zengin bir nüfusumuz yok. Neredeyse onda biri seviyedeyiz. 2.490 dolarla. 

Çocuk nüfusu 
Bizde çocukları, yağmurlu, çamurlu bu zor yolculuğa sokmak çok daha kolay. Ve bu çocuk nüfusu onlardan çok daha yüksek. Nouvelle Observateur'ün, 2005 EcoAtlas'ına göre Fransa'da 0 - 14 yaş arası nüfus yüzde 18, yani 10 milyon. Türkiye'de ise yüzde 29, yani 21 milyon. Fakir, en kolay çıkış yolu spor olan, sporda biraz da olsa rüştünü ispatlamış topraklarda yaşıyoruz. Bizim Fransa gibi yırtınmamız, dünyanın dört bir yanını araştırmamız gerekmiyor. Elimizdeki 21 milyon çocuğu araştırmamız, onlara odaklanmamız, onları değerlendirecek bir sistem oluşturmamız bile yeterli olacak. Kişi başına düşen gelir sıralamasında biz 112'inci sıradayız. 107'inci sırada Brezilya var. Bu iki ülkeye futbol aynı yıllarda İngilizler tarafından sokuldu. Brezilya, 100 yıl sonunda 46 milyonluk 0 - 14 yaş kaynağından dünya liglerinde top koşturan 11 bin oyuncu çıkarabiliyor. Tam 11 bin. Öyle ki, Alex, Türkiye'ye geldiğinde Marco Aurelio'nun adını bile duymamıştı. Bizim ise Almancıları saymazsanız yurt dışında oynayan 4 futbolcumuz var. İşte sorun burada. Biz önce kendi topraklarımıza odaklanmalı, futbolcu ordusunu genişletmeliyiz. 

İşlenmemiş maden 
Henüz işlenmemiş maden buradadır. 
İşte buna uyanmalı. Bu madeni işlediğimizi düşündüğümüz, Türkiye'nin her yerindeki sınıfların duvarında, onlara yönelik bir hitabe asılıdır. Bu hitabede Ata, sözlerini "Muhtaç olduğun kudret, damarlarındaki asil kanda mevcuttur" diyerek bitirir. Bu cümleyi 70 küsur yıl sonranın yeni dünyasında, yeniden anlamlandırmak, çocuklara açıklanabilir kılmak istiyorsak, en doğrusunu yukarıda bahsettiğim şekilde yapabiliriz. Onlara, "Ata'nın dediği gibi biz size güveniyoruz, sizi işleyecek sistemimiz var. Sizden evrensel meslek erbapları yaratabiliriz. Siz de kendinize güvenin. Muhtaç olduğunuz kudret sizde de, biz de var" diyebilmeliyiz. 
Biz, aradığımız kaynağın üzerinde yaşıyoruz. Ah bir farkına varsak. 

UEFA'yı durdurmalı 

Umuyorum, Barcelona - Milan maçını seyrettiniz. Ronaldinho'nun 88'inci dakikada attığı akıllara zarar golü gördünüz. Televizyon başındaki tarafsız bir seyirciyi bile yerinden zıplatacak bir isyandı onunki. Milan'ın çıldırtan, insanı çaresizliğe iten durdurma gücüne verilmiş sanat eseri bir cevap. Sonrasında da Katalan isyanının "Kabe"sinde golün mahiyetini dolduran bir sevinç gösterisi geldi. Ronaldo'ların daha dişlek ve küçük olanının yüzünde, vücudunda insanı sarsan, tüylerini diken diken eden bir patlamanın, zirve mutluluğu vardı. Baştan sona muhteşemdi. Onun başrolünde olduğu Nike reklamındaki pırıltıyı bile aşan bir tablo. Peki ne oldu Urs Meier gidip ona sarı kart gösterdi. Özür dileyerek, sırtını sıvazlayarak. Kural bunu gerektiriyordu. Meier üzgündü, ama ne yapabilirdi ki. 

Şov dünyası 
Şu bir gerçek ki buna UEFA'nın hakkı yok. Futbolu, ehlileştirmek, evrensel bir kurallar bütünü içine oturtmak çabasında ileri gidiyorlar. Bundan 10 yıl önce gol sonrası sevinçlerde forma çıkarmaya ceza verilmiyordu. Bunu yapma oranı da yüzde üçü, beşi geçmezdi. Yasakladılar sonra serbest bırakınca, doğal olarak, ipinden boşalmış gibi herkes çıkarmaya başladı. Şimdi yeniden yasakladılar. Olmuyor. Ronaldinho o kartı hak etmiyor. Eğer bu bir şovsa en güzelini o yaptı ve cezalandırılması hakça değil. Bu ve benzeri uygulamalardan acilen vazgeçmeli. Hiç ama, hiç olmuyor. 




</TEXT>
</DOC>
