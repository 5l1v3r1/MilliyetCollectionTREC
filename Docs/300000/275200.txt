<DOC>
<DOCNO> 275200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/axspo01.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adios Bosque 
</HEADLINE>
<TEXT>


Beşiktaş Yönetim Kurulu, dün saatler süren toplantı sonrası aldığı karar gereği, İspanyol Teknik Direktörü büyük olasılıkla bugün ya da Bodo maçının ardından ülkesine yollayacak 

BİLAL MEŞE 


Hoca ile toplantı 
SİYAH - Beyazlı kulübün Yönetimi, ligdeki kötü gidişin ardından dün 18.30'da başladığı ve geceyarısına kadar sürdürdüğü toplantı sonunda Teknik Direktör Bosque krizine geçici çözüm getirdi. Yıldırım Demirören başkanlığındaki zirveden, İspanyol hocanın, Norveç'in Bodo takımıyla perşembe oynanacak 1 - 1'in rövanşı sonrası yolların ayrılması kararı çıktı. Ancak bugün Bosque ile yapılacak toplantı sonrası da görevine son verilebileceği bildirildi. 

İstifa teklifi 
BEŞİKTAŞLI yöneticilerin ilk buluşması, 3 - 2 kaybedilen Ankaraspor maçı sonrası oldu. Başkan Yıldırım Demirören'in yurt dışında olması nedeniyle yer almadığı toplantı için büyük güvenlik önlemleri içinde stadı terk eden Siyah - Beyazlı yöneticiler, Akaretler'deki Vogue restorantında bir araya geldiler. Bu arada Bosque'nin, soyunma odalarında Kıvanç Oktay ile Reha Muhtar'a, "İsterseniz istifa edeyim" dediği, ancak sakinleştirildiği öğrenildi. 

İkiye bölündüler 
AKARETLER'DEKİ zirvede bazı yöneticilerin "Bosque bir marka. Yeni yabancı olmaz. Yerli hocalar sınırlı" görüşünü savunduğu, bir bölümünün "Gönderelim" dediği bildirildi. Bosque'nin gitmesine karşı çıkan yöneticilerin, "Tek tutunacak dalımız UEFA Kupası kaldı. Bu aşamada hocasız kalamayız. Elenirsek, göndeririz" diye ısrar etmesi üzerine, Başkan'sız toplantıda, krizin Bodo sınavı sonrasına ertelenmesinin kararlaştırıldığı belirtildi. 

5 saat zirve 
AZERBAYCAN'IN başkenti Bakü'den dün dönen Başkan Yıldırım Demirören'in isteği üzerine yönetim dün 18.30 sularında Ümraniye'de bir kez daha toplandı. Siyah - Beyazlılar kapalı kapılar ardında 23.30'a kadar tartışırlarken, toplantı bitiminde basına net bir açıklama yapmaktan kaçındılar. Ancak birçok yöneticinin, Bosque'nin ipinin hemen çekilmesi konusunda ısrar etmesi üzerine, İspanyol hocayla bugün toplantı yapılması kararlaştırıldı. 

Alternatif çok 
BOSQUE'NİN bugünkü zirvede görevine son verilebileceği, bazı yöneticilerin "Bodo maçını" bekleyelim önerisi üzerine, bu teklifin de getirileceği ve cuma günü yolların ayrılabileceği de ileri sürüldü. Bu arada hoca alternatifleri arasına Rizespor Teknik Direktörü Rıza Çalımbay'ın da alındığı, ancak Bosque ile bugün sözleşmenin fesh edilmesi halinde, UEFA Kupası sınavıyla Trabzonspor maçına takımı, Tayfur Havutçu'nun hazırlayacağı da iddia edildi. 

Çileden çıktı 

TEKNİK Direktör Del Bosque'nin, maçın ilk yarısının bitiminde kötü futbol nedeniyle adeta çılgına döndüğü ortaya çıktı. Soyunma odasında futbolcuları sert bir şekilde uyaran İspanyol hocanın, "Adam gibi oynayın, nedir bu haliniz Kenetlenin, birbirinize yardım edin" dediği bildirildi. Bosque'nin, maç sonrası da "Yardımlaşın diyorum, sizler tam tersi birbirinize bakıyorsunuz. Bu nasıl iş" diyerek, oyuncularını azarladığı ifade edildi. 

Tayfun yakalandı 

Kendini savundu 
ANKARSPOR maçının 66. dakikasında Tayfun'un, İsmail Güldüren'e tükürdüğü TV kameralardan da tespit edildi. Pozisyonu çok iyi takip eden hakem Metin Aydoğan'ın kırmızı kartı sonrası bu futbolcunun büyük üzüntü yaşadığı ve takım arkadaşlarına kendini savunduğu öğrenildi. 

Ceza kapıda 
TAYFUN'UN "Şerefsizim, tükürmedim. Bırakın tükürmeyi küfür bile etmeyi bilmem, becerem. İyi bir profesyonelim. Böylesi kritik bir maçta takımı yalnız bırakacak birisi hiç değilim" diye konuştuğu öğrenildi. Tayfun'a yönetimin 30 milyar lira para cezası vereceği ifade edildi. 

Juanfran Bırakın gideyim 

Büyük umutlarla transfer edilen yıldız oyuncu, "Kendimi futbola veremiyorum. Uyum sağlayamadım. İzin verin, döneyim" diyerek, yönetime çağrıda bulundu 

Affını istedi 
TEKNİK Direktör Bosque'nin ısrarı üzerine yaklaşık 5 milyon Euro maliyetle Celta Vigo'dan alınan Juanfran'ın Beşiktaş yönetimine ayrılma talebinde bulunduğu ortaya çıktı. Tecrübeli sol kanat oyuncusunun, Bosque aracılığıyla yönetime haber gönderip, "Neden bilmiyorum ama kendimi futbola veremiyorum. Uyum sağlayamadım. Mutlu değilim, ayrılmak istiyorum" isteğinde bulunduğu öğrenildi. 

Eşi bastırdı 
JUANFRAN'IN, "Bırakın gideyim. Burada verimli olamayacağım" çağrısı üzerine Siyah - Beyazlı yönetimin büyük şaşkınlık yaşadığı vurgulandı. İspanyol oyuncunun eşinin de Türkiye'ye uyum sıkıntısı çektiği, Juanfran'ın ayrılık kararında bunun da önemli rol oynadığı ifade edildi. Yönetim kurulunun, Juanfran'ın ısrarcı tutumu nedeniyle sözleşmeyi karşılıklı olarak fesh edebileceği bildirildi. 

Pancu isyan etti 

RUMEN futbolcunun, bir türlü forma şansı bulamaması nedeniyle yeniden kendisine kulüp arayışına başladığı öğrenildi. Morali çok bozuk olan Daniel Pancu, niye oynamıyorsun şeklindeki soruya "Bosque'ye sorun" cevabını verdi. Yıldız oyuncunun, formunun zirvesinde olduğunu, olayların bu şekilde devam etmesi halinde devre arasında ayrılmayı düşündüğü iddia edildi. Menajer Becali'nin, İspanya, İtalya ve İngiltere'de Pancu'ya kulüp baktığı ileri sürüldü. 

RONALDO 6 hafta yok 

SON dakikada gelen golle kaybedilen Ankaraspor maçında sol koluna darbe alan ve karşılaşma bitiminde hastaneye kaldırılan Ronaldo'nun altı hafta süreyle sahalardan uzak kalacağı açıklandı. Kırık tespit edilen Brezilyalı futbolcunun sol kolunun dört hafta süreyle alçıda kalacağı bildirildi. Sambacı alçının alınmasının ardından idman eksiğini kapatmak için iki hafta daha süreye ihtiyaç duyacak. 

</TEXT>
</DOC>
