<DOC>
<DOCNO> 276927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun15.html </URL>
<DATE> 2004/10/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hindistan'da yeni saldırılar 5 ölü, 42 yaralı... 
</HEADLINE>
<TEXT>

     Hindistan'ın kuzeydoğusundaki Assam eyaletinde bugün düzenlenen bombalı saldırılarda ölenlerin sayısı 5'e yükseldi. Saldırılarda yaralananların sayısının ise 42 olduğu bildirildi. 
     Assam'ın Butan sınırı yakınlarında yer alan Sonari ve Baska'daki alışveriş merkezlerine düzenlenen bombalı saldırılarda 20 kişinin yaralandığı belirtildi. 
     Eyaletin bir başka bölgesinde bisiklete bağlanan bombanın bir alışveriş merkezinde infilak etmesi ve sabah saatlerinde Dhekiagula köyündeki alışveriş yerine düzenlenen saldırıda toplam yaralı sayısının 20 olduğu, 1 kişinin hayatını kaybettiği bildirildi. 
     Devlete ait Oil India şirketinin Borhat köyündeki doğalgaz boru hattının hedef alındığı, aynı köydeki bir çay tarlasına atılan bombanın infilak etmesi sonucu da 1 işçinin öldüğü, 2'sinin ağır yaralandığı kaydedildi. 
     Assam'ın batısındaki Chitra'da ise bir elektrik kulesinin hedef alındığı saldırı nedeniyle bölgeye elektrik verilemediği belirtildi. 
     Sunitpur bölgesinde taşıdıkları bombanın infilak etmesi sonucu, ayrılıkçı Bodo kabileleri örgütü ''Bodoland Ulusal Demokratik Cephesi'' üyesi olduğunu tahmin edilen 3 kişinin öldüğü bildirilmişti. 
     Nagaland ve Assam eyaletlerinde dün düzenlenen saldırılarda 50 dolayında kişi ölmüş, 100'den fazla kişi yaralanmıştı. 
     
</TEXT>
</DOC>
