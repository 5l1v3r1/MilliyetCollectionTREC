<DOC>
<DOCNO> 281947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur25.html </URL>
<DATE> 2004/10/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
TRT'nin yeni iftar programına izleyici tepkisi... 
</HEADLINE>
<TEXT>

     İzleyiciler, TRT'nin ''Hoşgeldin Ramazan'' adlı yeni iftar programına tepki gösterdi. İzleyiciler, programda yıllardır Ankara'daki iftar saatine göre okunan ezanın, İstanbul'daki iftar saatine uygulanmasını eleştirdi. 
     Seyirciler TRT'nin yeni iftar programına tepkilerini RTÜK'ün şikayet hattı Alo RTÜK ile TRT'nin Dini Programlar Müdürlüğü yetkililerine iletti. 
     RTÜK'ü arayarak TRT'yi şikayet eden bir izleyici, ''Ankara'da iftar saatinde ezan okunmasını istiyoruz, eski köye yeni adet getirmesinler'' görüşünü dile getirdi. 
     ''İftar saatinde İstanbul'dan ezan okunuyor da Ankara'dan neden okunmuyor '' diye soran bir izleyici de ''TRT'nin merkezi Ankara ve Ankara için ezan okunmasını istiyoruz'' dedi. Bir başka izleyici ise ''Yıllarca TRT'nin ezanıyla orucumuzu açtık. Türk milletine ve İslam alemine yakışmayan bir iftar programı sunuyorlar'' görüşünü savundu. 
     Bazı izleyiciler de iftar saatinde Kuran'ın Türkçe mealine yer verilmesini ve önceki yıllarda olduğu gibi iftar duası okunmasını istediler. 
     Öte yandan TRT'nin ilgili birimlerine de izleyicilerden bu konularda çok sayıda şikayet telefonu geldiği bildirildi. 
     İzleyicilerin yoğun tepkileri üzerine, programda hem Ankara'da hem de İstanbul'da iftar saatinde olmak üzere iki kez ezan okunması uygulamasına geçildi. 
     
     ''EZAN'I ANKARA'YA ALDIK'' 

     TRT'den bir üst düzey yetkili de program İstanbul'dan yayınlanmaya başladıktan sonra ezanın da İstanbul'daki iftar saatine göre verildiğini, ancak izleyicilerden bu konuda tepkiler geldiğini söyledi. Yetkili, bunun üzerine TRT Genel Müdürü Şenol Demiröz'ün talimatıyla programda ezanın, eskiden olduğu gibi Ankara'daki iftar saatine alındığını anlattı. 
     Yetkili, Ankara'da iftar saatinde ezan okunduğunu, İstanbul'da da açık havada yapılan çekimler sırasında duyulan ezanın yayına aktarıldığını söyledi. 
     TRT yetkilisi, geçmişte yapıldığı gibi Ankara'da okunan ezandan sonra iftar duasının verildiğini, programda okunan Kuran'ın Türkçe meali yerine ise yorumunun ekrana getirildiğini bildirdi. 
     Genel Koordinatörlüğünü Adem Özkan'ın, sunuculuğunu Dr. Senai Demirci'nin yaptığı ''Hoşgeldin Ramazan'' adlı program, İstanbul'dan canlı olarak yayınlanıyor. 

     
</TEXT>
</DOC>
