<DOC>
<DOCNO> 261006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/spor/axspo01.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En mutlu Kartal 
</HEADLINE>
<TEXT>


Beşiktaş'ın yeni yıldızı Juanfran, bonservis sorununun çözüldüğünü öğrenince havalara uçtuğunu söyledi. İspanyol oyuncu, "Bu transfer benim ve Beşiktaş kulübünün kararlılığının ortak ürünüdür" dedi 

MEHMET ÇİFTÇİ 


Sözleşme imzaladı 
BEŞİKTAŞ'IN büyük uğraşlar sonrasında renklerine kattığı ve dün faks yoluyla 2 yıllık sözleşme imzaladığı Celta Vigolu Juanfran, Siyah - Beyazlı taraftarlara sıcak mesajlar yolladı. Bonservis sorununun çözülmesini büyük bir sevinçle karşıladığını açıklayan yıldız oyuncu, "Bu hem benim, hem de Beşiktaş'ın kararlılığının ortak ürünüdür. Bir an önce formamı giymek istiyorum" yorumunu yaptı. 

Bugün geliyor 
YENİ takımını ilk kez Malatyaspor ile oynacağı yarınki maçta izleyeceğini açıklayan Juanfran, "Vakit kaybetmeden arkadaşlarımı tanımam gerekiyor" dedi. Yıldız futbolcu sözlerini şöyle sürdürdü "Kimse merak etmesin antrenman eksiğim yok. Çok iyi bir hazırlık kampı geçirdim. Del Bosque'nin ikinci maçta görev vermesi halinde sahada olacağım." Beşiktaş'tan yıllık 1.1 milyon Euro alacak olan İspanyol futbolcu, bugün saat 14.00'te İstanbul'a gelecek. 

Sinan Diyarbakır'da 

BEŞİKTAŞ Teknik Direktörü Del Bosque'nin raporu doğrultusunda kadro dışı bırakılan Sinan Kaloğlu, Diyarbakırspor'a kiralandı. Golcü futbolcu, dün yeni kulübüyle sözleşme imzalayarak, hazırlıklara başladı. Bu arada Diyarbakırspor, Sinan'ın yanı sıra 23 yaşındaki Yeni Gineli Karim Sylla'yı da renklerine kattı. 

Bosque'den ince ayar 

Sık sık uyardı 
2004 - 2005 sezonunu yarın Malatyaspor deplasmanında açacak olan Beşiktaş, dün iki antrenman yaparak hazırlıklarını sürdürdü. Ümraniye Tesisleri'nde sabah yapılan antrenmanda Siyah - Beyazlılar, altışar kişiden oluşan üç takıma ayrılıp, mini turnuva yaptı. Teknik Direktör Del Bosque, oyuncularını yapılan hatalar nedeniyle sık sık uyardı. 

Bugün uçuyorlar 
DEL Bospue, akşam çalışmasında ise taktiksel çift kale maçta son rötuşlarını yaparak, oyuncularından dikkatli olmalarını istedi. Dünkü antrenmana 19 Yaşaltı Milli Takımı'nın Avrupa ikincisi olmasında önemli rol oynayan PAF takımı oyuncularından Ozan da katıldı. Siyah - Beyazlılar, bugün öğlen saatlerinde Malatya'ya uçacak. 

Geri sayım 

RAHMAN SAĞIROĞLU 

BEŞİKTAŞ İnönü Stadı'ndaki tadilat çalışmalarının 15 Eylül'e kadar bitmesi için çalışmalar hızlandırıldı. Siyah - Beyazlı yöneticiler de inşaatı yakın takibe aldı. Bu arada yeni sezonda saha içinde görev yapması planlanan özel güvenlik için 30 kişi işe alındı. 

MİLLİYET'i izlemeye devam edin 

16 Temmuz Beşiktaş'ın, Juanfran'ı transfer listesinde ilk sıraya aldığı yine sadece gazetemizde yer aldı. 
18 Temmuz Ve Juanfran'dan ilk açıklama. MİLLİYET'e, Beşiktaş'ın teklifine karşılık "Koşa koşa gelirim" diyor. 
20 Temmuz Juanfran'la ilgili ilk kriz haberi yine sayfamızda. MİLLİYET'e verdiği demeç Celta Vigo'yu kızdırıyor. 
22 Temmuz Beşiktaş'ın yeni transferi ilk röportajını sadece MİLLİYET'e veriyor ve mesajını yolluyor. 
27 Temmuz Beşiktaş ile Celta Vigo arasındaki pürüz, tıpkı yazdığımız gibi bir hafta sonra sona eriyor. 
5 Ağustos Ve mutlu son. MİLLİYET, Juanfran trafiğindeki tartışmasız ayrıcalığına da noktayı koyuyor. 


</TEXT>
</DOC>
