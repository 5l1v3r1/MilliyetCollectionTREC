<DOC>
<DOCNO> 275242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun10.html </URL>
<DATE> 2004/09/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Powell'dan yeni itiraflar Irak'ta durum kötüye gidiyor 
</HEADLINE>
<TEXT>

     ABD Dışişleri Bakanı Colin Powell, Irak'ta güvenlik durumunun kötüye gittiğini ve İslam dünyasında Amerikan karşıtlığının arttığını söyledi. 
     ABC televizyonuna demeç veren Powell, ''Irak'ta yoğun bir direnişe karşı savaşıyoruz. Evet, durum kötüye gidiyor ve kötüye gitmesinin sebebi, direnişçilerin Irak seçimini baltalamaya kararlı olması'' dedi. 
     Powell, buna karşılık ABD'nin, meydanı direnişçilere bırakmayacağını ve Irak'ta ocak sonu için öngörülen seçimlerden önce Felluce gibi direnişçilerin elindeki bölgeleri yeninden Bağdat'ın denetimi altına sokacağını söyledi. 
     Müslüman ülkelerde ABD'nin popülaritesinin de giderek azaldığını kabul eden Powell, ''İslam dünyasında Amerikan karşıtlığında artış gördük, bunu inkar edemem'' dedi. 
     Colin Powell, buna karşılık Afganistan ve Irak seçimlerinin başarıyla tamamlanması durumunda hem güvenlik durumunda iyileşme sağlanacağını, hem de Amerikan karşıtlığının azalacağını savundu. 
     Washington'daki gözlemciler, Powell'in değerlendirmelerinin, Irak'a ilişkin çok daha iyimser bir tutum sergileyen Başkan George Bush'un yaklaşımından çok farklı olduğuna işaret ettiler. 
     Powell, geçen haftalarda da, bundan sonra Irak'ta kitle imha silahı bulunacağını sanmadığını ve savaş öncesinde çeşitli kilit bilgilerin kendisine verilmediğini açıklayarak, Bush yönetiminin diğer üst düzey isimleriyle ters düşmüştü. 

     
</TEXT>
</DOC>
