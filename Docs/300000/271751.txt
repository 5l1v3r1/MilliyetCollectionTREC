<DOC>
<DOCNO> 271751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo29.html </URL>
<DATE> 2004/09/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sakaryaspor Teknik Direktörü Sert, istifa etti... 
</HEADLINE>
<TEXT>

     Sakaryaspor Teknik Sorumlusu Necmettin Sert, görevinden istifa etti. 
     Sert, Kulüp Başkanı Selehattin Aydın'la düzenlediği basın toplantısında, görevinden istifa ettiğini açıkladı. 
     Sakaryaspor'da iyi niyetle göreve başladığını, ancak başarılı olamadığını belirten Sert, şunları söyledi 
     ''Bu takım hepimizin. Artık takıma zarar verdiğimi düşünüyorum ve bu nedenle görevimden istifa ediyorum. İstifam, puansızlık nedeniyle değil. Pazar günü büyük haksızlığa uğradık. Fakat yenilginin nedeni başka yerlerde arandı, hep ben tartışıldım. Bu nedenle de takıma zarar verdiğimi düşünüyorum.'' Sert, görev yaptığı 5 maçlık süreçte teknik hata yapmadığını da savundu. 
     Başkan Selahattin Aydın ise Sert'in istifasının yönetim kurulunca kabul edildiğini bildirerek, şunları kaydetti 
     ''Başarısızlığın tek sorumlusu Necmettin Sert değildir. Kendisi, sezon başında büyük sorumluluk altına girdi. İyi niyetlerle başladığımız ligde isteğimiz başarıyı yakalayamadık. Biz de hocanın talebini kabul ettik. Teknik direktör arayışına başladık, temaslarımızı en kısa sürede sonuçlandıracağız.'' Hakemlerden de yakınan Aydın, ''bazı takımlara hassasiyet gösteren hakemlerin Sakaryaspor aleyhine kolay düdük çaldığını ve bu durumun kabul edilemeyeceğini'' söyledi. 
     Adana'ya atanan Vali Cahit Kıraç'ın kulüp yönetimine ilişkin sözlerini de değerlendiren Aydın, şöyle devam etti 
     ''Giderayak söylenen sözler hoş değil. Sakaryaspor için 5 yıl önce kum ocağı sözü verenler biz değiliz. Arkadaşlarımız da kulübü nasıl yöneteceğini çok iyi biliyor. Bu açıklama için 5 yıl beklenmemeliydi'' dedi. 
     Vali Cahit Kıraç, veda konuşmasında, kulübün profesyonel yöneticilere devredilmesini istemişti. 
     
</TEXT>
</DOC>
