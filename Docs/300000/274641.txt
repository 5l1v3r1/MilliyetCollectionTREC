<DOC>
<DOCNO> 274641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur22.html </URL>
<DATE> 2004/09/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Okul bahçesindeki bebek cesedinin sırrı... 
</HEADLINE>
<TEXT>

     Kilis Sağlık Meslek Lisesi bahçesinde toprağa gömülü bebek cesedi bulundu. Cesedin, Şerefoğlu Sağlık Meslek Yüksekokulu'nda eğitim amacıyla özel solüsyonda saklanan bebeğe ait olduğu anlaşıldı. 
     Alınan bilgiye göre, Sağlık Meslek Lisesi bahçesinde 3 öğrencinin bebek cesedi bulduğu ihbarı üzerine olay yerine giden polis, toprağa gömülü cesedi buldu. Ceset, otopsi yapılmak üzere Devlet Hastanesi morguna kaldırıldı. 
     Soruşturma sonucu, Sağlık Meslek Yüksekokulu öğretmeni M.M'nin, okulda eğitim amaçlı kullanılan bebek cesedinin, 10 yıl boyunca saklandığı özel solüsyonun azalması nedeniyle çürümeye başlaması üzerine okul idaresinin izniyle kendisinin gömdüğünü söylediği öğrenildi. 
     Sağlık Meslek Yüksekokulu Müdürü K.A'nın il dışında olması nedeniyle ifadesine başvurulamadığı, soruşturmanın sürdüğü bildirildi. 
     
</TEXT>
</DOC>
