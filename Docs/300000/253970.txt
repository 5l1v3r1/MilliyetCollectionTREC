<DOC>
<DOCNO> 253970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/dunya/dun02.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'ya katılmak istiyorlar 
</HEADLINE>
<TEXT>



Kafkasya'nın eski halklarından olan ve İran grubunda yer alan bir dili konuşan Osetlerin büyük bölümü Ortodoks Hıristiyan. Aralarında sık sık savaşan Osetlerin kuzeyde yaşayanları 17. yüzyılda Rusya'ya, güneydekiler ise 18. yüzyılda Gürcistan'a katıldı. Kuzey Osetya günümüzde Rusya Federasyonu içinde yer alıyor. Gürcistan'ın 1990 yılı sonunda özerk statüsünü kaldırması üzerine Güney Osetya tek yanlı olarak bağımsızlık kararı aldı ve Tiflis'le bütün ilişkisini kesti. Bağımsızlık kararı hiçbir ülke tarafından tanınmayan Güney Osetya Rusya'ya katılmak istiyor. Rusya Gürcistan'ın toprak bütünlüğünü kabul ettiği için Güney Osetya'nın çağrılarını karşılıksız bırakıyor. Güney Osetya, yine Gürcistan çatısı altında yer alan ve tek yanlı kararla bağımsızlık ilan eden Abhazya ile ittifak kurmuş durumda. 


</TEXT>
</DOC>
