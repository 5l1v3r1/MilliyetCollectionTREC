<DOC>
<DOCNO> 260941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonyas03.html </URL>
<DATE> 2004/08/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Öğrencisiyle aşk yaşayan kadın öğretmen hapisten çıktı 
</HEADLINE>
<TEXT>

     ABD'de küçük yaştaki öğrencisine ''tecavüz suçundan'' mahkum olan Marj Letourneau adlı kadın öğretmen, 7 yıllık hapis cezasını tamamlayarak cezaevinden çıkarken, artık 21 yaşında yetişkin bir adam olan sevgilisi, mahkeme tarafından konulan, kadınla görüşmeme yasağının kaldırılması için başvurdu. 
     Ülkenin kuzeybatısındaki Washington eyaletinde yıllar önce meydana gelen ve ''tüm ABD'yi sarsan'' olayda Letourneau, o zamanlar 12 yaşında olan Vili Fualaau adlı öğrencisiyle ilişkiye girmişti. 
     Olayın ortaya çıkmasından sonra hapis cezası alan ve mesleğinden men edilen Letourneau, 1997 yılında cezaevine girdikten sonra, küçük sevgilisinden olan çocuğunu dünyaya getirmişti. 
     1998 yılında şartlı salıverildikten sonra eski öğrencisiyle yeniden ilişkiye girerek bir daha hamile kalan Latourneau, daha sonra cezasının tamamını çekmeye ve bir daha Fualaau ile görüşmemeye mahkum edilmişti. 
     Ancak Letourneau'nun hapiste olduğu yıllarda hem eski öğretmen hem de öğrencisi medyaya açıklamalarında birbirlerini çok sevdiklerini söylemişlerdi. 
     Şimdi 42 yaşında olan Letourneau'nun cezaevinden çıkmasının ardından, eski öğrencisi Fualaau'nun görüşmelerine izin verilmesi için mahkemeye yaptığı başvuruya yanıtın gelecek haftalarda verilmesi bekleniyor. 
     
</TEXT>
</DOC>
