<DOC>
<DOCNO> 274526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun44.html </URL>
<DATE> 2004/09/24/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
İsrail, nükleer tesislerini denetime açmıyor... 
</HEADLINE>
<TEXT>

     Uluslararası Atom Enerjisi Ajansı'nın UAEA , 20 Eylül Pazartesi gününden beri Avusturya'nın başkenti Viyana'da devam eden 48. Genel Kurulu sona erdi. 
     Aralarında Türkiye'nin de bulunduğu ajans üyesi 180 ülkeden temsilcilerin katıldığı genel kurulun son oturumunda, geçen yıl da yayımlanan ve Ortadoğu bölgesindeki Nükleer Güvence Denetimi Anlaşması'nın uygulanmasına ilişkin karar tasarısı aynen kabul edildi. 
     Tasarı, Ortadoğu'nun nükleer silahlardan arındırılmış bölge haline getirilmesini ve İsrail'in de Nükleer Silahların Yayılmasının Önlenmesi Anlaşması'na NPT taraf olmasını öngörüyor. 
     Bölgede tek nükleer güç sahibi olan İsrail ise gerek NPT, gerekse Nükleer Güvence Denetimleri Anlaşması'na bugüne kadar taraf olmamakta ısrar ediyor. 
     UAEA Genel Kurulu'nun bugünkü son oturumunda karar tasarısının oy birliğiyle kabul edilmesinden sonra yapılan konuşmalarda, bazı Arap ülkeleri ile İran, İsrail'e ''NPT'ye taraf olması ve nükleer tesislerini ajans denetimine açması'' yolundaki çağrılarını yineledi. 
     İsrail heyeti başkanı Gideon Frank ise genel kurulda yaptığı konuşmada, ülkesinin bu karar tasarısını engellemediğini, Ortadoğu bölgesinin nükleer silahlardan arındırılmasından yana olduğunu belirterek, ''Ancak, bu amacın gerçekleşebilmesi için, bölgedeki barış süreci bir bütün olarak görülmelidir. Gerçek bir güvenlikten söz edilebilmesi için tüm unsurların ele alınacağı kapsamlı bir barış sürecinin başlatılması gerekir'' diye konuştu. 
     Bu arada, Arap ülkelerinin, ''İsrail'in nükleer yetenekleri'' konulu ayrı bir karar tasarısı sunma girişimleri sonuçsuz kalırken, Arap ülkelerinin bu yöndeki talebi sadece ''başkanlık açıklaması olarak'' konferans kayıtlarına geçirildi. 
     
</TEXT>
</DOC>
