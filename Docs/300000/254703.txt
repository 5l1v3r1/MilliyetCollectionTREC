<DOC>
<DOCNO> 254703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/spor/spo03.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzayı attı, evine gitti 
</HEADLINE>
<TEXT>


MURAT AKBAŞ 


Önce sağlık kontrolü 
GALATASARAY'IN yeni transferi Nigobert Song, dün önce sağlık kontrolünden geçti, ardından da basın önünde imzayı attı. Bakırköy Acıbadem Hastanesi'nde önceki gün MR'ı çekilen oyuncunun, dün de testleri yapıldı. Kontroller sonunda Kamerunlu oyuncunun futbol oynamasına engel bir durum olmadığı ortaya çıktı. 

Sonra imza töreni 
HASTANEDEN Florya Metin Oktay Tesisleri'ne getirilen Song, imza için bir süre bekledi. Kürek takımıyla birlikte Sapanca'da bulunan Fatih Gökşen'in tesislere gelmesinin ardından imza töreni gerçekleşti. Kamerun'a bugün dönecek olan siyahi oyuncu, 20 Temmuz'da Almanya kampına katılacak. Song, yüzde 100 performans için yüzde 200 çalışacağını belirtti. 

Djalminha beklemede 
GALLARDO'NUN transferinin zora girmesi, Galatasaray Yönetimi'ni yeni arayışlara yöneltti. Sarı - Kırmızılılar'da Djalminha'nın adının yeniden gündeme geldiği öğrenilirken, Brezilyalı orta saha oyuncusunun da Cim - Bom'dan haber beklediği ifade edildi. Deportivo ile yollarını ayıran futbolcunun bonservisinin elinde olması, Sambacı'nın tercihlerde ön plana geçmesine neden oluyor. 

Hedef 7 milyon dolar 
CÜNEYT KARAKAYA 

GALATASARAY, Conceiçao'nun ardından Song'u da transfer ederek, kombine kartların satışı konusunda ümitlendi. Ali Sami Yen Stadı'nda oynama kararlılığında olduklarını belirten Sarı - Kırmızılılar, geçen yıl olduğu gibi bu sene de 11 bin kombine satmayı hedefliyor. Yönetim, en geç 20-22 Temmuz tarihlerinde satışa çıkacağı öğrenilen biletlerden 7 milyon dolar gelir bekliyor. 

Ayakkabı fırçası 
KALECİ Aykut'un dünkü maçta lastik tabanlı ayakkabı giymesi, Kaptan Bülent'i kızdırdı. Sarı - Kırmızılı futbolcu, sık sık kayan kaleciyi 60. dakikada azarladı. 

Roller değişti 
CİM-BOM'A 4-4-2 oynatan Hagi, dün bazı futbolcuların mevkiilerini değiştirdi. Necati'ye sağ kanatta görev veren Rumen teknik adam, Suat Usta'ya da savunmanın ortasında forma şansı tanıdı. 

Arda iyileşti 
SOL dizinden sakatlanan Arda iyileşti. Genç oyuncu dün sabahki idmana çıktı, karşılaşmada da oynadı. 

Sınır ötesi operasyonu 
GALATASARAY, dünkü maçı oynamak için Hollanda'dan Belçika'ya geçti, 175 kilometre yol gitti. Sarı-Kırmızılılar, karşılaşma sonrasında da yeniden 2 saatlik yol yapmak zorunda kaldı. Öte yandan sakatlıkları süren Hasan, Hakan Şükür ve Orhan otelde bırakıldı. 

Hagi köpürdü 
GALATASARAY'IN hocası, dün sabahki idmanda fırtına estirdi. Rumen hoca, önce kendisini görüntülemeye çalışan kameramanlara çıkıştı, ardından da futbolcularını azarladı. Hagi'nin fırçalarından en fazla nasibini alan da vatandaşı Petre oldu. Suat, Arda, Aykut da bağıran Rumen hoca, elindeki malzemeleri yere fırlattı. 




</TEXT>
</DOC>
