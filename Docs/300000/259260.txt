<DOC>
<DOCNO> 259260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun44.html </URL>
<DATE> 2004/07/30/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
NATO'da, Irak uzlaşması... 
</HEADLINE>
<TEXT>

     NATO Konseyi NAC , İstanbul zirvesinde alınan kararlar doğrultusunda Irak'taki güvenlik birimlerinin eğitimine destek amaçlı operasyonların somut uygulama şekilleri konusunda uzlaşmaya vardı. 
     NATO'nun 26 müttefiki, İstanbul zirvesinde, Iraklıların İttifak üyeleri tarafından eğitimine yeşil ışık yakmışlar ancak, yer, zaman ve uygulama koşullarını somut olarak belirlemeyerek kararı NAC'a bırakmışlardı. 
     İttifak üyesi 26 ülkenin daimi temsilcilerinden oluşan NAC toplantısından sonra basını bilgilendiren Genel Sekreter Jaap de Hoop Scheffer, İttifak'ın Irak güvenlik birimlerini eğitecek 40 kişilik ilk ''çekirdek'' ekibinin, ''en kısa zamanda'' gönderileceğini bildirdi. 
     NATO birimlerinin, Irak geçici hükümetinin talepleri doğrultusunda eğitim görevi üstleneceklerini, Iraklı yetkililerle ve bölgedeki çokuluslu güçle kapsamlı işbirliği yapacaklarını ifade eden Scheffer, gelişmeler, gözlemler ve talepler çerçevesinde hazırlanacak bir raporun, 15 Eylül'de NAC tarafından inceleneceğini ve durum değerlendirmesi yapılacağını ifade etti. 
     Scheffer, Iraklıların eğitiminde görev alacak NATO birimlerinin bölgedeki çokuluslu güçle yakın işbirliği ve ortak koordinasyon yapacağını, ancak NAC komutasında olacağını bildirdi. 
     Scheffer, bugünkü NAC uzlaşmasının, İstanbul zirvesinde alınan kararların uygulanmasına yönelik iradeyi yansıttığını, NATO'nun Irak'ta barış, güvenlik ve istikrara katkıyı hedeflediğini belirtti. 
     ABD'nin NATO Daimi Temsilcisi Büyükelçi Nicholas Burns, İttifak tarafından görevlendirilecek 40 subayın, 8 ila 10 gün içinde bölgede olacağını bildirdi ve ''Bu, NATO bayrağının Bağdat'ta dalgalanacağı anlamına geliyor'' dedi. 
     
</TEXT>
</DOC>
