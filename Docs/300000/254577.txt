<DOC>
<DOCNO> 254577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko01.html </URL>
<DATE> 2004/07/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yatırımlardaki düşük gerçekleşmenin nedeni... 
</HEADLINE>
<TEXT>

     Bütçeden yapılacak yatırımlarda bu yılın ilk 3 ayında gerçekleşen yüzde 0.5'lik oranın, büyük ölçüde ödenek serbest bırakma oranlarının düşüklüğünden kaynaklandığı ifade ediliyor. 
     A.A muhabirinin edindiği bilgiye göre, bu yılın ilk çeyreğinde genel ve katma bütçeden yapılacak yatırımlar için, faiz dışı fazla hesabı da göz önünde tutularak ödenek serbest bırakma oranları düşük tutuldu. 
     Maliye Bakanlığı'nın yüzde 6.5'lik faiz dışı fazlayı tutturabilmek için harcamaları kontrol altında tutabilmek amacıyla serbest bırakma oranlarını düşük tutmayı tercih ettiği ifade ediliyor. 
     Bu yılın 9 aylık diliminde yatırım serbest bırakma oranlarının da yüzde 45-50 arasında kalacağı belirtilirken, ödeneklerin geri kalanının serbest bırakılmasında faiz dışı fazla hesabındaki gelişmelerin belirleyici olacağına işaret ediliyor. 
     Burada, Maliye Bakanlığı'nın faiz dışı fazla hesabında bir sapma yaşanması durumunda yatırım ödeneklerinden bir kesintiyle bunu karşılama yoluna gitme şansı olacağı ve bu opsiyonun şimdilik gerekmese de açık tutulmak istendiği vurgulanıyor. 
     
     PROJELERİN NAKİT AKIŞI 
     Serbest bırakma oranlarının düşük tutulmasının projelerin nakit akışında sorunlara neden olduğu vurgulanırken, bu durumda ya idarelerin yapımcı müteahhitlere borçlandığı ya da projenin durduğu ifade ediliyor. Ödeneklerin zamanında serbest bırakılması ile yatırımların aksamasının önüne geçilebileceği vurgulanıyor. 
     Yatırım gerçekleşmelerinin düşük kalmasında Kamu İhale Kanunu'ndan kaynaklanan sorunlar bulunduğu da kaydediliyor. 
     
</TEXT>
</DOC>
