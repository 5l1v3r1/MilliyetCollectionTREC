<DOC>
<DOCNO> 262549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur59.html </URL>
<DATE> 2004/08/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hastanenin tuvaletinde doğum yapan anne yaşamını yitirdi 
</HEADLINE>
<TEXT>

     Gaziantep SSK Bölge Hastanesi Başhekimi Opt. Dr. İbrahim Mehmet Cansunar, tuvalette doğum olayıyla ilgili olarak ailenin başvurusu üzerine, sorumlular hakkında soruşturma açtıklarını söyledi. 
     Opt. Dr. Cansunar, AA muhabirine yaptığı açıklamada, 20 yaşındaki eşi Simge Eneş'i kaybetmenin üzüntüsünü yaşayan Mehmet Eneş'in, Gaziantep SSK Bölge Hastanesi doktorları İ.H.B, S.A ve M.Ö'ün cezalandırılmasıyla ilgili Cumhuriyet Başsavcılığı'na yaptığı başvuru üzerine, kendilerinin de bu konuda sorumlular hakkında yasal işlem başlattığını bildirdi. Opt. Dr. Cansunar, şu bilgileri verdi 
     ''Olay, bize ailenin başvurusu üzerine ortaya çıktı. Biz de başvuru üzerine, hastanede kadının doğum sırasında yapılan tıbbi işlemler ve tedavi sırasında sorumluların eksiğinin olup olmadığının tespiti amacıyla soruşturma başlattık. Tüm vatandaşlarımız bundan emin olsunlar ki kusuru olan ister doktor olsun, ister diğer görevliler olsun, gerekli cezaya çarpıtılması için gereken yapılacak. Ama olayda ihmal yoksa da yapılacak bir şey yok.'' Opt. Dr. Cansunar, kuracakları bir soruşturma komisyonunun, olayda ismi geçen bütün görevlilerin ifadesine başvuracağını ve ifadelerin ardından verilecek kararın, Çalışma ve Sosyal Güvenlik Bakanlığı'na iletilip, kamuoyuna açıklanacağını da sözlerine ekledi. 
     
     OLAY 

     Eneş'in dava dilekçesinde verdiği bilgilere göre, eşi Simge Eneş, 15 Temmuz 2004 tarihinde Gaziantep SSK Bölge Hastanesi Doğum Servisi tuvaletinde doğum yaptıktan 2 saat sonra taburu edilip evine gönderildi. 6 gün evinde dinlenen Simge Eneş'in 21 Temmuz'da rahatsızlanıp, Gaziantep SSK Hastanesi'ne gelip, buradan da ''karın iltihabı'' teşhisiyle gönderildiği Özel Sani Konukoğlu Tıp Merkezi'nde 22 Temmuz'da ölmesi üzerine, Mehmet Eneş, Gaziantep SSK Hastanesi'nde görevli doktorlar İ.H.B, S.A. ve M.Ö hakkında Cumhuriyet Savcılığı'na suç duyurusunda bulunmuştu. 
     
</TEXT>
</DOC>
