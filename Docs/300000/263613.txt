<DOC>
<DOCNO> 263613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo22.html </URL>
<DATE> 2004/08/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Nobre, golü unuttu... 
</HEADLINE>
<TEXT>

     Fenerbahçe'nin Brezilyalı golcüsü Marcio Nobre'den uzun süredir gol sesi çıkmıyor. 
     Geçen sezon devre arasında transfer olduğu Fenerbahçe'de, ligin ikinci yarısına hızlı bir başlangıç yaparak attığı gollerle şampiyonlukta büyük pay sahibi olan Nobre, ligde 9 haftadır gol atamıyor. 
     Fenerbahçe'de, 2003-04 sezonunun ikinci yarısında üstüste görev yaptığı 11 maçta 12 kez rakip fileleri havalandıran Brezilyalı futbolcu, sarı-lacivertli taraftarların da büyük sevgisini kazandı. Taraftarlar, Nobre'yi çabuk benimseyerek futbolcuya sevgilerini ''Nobre, Nobre, Nobre, Marcio Nobre'' biçimindeki tezahüratlarıyla gösterdi. 
     -EN SON ADANASPOR'A 2 GOL ATTI- Nobre, geçen sezonun 27. haftadaki Adanaspor maçında attığı 2 golden sonra bir daha gol sevinci yaşayamadı. 
     Geçen sezon son 7 lig maçını golsüz tamamlayan Brezilyalı futbolcu, hazırlık döneminde geçirdiği sakatlığın ardından henüz toparlanamadı ve yeni sezonun ilk 2 haftasında da golle buluşamadı. 
     Çaykur Rizespor maçında forvette Murat'ı tercih eden ve Nobre'yi bu oyuncunun yerine 66. dakikada oyuna dahil eden teknik direktör Christoph Daum, Brezilyalı oyuncuya Samsunspor karşısında ise ilk 11'de şans tanıdı. Nobre'yi verim alamadığı için 72. dakikada oyundan çıkaran Alman teknik adam, bu dakikadan itibaren forvette Tuncay'ı görevlendirdi. 
     
</TEXT>
</DOC>
