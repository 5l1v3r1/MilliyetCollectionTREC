<DOC>
<DOCNO> 278640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/bila.html </URL>
<DATE> 2004/10/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kürt tartışması 
</HEADLINE>
<TEXT>


AB 2004 İlerleme Raporu, azınlıklar bağlamında, Kürtlerle ilgili tartışmalara neden oldu. 
AB, Kürt vatandaşlarımızı azınlık olarak görme eğiliminde. Buna ilişkin kimi ifadeler raporda yer alıyor. Azınlıkların korunması başlığı altında Lozan'a atıf da yapılarak, AB'nin yaklaşımı yansıtılıyor. 
Raporda bu tür ifadelerin yer almasına Ankara'nın direndiğini, bazı ifadeleri yumuşattığını, bazılarını değiştirdiğini biliyoruz. Ancak, bu ifadeler tümüyle rapordan çıkarılmış olmadığı gibi AB'nin yaklaşımının özünü de değiştirmiyor. Tartışmaya neden olması da bu yüzden. 
AB'nin bu eğilimine karşı yapılan değerlendirmelere bakalım 
Gerek Başbakan Erdoğan, gerek Dışişleri Bakanı Gül, Lozan'ı esas alarak Türkiye'de gayrimüslimler dışında azınlık bulunmadığını vurguladılar. Son olarak Gül, Türkiye'de Lozan'da tanımlanan gayrimüslimler dışında azınlık bulunmadığını, bütün vatandaşlarımızın kökeni ne olursa olsun eşit olduklarını, tartışmaya bile gerek olmadığını vurguladı. 
Tartışmalar içinde Alevi dernekleri de azınlık olmadıklarını, ülkenin ve Cumhuriyet'in asli unsurları olduklarını açıkladılar. 
Benzeri bir açıklama DEHAP'tan da geldi. Genel Başkan Tuncay Bakırhan, Kürtlerin azınlık değil asli kurucu unsurlar olduğunu belirtti. 

Farklar... 
Bu konuya yaklaşım farkları önemlidir. Alevilerin azınlık konumunu reddeden ve asli unsur olduklarını savunan yaklaşımlarında, dün de, bugün de ayrı bir devlet amacı ve iddiası yoktur. Aksine, Cumhuriyet'in üniter ve laik yapısının güvencesi ve destekçisi olarak ayrılıkçı bir eğilim taşımazlar. 
Kürtler açısından ise durum farklıdır. 
Elbette Kürt vatandaşlarımız arasında da ayrılıkçı eğilim taşımayan, kendini kuruluş felsefesine uygun biçimde ülkenin ve Cumhuriyet'in asli sahibi olarak gören, üniter yapıyla, ulus - devlet niteliğiyle sorunu olmayan kesimler vardır. 
Ancak, eskiden beri ayrılıkçı eğilim taşıyan ve son olarak PKK'yla birlikte yaşanan ağır terör süreci sonunda siyasallaşan bir akım bulunduğu da gerçektir. PKK'nın ortaya çıkışı ve Abdullah Öcalan'ın yakalanıp, yargılanmasına kadar geçen süreçte, amaç, bağımsız bir Kürt devleti kurmaktır. Öcalan'ın yakalandığı 1999 yılından itibaren giderek belirginleşen biçimde PKK strateji değişikliğine gitmiş ve bağımsız devlet yerine, "demokratik cumhuriyet" söylemiyle, yeni amaçlar ortaya koymuştur. Değişiklikten sonra ortaya konulan taleplerin özü, Türkiye'de Kürtlerin varlığının "iki kurucu ulustan biri" olarak kabul edilmesi ve bunun Anayasa'ya yazılmasıdır. Türkiye'nin buna göre yeniden yapılandırılmasıdır. Bugün PKK KONGRA - GEL'in de DEHAP'ın da çizgisi budur. 
DEHAP Genel Başkanı Bakırhan'ın AB'nin azınlık yaklaşımını reddetmesi buna dayanmaktadır. Azınlık konumunu geri ve yetersiz bulmakta, bunun yerine, "asli kurucu ortak" olarak Kürtlerin kabul edilmesini ve Anayasa'ya geçirilmesini talep etmektedir. Yoksa, açıklaması, "Biz azınlık değiliz, eşit vatandaşlarız" yaklaşımı değildir. Fark budur. 
Sorunun özü bu şekilde ortaya konulmadan, yapılacak tartışma havada kalır. 
AB'nin azınlık yaklaşımı gibi bu yaklaşım da Lozan'ı, Atatürk ve Cumhuriyeti'nin kuruluş felsefesini reddetmektedir. 
Bu yaklaşım, Atatürk'ün, "Türkiye Cumhuriyeti'ni kuran Türkiye halkına Türk milleti denir" tanımını ve "Türk üst kimliği"nin de reddedilmesi halidir. Dolayısıyla Atatürk'ün yeni bir ulus yaratma amacıyla başlattığı uluslaşma sürecine karşı bir uluslaşma süreci niteliğindedir. Sorunun özünü bu oluşturur. 
Bu yönünü görmemezlikten gelerek gelişmelere bakmak hem kendini hem toplumu aldatmak anlamına gelir. 
Böyle yapılsa bile müzakere sürecinde, konunun bu çıplaklığıyla tartışılması kaçınılmaz olacaktır. AB raporu, bunun ipuçlarını açık biçimde vermektedir. 



</TEXT>
</DOC>
