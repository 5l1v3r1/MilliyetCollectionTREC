<DOC>
<DOCNO> 294198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur02.html </URL>
<DATE> 2004/12/02/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Beyoğlu'nda silahlı saldırı... 4 kişi tutuklandı 
</HEADLINE>
<TEXT>

     Beyoğlu'nda husumet nedeniyle aynı aileden 4 kişinin öldüğü, 1 çocuğun da yaralandığı silahlı saldırıya ilişkin gözaltına alınan 6 kişiden 4'ü tutuklandı. 
     Asayiş Şube Müdürlüğü'ndeki işlemlerinin ardından Beyoğlu Adliyesi'ne sevk edilen Ali T, eşi Gülistan T, çocukları Sadettin T, Yaşar T. ile Ali M. ve Çocuk Şube Müdürlüğü'nde tutulan 17 yaşındaki V.T, Cumhuriyet Savcısı Yunus Akdüzen tarafından sorgulandı. 
     Bu kişilerden Ali M. serbest bırakılırken, diğer 5'i tutuklanmaları istemiyle mahkemeye sevk edildi. 
     Nöbetçi 1. Sulh Ceza Mahkemesi'nce tekrar ifadeleri alınan Gülistan T. serbest bırakıldı, Ali T, Sadettin T, Yaşar T. ve V.T. tutuklanarak cezaevine gönderildi. 
     Bu arada Ali T, cezaevine götürülmek üzere adliyeden çıkartıldığı sırada, basın mensuplarının olaya ilişkin sorularını, ''Namussuzların ve ırz düşmanlarının sonu budur'' şeklinde yanıtladı. 
     Ali T.'nin Asayiş Şube Müdürlüğü'ndeki ifadesini savcılıkta değiştirdiği, kendisinin karışmadığını savunduğu olayın, çocukları tarafından gerçekleştirildiğini söylediği öğrenildi. 
     Sadettin T. ile Yaşar T'nin de olayı üstlendikleri bildirildi. 
     Öte yandan, zanlıların adliyeye getirilişi sırasında adliye binası civarında bulunan ve Özdoğanlar ailesinin yakınları oldukları öğrenilen 11 kişi gözaltına alındı. Bu kişilerden bazılarının, Ali T'nin evinin kundaklanması olayına ilişkin ifadelerine başvurulacağı öğrenildi. 
     
</TEXT>
</DOC>
