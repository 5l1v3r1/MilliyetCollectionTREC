<DOC>
<DOCNO> 292729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/guncel/gun03.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tren gelir, hoş gelir... Türk şoförüne vız gelir 
</HEADLINE>
<TEXT>


Fotoğraflar Garbis Özatay 

Trafikte her gün yaşanan yüzlerce kaza, toplumsal bilincin oluşmasına yetmiyor. Bahçeşehir'de geçtiğimiz günlerde meydana gelen tren - tanker kazasında da ihmal, acelecilik, sorumsuzluk yine bir facianın yaşanmasına neden olmuştu. 12 Kasım'da meydana gelen bu kazanın ardından görüntülediğimiz İstanbul Küçükçekmece Yarımburgaz mevkiindeki hemzemin geçitte demiryolları tarafından her türlü tedbir alınmış, uyarı ışıkları, çanlar ve bariyerler konulmuş. Fotoğraflarda da görüldüğü gibi tren yaklaşıyor, bu nedenle kırmızı ışık yanıyor. Uyarı çanları öterek sesle uyarıyor. Karşılıklı bariyerler iniyor. Ancak sabırsız sürücüler canlarını hiçe sayıp ray üstünde "slalom" yaparcasına yollarına devam ediyor. Birkaç dakikalık bekleme yerine hem kendilerinin, hem de başkalarının yaşamlarını tehlikeye atıyor. Tabii kurala uyanlar da var. Üstelik kaybettikleri süre sadece 2 dakika. 


</TEXT>
</DOC>
