<DOC>
<DOCNO> 265562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun06.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman için soruşturma izni Yıldırım'ın elinde 
</HEADLINE>
<TEXT>


Ankara Başsavcılığı, "görevini kötüye kullandığı" gerekçesiyle TCDD Genel Müdürü Karaman hakkında soruşturma izni istedi 

ANKARA Milliyet 

Ankara Cumhuriyet Başsavcılığı, 38 kişinin yaşamını yitirdiği hızlandırılmış tren faciasında, altyapı çalışmaları tamamlanmadan seferleri başlatarak "görevini kötüye kullandığı" iddia edilen TCDD Genel Müdürü Süleyman Karaman hakkında Ulaştırma Bakanı Binali Yıldırım'dan soruşturma izni istendi. Yıldırım'ın onay vermesi lalinde, Karaman hakkında 3 yıl hapis cezası istemiyle dava açılabilecek. CHP İzmir Milletvekili Yılmaz Kaya, ÖDP ve Tüketici Hakları Derneği, Sakarya'da yaşanan tren kazasının ardından "hiçbir bilimsel ve teknik altyapı çalışması yapılmadan hızlandırılmış tren seferlerine başlandığı" iddiasıyla Başbakan Recep Tayyip Erdoğan, Ulaştırma Bakanı Binali Yıldırım ve Karaman hakkında suç duyurusunda bulunmuştu. Başvuruları birleştiren Ankara Cumhuriyet Başsavcılığı, Karaman hakkındaki soruşturma için Savcı Abbas Özden'i görevlendirdi. Özden de, Karaman hakkında Ulaştırma Bakanlığı'ndan soruşturma izni istedi. 

Dava açılabilecek 
Yıldırım, izni vermezse, başsavcılığın bu karara karşı Danıştay'a itiraz hakkı bulunuyor. İzin verilirse, Karaman hakkında, TCK'nın "görevi kötüye kullanmak" suçunu düzenleyen 240. maddesi uyarınca 1 - 3 yıla kadar hapis istemiyle dava açılabilecek. 


</TEXT>
</DOC>
