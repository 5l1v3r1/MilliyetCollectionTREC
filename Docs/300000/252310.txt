<DOC>
<DOCNO> 252310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/eko04.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireyselde 5.3 milyar liranız vergiden muaf... 
</HEADLINE>
<TEXT>


Brüt asgari ücretin geçen hafta 423 milyon liradan 444 milyona çıkarılmasıyla, bireysel emeklilik üyelerinin ödediği katkı paylarının vergi indirimine tabi olan kısmı da artmış oldu 

Ayfer Yıldız 

Bireysel emeklilik sisteminde ödenen katkı payları, maaşın yüzde 10'unu ve brüt asgari ücretin yıllık tutarını aşmamak koşuluyla gelir vergisi matrahından indirilebiliyor. 
Sistem başladığından bu yana yıllık bazda 5 milyar 76 milyon liraya denk gelen vergi avantajı, geçtiğimiz hafta asgari ücretin artırılmasıyla birlikte 5 milyar 328 milyon liraya yükseldi. Brüt 423 milyon, net 303 milyon lira olan asgari ücret, geçen hafta yüzde 5'lik artışla brüt 444 milyona, nette ise 318 milyon liraya yükseltildi. 
Yeni oranlar 1 Temmuz'dan itibaren geçerli olacak. Asgari ücret artışı yılda iki kez gerçekleştiği için bireysel emeklilik üyeleri de vergi indirimine tabi olan prim ödemelerini bu artışa göre yapacaklar. 

Kurumsal satışlar 
Bireysel emeklilik sektörü yetkilileri, temmuz itibariyle 5 milyar 328 milyon lira olan vergi avantajını Bakanlar Kurulu'nun yetkisini kullanarak, iki katına çıkarması durumunda sektördeki katılımların artacağını dile getiriyorlar. 
Sermaye Piyasası Kurulu verilerine göre, 30 Haziran itibariyle sektörde 180 bin olan sözleşme sayısının ağırlıklı olarak bireysel satışlar olduğuna dikkat çeken yetkililer, henüz büyük kurumsal satışların başlamadığını, emeklilik şirketlerinin kendi grup firmalarının ve sisteme ilgi duyan küçük grupların sisteme dahil olduğunu belirttiler. 

Teşvik artırılmalı 
Doğan Emeklilik Genel Müdürü Sinan Erengül, devletin borçlanma vadesini uzatacak, faiz oranının düşmesini sağlayacak olan emeklilik fonlarının kısa sürede büyümesi için vergi teşviklerinin artırılması gerektiğini söyledi. 
Erengül, vergi teşvik oranlarının artırılmasının üst gelir grubu ile kurumsal olarak ifade edilen işveren katkılı katılımların da hızlandıracağına değindi. Bireysel emeklilik üyelerinin yıllık vergi matrah oranlarının artışıyla ilgili olarak da Erengül, "Bireysel emeklilik üyeleri aylık katkı payı oranlarını da artırmalı" dedi. 

Yeni düzenlemede vergi teşvik oranı Eski asgari ücrette Yeni asgari ücrette Beyan edilen gelir 53.280.000.000 53.280.000.000 Ödenen katkı payı 5.328.000.000 5.328.000.000 Asgari ücretin yıllık tutarı 5.076.000.000 5.328.000.000 Beyan edilen gelirin yüzde 10'u 5.328.000.000 5.328.000.000 İndirime tabi katkı payı oranı 5.076.000.000 5.328.000.000 


</TEXT>
</DOC>
