<DOC>
<DOCNO> 286605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yazar/sazak.html </URL>
<DATE> 2004/11/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çeteye 'yardım' 
</HEADLINE>
<TEXT>


Yargıtay Başkanı Eraslan Özkaya'nın adı nedeniyle Türkiye'nin gündemini sarsan 'Çakıcı - MİT - Yargı' üçgenindeki skandal ilişkiler, İstanbul Ağır Ceza'da açılan davanın iddianamesiyle yeni bir boyut kazandı. Savcılık iddianamesinde, MİT Dış Operasyonlar Daire Başkan Yardımcısı Kaşif Kozinoğlu'da 'çeteye yardım' suçuyla 'sanık' olarak yargılanacak. 
Alaattin Çakıcı'nın kaçışında MiT'çi Kozinoğlu'nun rolü, olası bir suikastı önleme gerekçesine bağlanmış, MİT Müsteşarı Şenkal Atasagun ise Yargıtay Başkanı'nı ziyareti, 'kişisel bir olay' şeklinde açıklamıştı. 
İstanbul Cumhuriyet savcıları Nuri Çığ ve Selim Berna Atay'ın iddianamesinde olayın Çakıcı'yı kurtarma operasyonu olduğu suçlaması öne çıkıyor. 
Savcılığın tespitleri, bugüne dek daha çok Yargıtay ağırlıklı seyreden davanın MİT cephesini de sergilemektedir. 
'Alaattin Çakıcı'nın hakkında verilen hükmün temyizi ve dosyanın Yargıtay'a gönderilmesi sonrasında, bir kısım sanıklarla irtibat kurmak suretiyle verilecek kararın lehine bozulmasını ya da bu sağlanamıyorsa geciktirilmesini sağlamak maksadıyla talepte bulunduğu anlaşılmaktadır. 
Kaşif Kozinoğlu, Alaattin Çakıcı'yla dolaylı yoldan irtibata geçerek Yargıtay'da bulunan dosya konusuna dahil olmuş, sanıklar Hakkı Süha Şen, Mehmet Özbulut ve Nizamettin Özoğul'la birlikte Yargıtay'da bulunan dosyanın mahiyeti, verilecek kararın özelliği ve doğuracağı sonuçlar hakkında bazı Adalet görevlileriyle irtibat kurulmasına ve görüşmeler yapılmasına ön ayak olmuştur.' 
Savcılık bu görüşmeler sırasında Kozinoğlu'nun ilgililere kimliğini açıkladığını ve 'görevli olduğu' gerekçesiyle yardım talep ettiğini vurguladıktan sonra şu sonuca varıyor 
'Sanık Kaşif Kozinoğlu'nun suç tarihi itibariyle Milli İstihbarat Teşkilatı içerisinde görevli olduğu ve o dönemde Alaattin Çakıcı'yla ilgili konuda araştırma yapmakta olduğu, 15.6.2004 tarihli görev yazısından anlaşılmaktadır. Bu görev yazısında sanığın, devlet makamlarına bir suikast yapılacağı yönündeki 12.3.2004 tarihli ihbar üzerine bu konuyu araştırmakla görevlendirildiği, bu görevin birkaç gün içerisinde tamamlanarak söz konusu ihbarı yapan kişinin Alaattin Çakıcı olduğunun belirlendiği belirtilmektedir. 
İhbarın kapsamı, görevin konusu ve ulaşılan sonuç bakımından Teşkilat MİT görevlileri ile Alaattin Çakıcı arasında devam eden bir istihbarat ilişkisi bulunduğuna ya da bu tür bir ilişki kurulmasında devlet menfaati olduğuna ilişkin hiçbir bulgu yoktur.' 
Kozinoğlu, Yargıtay'da Çakıcı dosyasını yönlendirme girişiminin 'görev' değil, 'kişisel' olduğuna inanıyor ve 'çeteye yardım'dan dava açıyor. 
Çakıcı davası başlayınca kim bilir daha neler aydınlığa çıkacak Tabii, 'devlet sırrı' diye örtbas edilmezse 



</TEXT>
</DOC>
