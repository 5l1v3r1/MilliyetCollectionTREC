<DOC>
<DOCNO> 254778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko16.html </URL>
<DATE> 2004/07/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rona Yırcalı Ekonomideki iyileşme, halkın genel yaşamına yansımadı 
</HEADLINE>
<TEXT>

     Dış Ekonomik İlişkiler Kurulu DEİK İcra Kurulu Başkanı Rona Yırcalı, mali konulardaki açıklar ve faizlerin devam etmesinin altında, kamu düzenindeki büyük borçlanma ihtiyacının yattığını söyledi. 
     Yırcalı, yüzde 15 seviyesinde seyreden reel faizlerin yatırımcıların önünü tıkadığını savunurken, Türkiye'nin 2-3 yıl öncesine göre iyi durumda olduğunu, ancak yine de reel faizlerin çok yüksek olduğunu kaydetti. 
     Türkiye'de sorunların başında işsizliğin geldiğini ifade eden Yırcalı, her yıl 700 bin kişiye iş sahası açıldığını belirterek, ''İstatistiklere göre bir işçiye istihdam sağlanabilmesi için 50 bin dolarlık yatırıma gereksinim duyuluyor. Türkiye'nin 700 bin kişiye iş bulabilmesi için 35 milyar dolara ihtiyacı var'' dedi. 
     Yırcalı, Türkiye'ye yabancı yatırımların çekilebilmesi için yoğun çabalar harcandığına dikkat çekerken, şunları söyledi 
     ''Türkiye'deki yatırımcılar, bürokratik engeller nedeniyle dışa yöneliyor. 2004'ün ilk 5 ayında Türkiye'ye gelen yabancı yatırım 460 milyon dolar civarında. Aynı dönemde Türkiye'den dışarıya giden yatırım ise 250 milyon dolar. Gelenlerin az olduğunu söylüyoruz, ama gidenlerin de çokluğunu dikkate almak lazım. Türkiye'de yatırım yapmak isteyenlerin bürokrasiden çok büyük şikayetleri var. Kabinedeki birçok bakanın bile kendi bürokratlarını şikayet ettiğine tanık oluyoruz.'' 
     
     ''GÖSTERGELER MORAL VERDİ'' 
     Ekonomik göstergelerdeki olumlu gelişmelerin iş dünyasına moral verdiğini dile getiren Yırcalı, ''Ekonomimiz geçen yılın sonlarına doğru 15 gün arayla çok önemli terörist hareketi atlatabildi. Bu iki hareketin biri daha önce olsaydı, doların, faizin nerelere geleceğini kestirmek mümkün olmazdı. Dolayısıyla bu, iyiye doğru gidildiğinin, siyasi iktirarla birlikte ekonomik istikrarın da yerleştiğinin göstergesidir. Ancak ekonomideki iyileşme, halkın genel yaşamına yansımış değil'' diye konuştu. 
     Yırcalı, enflasyon muhasebesi uygulaması ve Türk lirasından sıfır atılması konusuna sanayiciler olarak hazır olmadıklarını ifade ederken, enflasyon muhasebesi ile ilgili iş çevrelerinin bilgi sahibi olmadıklarını vurguladı. 
     
</TEXT>
</DOC>
