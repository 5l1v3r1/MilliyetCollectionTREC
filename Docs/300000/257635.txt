<DOC>
<DOCNO> 257635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy09.html </URL>
<DATE> 2004/07/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şahin "Ölü sayısı 37'ye yükseldi.. Delillerin karartıldığını sanmıyorum" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kendisine en son ulaşan ''teyit edilmemiş bilgiye'' göre Sakarya'daki tren kazasında hayatını kaybedenlerin sayısının 37'ye yükseldiğini söyledi. 
     Görev süresi sona eren Küba'nın Ankara Büyükelçisi Miguel Andres Lamazares, Şahin'e veda ziyaretinde bulundu. 
     Şahin, makamında gerçekleşen ziyarette, gazetecilerin Sakarya'daki tren kazasıyla ilgili sorularını yanıtladı. 
     Bir gazetecinin kazadaki ölü sayısıyla ilgili çelişkili rakamlar bulunduğunu belirterek, ''Size ulaşan son rakam nedir Bir de tren seferlerinin gerekli altyapı tamamlanmadan başladığı yönünde iddialar var. Değerlendirmeniz nedir '' sorusu üzerine Şahin, kaza nedeniyle tüm ülkenin büyük üzüntü ve şok içinde bulunduğunu belirtti. 
     ''Beklemediğimiz bir kazayla karşılaştık'' diyerek sözlerini sürdüren Şahin, bakanlığının Türkiye Acil Durum Yönetimi Genel Müdürlüğü'nden de sorumlu olduğunu söyledi. 
     Şahin, şöyle devam etti 
     ''Genel Müdürlüğümüz bu konuyla ilgilendi. Bana buradan gelen bilgi notunu sizlere aktarabilirim. Bana gelen resmi bilgiye göre, kazada 36 vatandaşımız hayatını kaybetti, 81 vatandaşımız da yaralı olarak çeşitli hastanelerde tedavi altında bulunuyor. Genel Müdürlüğümüz bu konularda hemen devreye giren, tüm ilgili kurumları hemen harekete geçiren ve hemen tedbir alınmasını sağlayan, bununla sorumlu olan bir genel müdürlüktür. Tabi olayın heyecanıyla söylenmiş değişik rakamlar var, ben de takip ettim. Mesela, Bilecik Valisi 70 rakamını telaffuz etmişti. Çünkü hangimiz oraya gitsek ve o manzarayı görsek zannediyorum gördüklerimize, duyduklarımıza ve hissettiklerimize göre bir değerlendirme yapabiliriz.'' Şahin, kendisine en son gelen teyit edilmemiş bilgiye göre ölü sayısının 37'ye yükseldiğini söyledi. 
     Ölenlerin yakınlarının, yaralıların maddi ve manevi tazmin edilmesi gerektiğini vurgulayan Şahin, bu konuda hem hükümetin hem de yetkili kurumların görevlerini kısa sürede yerine getireceğini ifade etti. 

     
</TEXT>
</DOC>
