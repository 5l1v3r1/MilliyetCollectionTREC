<DOC>
<DOCNO> 297811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun15.html </URL>
<DATE> 2004/12/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Le Monde'dan 8 sayfalık Türkiye eki... 
</HEADLINE>
<TEXT>

     
     Sabetay Varol CNN TÜRK Paris 
     

17 aralık zirvesine iki gün kala Le Monde gazetesi Türkiye ilgili bir ek verdi. Sekiz sayfadan oluşan ek, ''Avrupa'nın yeni sınırı Türkiye'den mi geçiyor '' başlığını taşıyor. 
     Ekin giriş yazısında, Türkiye ile ilgili önyargılı, sabit fikirli ve yalan-yanlış çok sayıda bilgi bulunduğu ve bu eksikliklerin giderilmesi için gazetenin sözü Türk toplumunun değişik kesimlerine verme yoluna gittiği belirtiliyor. 
     
     Ekte 13 farklı yazı bulunuyor 
     Le Monde'un Türkiye ekinde 13 farklı yazı yer alıyor. Makalelerde Türk toplumunun farklı yönleri ve toplumdaki değişik görüşlere yer veriliyor. 
     Bazı yazılarda toplumun dindar kesimleri de konu alınıyor. 'AKP'nin laikleşmesi' başlığıyla verilen bir makalede iktidar partisinin Türk ve Avrupa siyasal ortamına ayak uydurmada büyük başarı gösterdiği vurgulanıyor. Yazı, AKP ile birlikte ilk kez İslamcı kökenlere sahip bir partinin, Avrupacı görüşleri savunduğunu belirtiyor. 
     
     İki Türk politikacı profili 
     Ekte, her ikisi de AKP üyesi ancak birbirlerinden farklı eğilimleri yansıtan iki politikacı tipi olarak Bülent Arınç ve Erkan Mumcu ele alınıyor. TBMM Başkanı Arınç, 'herşeye itiraz eden İslamcı' olarak tanımlanırken, Turizm ve Kültür bakanı Mumcu’dan 'AKP’ye sonradan katılan laik' şeklinde söz ediliyor. 
     
     Türk gençleri de mercek altında 
     Türk gençlerinin yaşamında eğlence, müzik dinleme, sinemaya gitme ve kitap okuma gibi kesitlerin ne kadar yer tuttuğu 'İstanbul gençliğinin 100 çiçeği' başlıklı bir yazı ile yansıtılıyor. Le Monde bu yazı aracılığı ile gençlerin kızlı-erkekli eğlenme alışkanlıklarını da aktarıyor ve İstiklal Caddesi’ndeki hareketli hayatı da değerlendirmeye çalışıyor. 
     
     Türk ekonomisindeki değişimin boyutları 
     Türk ekonomisindeki değişiklik ve reformların işlendiği kapsamlı bir yazıda özellikle enflasyon ve dış açıklarla mücadeleyi öne çıkarıyor. 'Şirketlere şok tedavisi' başlıklı yazı bu dinamik ekonominin AB ekonomisine ne katabileceğini ve ne gibi sorunlar yaratabileceğini sorguluyor. 
     
     Kürt sorunu da ele alınıyor 
     Adalet reformu ve Kürt meselesinin ele alındığı yazılar yanında, Türkiye’de AB ile bütünleşmeye karşı çıkanların ele alındığı makaleleler de Le Monde ekinde okurlara sunuluyor ve farklı kesimlerin görüşü de bu yolla aktarılmış oluyor. 
     
     Nilüfer Göle ile söyleşi 
     Ekin arka kapağında sosyolog ve araştırma direktörü Nilüfer Göle ile yapılan bir söyleşi yayınlanıyor. Söyleşide Göle, AKP’nin başarısını inceliyor ve zaman içinde geçirdiği başkalaşımı ele alıyor. 
     
</TEXT>
</DOC>
