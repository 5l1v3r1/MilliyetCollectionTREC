<DOC>
<DOCNO> 269429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko12.html </URL>
<DATE> 2004/09/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Borsa'da yatırımcılar Verheugen'in açıklamalarını takip edecek... 
</HEADLINE>
<TEXT>

     Borsa'da yatırımcılar, AB Komisyonu'nun genişlemeden sorumlu üyesi Günter Verheugen'in Türkiye'deki temasları ve yapacağı açıklamaları yakından takip edecekler. 
     Gedik Yatırım'ın haftalık değerlendirmesinde, İMKB Ulusal 100 Endeksi'nin geçen hafta yüzde 4.6 oranında yükseldiği hatırlatıldı. 
     Günter Verheugen'in gerçekleştireceği Türkiye ziyareti ve tarih verilmesi konusunda yapılacak açıklamaların bu haftanın önemli gündem konusu olacağı belirtilen raporda, şu görüşlere yer verildi 
     ''Ancak Avrupa Birliği beklentisinin olumlu ya da olumsuz olarak gerçek anlamda 6 Ekim'deki ilerleme raporundan sonra fiyatlara yansıyacağını tahmin ediyoruz. Ağustos verileri ve özellikle yüzde 1,5 artış gerçekleşen çekirdek enflasyon, beklentilerin üzerinde gelmiştir. Gerek yıl sonu hedefin tutacağına olan inanç gerekse de petrolün olumsuz etkisinin zaten öngörülmesi nedeniyle enflasyondan dolayı piyasaya bir satış gelmesini beklemiyoruz.'' Raporda, Hazine'nin bu hafta piyasaya 4,4 katrilyon liralık itfası bulunduğu ifade edilerek, şöyle denildi 
     ''Bu itfanın finansmanı için 455 gün vadeli TL cinsi ve 364 gün vadeli USD cinsinden iki tahvil ihalesi düzenlenecek. Hedef enflasyona göre Hazine'nin halen oldukça yüksek reel faiz ödediğini ve bunun da hisse senetleri piyasasına fon akışını engelleyen bir faktör olduğunu düşünüyoruz. Bu ihalelerdeki borçlanma maliyeti de, borsanın yönü üzerinde etkili olacaktır. Endeksin bulunduğu seviyelerde kar satışlarına hazırlıklı olmak gerekiyor. Bu nedenle hisse senedi seçiminin önemli olduğunu ve altı aylık mali tablolar iyi analiz edilerek hisse senedi yatırımı yapılması gerektiğini düşünüyoruz.'' 

     
</TEXT>
</DOC>
