<DOC>
<DOCNO> 282981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur18.html </URL>
<DATE> 2004/10/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kepez açıklarında batan Fransız denizaltısı ilk kez görüntülendi... 
</HEADLINE>
<TEXT>

     Çanakkale Savaşları'nda Kepez açıklarında mayına çarparak batan Fransız denizaltısı ''Joule'', belgesel yapımcısı Savaş Karakaş ve ekibi tarafından ilk kez görüntülendi. 
     Karakaş, 1 Mayıs 1915'te Kepez açıklarında mayına çarparak 29 personeliyle batan Fransız denizaltısını görüntülemeyi başardıklarını söyledi. 
     Türkiye Su Altı Arkeolojisi Vakfı TİNA tarafından desteklenen bir proje kapsamında Çanakkale Boğazı'ndaki batık denizaltıları arama ve görüntüleme çalışmalarına devam ettiklerini ifade eden Karakaş, bu kapsamda ''Detek Salvor'' adlı araştırma gemisiyle bölgeye geldiklerini belirtti. 
     Sualtı araştırmacısı Selçuk Kolay ve Enez Ediz'le dalışı gerçekleştirdiklerini anlatan Karakaş, yaklaşık 44 metre derinlikte bulunan Joule'yi, 89 yıl sonra kameralarla görüntüleyip, fotoğrafını çektiklerini, denizaltının üzerine de anı için bir plaket bıraktıklarını bildirdi. 
     Çanakkale Savaşı'nın 'Çanakkale Geçilmez' olarak tarihte yer aldığını vurgulayan Karakaş, şöyle konuştu 
     ''Savaş sırasında müttefik kuvvetleri pek çok denizaltısını Çanakkale Boğazı'nda kaybetti. Ekip olarak, Joule'yi görüntülemek için bölgeye geldik. Bu denizaltıya ilk kez dalış yapılıyor. Denizaltının 11-A mayın hattının hemen üzerinde bulunan bir mayına çarparak battığı belirtiliyordu. O dönemin haritaları incelendiğinde böyle bir hattın bulunmadığı belirlendi. Roma rakamlarıyla yazılı A-2 mayın hattı vardı. Büyük bir olasılıkla bu harfler karıştırıldı. Yaptığımız derin araştırmalar sonucunda denizaltının yerini tespit ettik ve başarılı bir çalışmayla amacımıza ulaştık.'' Karakaş, yeni hedeflerinin 1918 yılında Çanakkale Boğazı çıkışında batan bir başka denizaltı E-14'ü bulup görüntülemek olduğunu kaydetti. 
     
     JOULE DENİZALTISI 
     ''Joule'' denizaltısı 1 Mayıs 1915'te demirli bulunduğu Bozcaada açıklarından yola çıkarak Çanakkale Boğazı'na giriş yaptı. Boğazın girişini kontrol eden İngiliz zırhlı gemisi ''Agamemnon'', Joule denizaltısına ait bir torpilin yakıt deposunu buldu. Ertesi gün Türklerin yayınladığı bir telsiz mesajında boğazı zorla geçmek isteyen bir denizaltının mayına çarparak battığı bildirildi. Denizaltının içinde bulunan 29 mürettebat da hayatını kaybetti. 
     
</TEXT>
</DOC>
