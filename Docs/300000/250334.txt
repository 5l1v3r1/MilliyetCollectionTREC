<DOC>
<DOCNO> 250334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur36.html </URL>
<DATE> 2004/06/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Topuz Bunlar hep kendi dünya görüşüne uygun insan istiyor 
</HEADLINE>
<TEXT>

     CHP Grup Başkanvekili Ali Topuz, Sayıştay'a üye seçimi konusunda TBMM Başkanı Bülent Arınç ile Plan ve Bütçe Komisyonu Başkanı Sait Açba'nın iktidarın baskısı altında olduğunu ileri sürerek, ''TBMM ve Komisyon Başkanı bu baskılara boyun eğmemeliler''dedi. 
     Topuz, CHP'li Plan ve Bütçe Komisyonu üyeleri ile birlikte TBMM'de basın toplantısı düzenledi. 
     Ali Topuz, Sayıştay'a üye seçimi için Plan ve Bütçe Komisyonu'nda ''Sayıştay Başkan ve Üyeleri Ön Seçim Geçici Komisyonu'nun kurulması gerektiğini, ancak TBMM Başkanlığı'nın 6 ay önce bu talebi iletmesine karşın komisyonunun görevini yapmadığını söyledi. CHP'li 13 komisyon üyesi ile birlikte Plan ve Bütçe Komisyonu başkanlığına, komisyonun biran önce kurulması için başvuruda bulunduklarını ifade eden Topuz, şunları söyledi 
     ''6 aydır hangi gerekçelerle ele alınmadığını sorduğumuzda Komisyon Başkanı, İşler yoğun , Bakanlar ise Kanunlar da bekliyor bu da bekleyebilir yanıtını veriyorlar. Yeni çıkacak bir kanunun komisyonda bekletilmesi ile kanun gereği görev yapan bir kurumun işlerliğini engelleyecek bir işlemin yapılması aynı şey değildir. Bir yasanın bilerek ve isteyerek uygulanmasını engellemek kamusal bir suçtur. 
     Sayın Meclis Başkanı Ben görevimi yaptım diyor. Hayır siz tarafsız olmak durumundasınız. Siz yürütmenin yasama üzerine baskı kurmasına izin vermemelisiniz. TBMM Başkanı ve Komisyon Başkanı hükümetten aldığı direktife göre hareket ediyor. Komisyon Başkanı ve TBMM Başkanı bu baskılara boyun eğmemelidirler. 
     Meclis Başkanı tabii ki başkanımızdır ve kendisine saygımız vardır. Ancak, Meclis Başkanı, görevi olmayan konularda, özellikle eğitim konularında kendisini yürütmenin yerine koyup ve CHP'yi hedef alan açıklamalarda bulunuyor. Bunları yaparken asli görevini yerine getirmiyor. Bizim bu saygımızın sürmesi için meclis başkanının görevlerini yapması gerekir, aksi taktirde aynı duyguları sürdüremeyiz.'' İktidarın, bazı kurumlardaki demokratik seçimleri hazmedemediğini öne süren Topuz, ''Bu hükümetin ve özellikle Recep Tayyip Erdoğan'ın demokrasi anlayışı, parlamento aritmetiğine dayalı bir anlayıştır. Ancak bu anlayış olsa olsa demokrasiyi yeni öğrenen insanların anlayışı olabilir'' diye konuştu. 
     İktidarın, kadrolaşma konusunda toplumun sabrını taşırmaya başladığını söyleyen Topuz, gelecekte bu haksız ve usulsüz kadrolaşmalarla ilgili mutlaka yargı yolunun açılacağını kaydetti. ''Bunlar her yere kendi dünya görüşlerine uygun insanlar istiyor''diyen Topuz, iktidarın Sayıştay seçimlerine kadrolaşma hareketinin bir parçası olarak baktığını savundu. 
     Topuz, bir soru üzerine, Plan ve Bütçe Komisyonu Başkanı Sait Açba'nın kişiliği ve kimliğine saygı duyduklarını ve kendisinden kimliğine uygun bir insiyatif beklediklerini ifade etti. 
     Öte yandan, CHP'li Plan ve Bütçe Komisyonu üyelerinin, Sayıştay'a üye seçiminin komisyon gündemine alınmaması durumunda komisyon çalışmalarını protesto edebilecekleri belirtildi. 
     
</TEXT>
</DOC>
