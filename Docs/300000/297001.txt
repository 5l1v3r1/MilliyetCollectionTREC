<DOC>
<DOCNO> 297001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun23.html </URL>
<DATE> 2004/12/12/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
Saddam Hüseyin'in açlık grevinde olduğu iddia edildi... 
</HEADLINE>
<TEXT>

     Irak'ta cezaevinde bulunan devrik Devlet Başkanı Saddam Hüseyin ile eski 11 üst düzey yetkilinin, kötü muameleyi protesto için açlık grevinde oldukları öne sürüldü. 
     Eski Irak Başbakan Yardımcısı Tarık Aziz'in avukatı Bedia Arif İzzet, ''Saddam ve 11 tutuklunun, kötü muameleleri protesto etmek amacıyla Cuma günü açlık grevine başladıklarına dair elimizde sağlam bilgiler var'' dedi. 
     
     AÇLIK GREVİNDE OLAN YOK 

     Amerikan ordusu, cezaevinde bulunan Saddam Hüseyin ile açlık grevi yaptığı iddia edilen 11 eski üst düzey yetkiliden bazılarının, yemeklerini yemeyi reddetmiş olabileceklerini, ancak açlık grevinde olmadıklarını açıkladı. 
     Amerikan ordusundan Yarbay Barry Johnson, ''Saddam'la açlık grevinde olduğu iddia edilen 11 eski üst düzey yetkiliden bazıları yemeklerini yemeyi reddetmiş olabilirler, ancak açlık grevinde değiller. Atıştırıyor ve sıvı alıyorlar'' dedi. 
     Johnson, Saddam Hüseyin'in açlık grevinde olduğu yöndeki haberlerin kesinlikle doğru olmadığını söyleyerek, Saddam'ın iyi olduğunu ve bugün yemek yediğini belirtmişti. 
     Eski Irak Başbakan Yardımcısı Tarık Aziz'in avukatı Bedia Arif İzzet de Saddam Hüseyin ve 11 eski üst düzey yetkilinin kötü muameleleri protesto etmek amacıyla cuma günü açlık grevine başladığına dair ellerinde sağlam bilgiler olduğunu açıklamıştı. 
     Avukat, Uluslararası Kızılhaç Komitesi'ni, tutukluların durumu hakkında bir fikre sahip olmak için harekete geçmeye çağırmıştı. 
     
</TEXT>
</DOC>
