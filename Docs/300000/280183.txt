<DOC>
<DOCNO> 280183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/dunya/dun02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta 'Yeşil Bölge'ye intihar saldırısı 10 ölü 
</HEADLINE>
<TEXT>


DIŞ HABERLER 


Irak'ın başkenti Bağdat'ta dün Amerikan Büyükelçiliği ve Irak hükümeti binalarının bulunduğu "Yeşil Bölge"ye, Ürdünlü oldukları bildirilen 2 gencin düzenlediği intihar saldırısında 4'ü Amerikalı 6'sı Iraklı 10 kişi öldü, 20 kişi de yaralandı. Yaşamını yitiren 4 Amerikalının, özel güvenlik şirketi DynCorp çalışanı olduğu açıklandı. Saldırıda ayrıca 2 ABD Dışişleri Bakanlığı yetkilisinin de yaralandığı, durumlarının ağır olmadığı öğrenildi. Saldırıları El Kaide bağlantılı Zarkavi'nin Tevhid ve Cihad grubu üstlendi. Bağdat'ın merkezinde askeri devriye aracına düzenlenen saldırıda 1 Amerikan askeri ölürken, kentin doğusunda yola yerleştirilen bombanın patlaması sonucu 1 ABD askeri hayatını kaybetti, 2 asker de yaralandı. Ramadi'de ise Humvee aracına düzenlenen roket saldırısında 2 Amerikan askeri öldü. Saldırıda yanan araç metal yığınına döndü. 


</TEXT>
</DOC>
