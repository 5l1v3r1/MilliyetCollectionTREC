<DOC>
<DOCNO> 271176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonsiy06.html </URL>
<DATE> 2004/09/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan Halkın derdiyle dertlenen bir hükümet işbaşındadır 
</HEADLINE>
<TEXT>

     Haluk Yüksel AA 

Başbakan Recep Tayyip Erdoğan, Türkiye'nin, büyüme hızında rekora gittiğini söyledi. 
     Erdoğan, bir süre önce vefat eden AK Parti Kütahya Milletvekili Halil İbrahim Yılmaz'ın adının verildiği ''Kütahya Kent Ormanı''nın açılışında, 16 bin dönümlük arazide kurulan ormanın, ''Bugüne kadar yasak, bugünden sonra ise sahipleri olan halkının hizmetinde'' olduğunu belirterek, ormanı korumanın halka düştüğünü bildirdi. 
     Kütahyalılar'ın artık kent ormanı içindeki bisiklet ve yürüyüş yollarından, piknik alanlarından istifade edeceğini belirten Erdoğan, ''Benim sizlerden istirhamım şudur ne olur bu ormana sahip çıkın. Ama, sahip çıkarken hani bazılarının severken öldürmesi var ya, ormanımızı severken öldürmeyin, yakmayın, katletmeyin'' dedi. Hükümet olarak çalışmalarının hızla devam ettiğini, duble yolların yapımının sürdüğünü, trafik kazalarında artık devamlı bir düşüş olduğunu anlatan Erdoğan, bununla da kalmadıklarını, Kütahya'nın yakında doğalgaza kavuşacağını ve Türkiye'nin havası en kirli illerinden biri olan Kütahya'nın, bu durumdan kurtulacağını kaydetti. 
     Yarın öğrencilerin sıralarının üzerinde yine ücretsiz kitaplarını bulacaklarını ifade eden Erdoğan,''Peki daha önce niye olmuyordu Olurdu tabi, niye olmasın. Ama biliyorsunuz, hortumlar bir yerlere bağlı olduğu için, bunlara imkan olmuyordu. Halbuki, Türkiye Cumhuriyeti demokratik, laik, sosyal bir hukuk devletiydi. Fakir fukaranın çocuğu hani benim kitabım diye ağlayıp duruyordu. Ondan sonra biz Türkiye'nin okuma-yazma oranı niye bu kadar düşük diye konuşup duruyorduk. Sen imkanı hazırlamazsan, zemini hazırlamazsan tabiki düşük olacak'' diye konuştu. Bugünse bakan arkadaşları ve kendisinin eğitime yeni kazandırılan okulların, eğitim kurumlarının açılışına yetişemediklerine dikkati çeken Erdoğan, büyük bir gelişme yaşandığını, kısa zamanda sorunların tamamen çözüleceğini söyledi. 
     
     MUHTAÇ AİLELERE 1.2 MİLYON TON KÖMÜR 

     Bu yıl bir adım daha atarak, geçen yıl yardıma muhtaç ailelere dağıttıkları 700 bin ton kömürü 1 milyon 200 bin tona çıkardıklarını kaydeden Erdoğan, ''Halkının derdiyle dertlenen bir hükümet işbaşındadır. Bunu böyle bilmenizi istiyorum'' dedi. Bu yıl üniversitelerde öğrencilerin tamamına yakınına burs ve kredi vereceklerini belirten Erdoğan, gençliğe daha fazla katkı sağlamak istediklerini, bu çerçevede burs miktarını artıracaklarını bildirdi. 
     
     ''TÜRKİYE, BÜYÜME HIZINDA REKORA GİDİYOR'' 

     Törene katılanlardan bazılarının ''İş istiyoruz'' diye bağırmaları üzerine Erdoğan, şöyle konuştu 
     ''Ben size Kütahya meydanında iki kere konuştum. Ne dedim size, dedim ki bizden bir yıl hiçbir şey beklemeyin. Üçüncü yılın sonunda, birşeylerin olduğunu görmeye başlayacaksınız. Enflasyon yüzde 30'daydı. Şimdi enflasyon nerde. Bak, yüzde 12'lerin altında. Türkiye, büyüme hızında rekora gidiyor. Hamdolsun büyüyen bir Türkiye var. Göreve geldiğimizde, Türkiye iç borçlanmada yüzde 69 faiz ödüyordu. Şimdi bu yüzde 23-24'e düştü. Aradaki fark yüzde 45. Bu yüzde 45 fark kimin cebinden çıkıyordu Benim halkımın cebinden çıkıyordu. Ama şimdi, bu para sizin cebinizden çıkmıyor. Cebinizde duruyor. İşte, size iktidarımızın kazandırdığı budur, enflasyondan kazandığınızdır. O canavardan biz sizi kurtardık. Bu çok önemli. Adeta güneş karşısındaki kartopu nasıl erimeye mahkumsa, bu enflasyon canavarı karşısında da cebinizdeki para böyle eriyordu. Şimdi ama, erimiyor. Niye Bundan sizi koruma altına aldık da onun için. İnşallah her tarafta bolluk bereket devam ediyor. Bu artarak devam edecek, Yeter ki çalışalım, azmedelim. Bunların önünde hiçbir şey dayanmaz.'' Konuşmaların ardından Çevre ve Orman Bakanı Osman Pepe ile kent ormanının açılışını yapan Erdoğan, günün anısına bir ladin fidanı dikti. 
     
</TEXT>
</DOC>
