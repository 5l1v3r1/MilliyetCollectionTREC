<DOC>
<DOCNO> 278512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur61.html </URL>
<DATE> 2004/10/08/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
216 yolculu Onur Air'in uçağı pistten çıktı .. 
</HEADLINE>
<TEXT>

     Onur Air'in Zürih-İstanbul seferini yapan Airbus 300 tipi yolcu uçağı, Atatürk Havalimanı'na iniş yaptıktan sonra park yerine giderken pistten çıkarak çamura saplandı. 
     A.A muhabirinin aldığı bilgiye göre, 216 yolcusuyla Atatürk Havalimanı'na saat 16.10'da inişe geçen 5114 sefer sayılı Airbus 300 tipi ''Pınar'' adlı yolcu uçağı, inişin ardından park yerine giderken 06-24 pistinden çıktı. 
     Pistin yaklaşık 20 metre dışına çıkan uçağın tekerlekleri çamura saplandı. Olaydan sonra yolcuları tahliye edilen uçağı piste çekme çalışmaları başladı. 
     Yolcular, uçağın indikten sonra hızını alamadığını ve dönüş sırasında pistten çıkarak büyük bir gürültüyle çamura saplandığını söyledi. 
     
     ONUR AIR'İN AÇIKLAMASI 

     Onur Air, Zürih-İstanbul uçağının, piste inişi sırasında su yastığı oluşması nedeniyle pist yanından dışarıya çıkarak toprak zeminde durduğunu bildirdi. 
     Onur Air'den yapılan açıklamada, Zürih-İstanbul seferini yapan A-300 tipi uçağın saat 16.05'te Atatürk Havalimanı 06-24 numaralı pistine inişi sırasında, ''Aqua Planing'' adı verilen su yastığı oluşması nedeniyle pist yanından bir uçak boyu kadar dışarıya çıkarak toprak zeminde durduğu belirtildi. 
     Açıklamada, şöyle denildi 
     ''Uçakta bulunan 216 yolcu normal yolla tahliye edilmiş ve ciddi hasarı bulunmayan uçağımızın birkaç saat içerisinde pistten çekilmesi için gerekli işlemler başlatılmıştır. 
     Uçağın öğretmen kaptan pilotu İrfan Gürgü, uçağın su yastığı nedeniyle normal frenleme ile duramayacağını gördüğünde bilinçli olarak pist kenarına yönelmiş ve sonrasında da tüm yolcuların kabin ekibi tarafından en kısa sürede tahliye işlemleri gerçekleştirilmiştir.'' 
     
</TEXT>
</DOC>
