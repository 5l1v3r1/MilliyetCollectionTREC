<DOC>
<DOCNO> 267133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/soneko01.html </URL>
<DATE> 2004/08/28/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Dış ticaret açığı 20 milyar dolara dayandı 
</HEADLINE>
<TEXT>

     Yılın ilk yedi ayında dış ticaret açığı geçen yılın aynı dönemine göre yüzde 73.6 artarak 19 milyar 419 milyon dolara yükseldi. 
     DİE'nin açıkladığı rakamlara göre bu yılın temmuz ayında ihracat, geçen yılın aynı ayına kıyasla yüzde 27.6 artarak 5 milyar 406 milyon dolar, ithalat ise yüzde 36.8 oranında artarak 8 milyar 577 milyon dolar oldu. 
     Dış ticaret açığı ise yüzde 56.1 oranında artarak 3 milyar 170 milyon doları buldu. 
     
     Yedi aylık açık 20 milyar dolar 
     Bu yılın ocak-temmuz döneminde ise ihracat yüzde 32.7 artarak 34 milyar 406 milyon dolar, ithalat yüzde 45.1 artarak milyar 825 milyon dolar olarak gerçekleşti. 
     2003 yılı ocak-temmuz döneminde 11 milyar 185 milyon dolar olan dış ticaret açığı da, 2004 yılı ocak-temmuz döneminde yüzde 73.6 artarak 19 milyar 419 milyon dolar oldu. 
     
     İhracat ithalatı 'karşılayamıyor' 
     Bu arada son veriler, ihracatın ithalatı karşılama oranının hem aylık hem de 7 aylık bazda düştüğünü ortaya koydu. 
     Dış ticaret rakamlarına göre, geçen yılın Temmuz ayında yüzde 67.6 olan ihracatın ithalatı karşılama oranı, bu yıl yüzde 63'e düştü. Aynı şekilde geçen yılın 7 ayında yüzde 69.9 olan ihracatın ithalatı karşılama oranı, bu yılın aynı döneminde yüzde 63.9'a geriledi. 
     
     İhracatta imalat sanayi önde 
     Temmuz ayı ihracat artışında imalat sanayi ürünleri, ithalat artışında ise tüketim malları başı çekti. 
     Temmuz'da bir önceki yılın aynı ayına göre, imalat sanayi ürünleri ihracatı yüzde 27.9, tarım ve ormancılık ürün ihracatı yüzde 21.5, madencilik ve taşocakçılığı ürünleri ihracatı da yüzde 15 arttı. Balıkçılık ihracatı ise yüzde 27.3 geriledi. 
     İhracat artışı sermaye mallarında yüzde 12.4, ara mallarda yüzde 38.7, tüketim mallarında ise yüzde 48.6 olarak hesaplandı. 
     
     Tüketim malı ithalatı ikiye katladı 
     Söz konusu ayda ithalatta ise tüketim malları yüzde 99, sermaye malları yüzde 54, ara malları ithalatı yüzde 25 oranında artış kaydetti. 
     Tarım ve ormancılık ithalatı yüzde 6.6 gerilerken, balıkçılık ithalatı yüzde 135.9, madencilik ve taşocakçılığı ithalatı yüzde 24.7,imalat yüzde 40 oranında arttı. 
     
</TEXT>
</DOC>
