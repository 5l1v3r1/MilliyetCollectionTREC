<DOC>
<DOCNO> 291809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur06.html </URL>
<DATE> 2004/11/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sürücülere" kış" uyarısı... 
</HEADLINE>
<TEXT>

     Trafikten sorumlu Emniyet Genel Müdür Yardımcısı Abdullah Bolcu, kar yağışının yurdun bir çok yerinde etkili olduğunu belirterek, sürücülere araçlarının bakımlarını yaptırmalarını ve gerekmedikçe gece trafiğe çıkmamalarını önerdi. 
     AA muhabirine açıklama yapan Bolcu, yağışlı havanın etkisini göstermesiyle sürücülerin, araçlarını kış koşullarına hazırlamaları gerektiğini söyledi. 
     Sürücülerin araçlarında takoz, zincir ve çekme halatı bulundurmaları ve mümkünse kış tipi lastik kullanılması gerektiğini vurgulayan Bolcu, kar tipi lastiklerin yeterli olmadığı durumlarda sürücülerin zincir takmalarının yararlı olacağını belirtti. Çivili lastiklerin buzda, vakumlu lastiklerin ise kar kalınlığı 10 santimetreyi geçmeyen yollarda etkili olacağını söyleyen Bolcu şunları kaydetti 
     ''Sürücü karlı alanı vakumlu lastikle geçebilirse mesele yok. Ancak onun da kapasitesi bellidir. Kar kalınlığı 10 santimetreyi aşan yolları vakumlu lastikle geçemezsiniz, muhakkak zincir takılması gerekmektedir. 
     Vakumlu lastikler, daha çok gizli buzlanma ve zeminde kar bulunmadığı yollarda faydalıdır. Şayet zeminde kar varsa vakumlu lastikler aracı zorlar.'' Sürücüleri kışın yağışlı gecelerde gerekmedikçe araç kullanmamalarını tavsiye eden Bolcu, ''Özellikle yüksek kesimlerde kar yağışı ve gizli buzlanma olacağı için sürücüler gece araç kullanmamalı'' dedi. 
     
     ''DONAN CAMA SICAK SU DÖKMEYİN'' 
     AA muhabirinin derlediği bilgiye göre, araçların kış mevsimine hazırlanırken radyatörün donma ihtimaline karşı antifriz ilave edilmesi, motor yağı seviyesine bakılması, frenler, silecekler, kalorifer, klima, havalandırma ve rezistansın iyi durumda olduğunun kontrol edilmesi gerekiyor. 
     Ayrıca kışın daha fazla çalışacağı için otomobilin aküsü, elektrik şarj ve marş dinamolarının da kontrolden geçirilmesi önem taşıyor. 
     Havaların soğumasıyla camların zaman zaman buz tutacağını anımsatan yetkililer, çözülmesi için camlara sıcak su dökmek yerine, musluk suyu öneriyorlar. Musluk suyunun ''iyi bir buz çözücü'' olduğunu ifade eden yetkililer, sıcak su kullanılması halinde camın kırılabileceğine dikkati çekiyorlar. 
     Otomobillerin kapı kilitlerinin donması da kış aylarında sıkça karşılaşılan sorunların başında geliyor. Bu durumda sürücünün buz çözücü sprey kullanması ya da anahtarı çakmak kullanarak ısıtması öneriliyor. Camların antifriz ile silinmesi de camın dışının donmasını engelliyor. Aracın içerisindeki buğulanmayı önlemek için yine sprey kullanılmasını tavsiye eden yetkililer, camın içeriden sıvı deterjanla silinmesinin de işe yarayabileceğini belirtiyorlar. 
     Kış aylarının özellikle aşırı soğuk günlerinde aracın el freninin kesinlikle çekilmemesi gerekiyor. Fren çekili unutulur ve donarsa aracı arkadan ve önden iterek sıkışan frenin açılması, bununda işe yaramadığı durumlarda fren sistemine sıcak su dökülmesi yeterli oluyor. 
     
     KIŞ AYLARINDA LASTİK KULLANIMI 
     Karlı havalarda lastiklerin, aracın kontrolü ve kazaların önlenmesi bakımından hayati önem taşıdığını belirten yetkililere göre, öncelikle lastik diş derinliği 1.5 milimetrenin altındaki lastiklerin kullanılmaması gerekiyor. Yeni takılan lastiklerin ise ''yolu daha çok tutacağı'' yanlış inancıyla kesinlikle hava basınçları düşürülmemesi gerektiği ifade ediliyor. 
     Lastik havalarının düşürülmesinin aracın daha fazla kaymasına neden olacağını belirten uzmanlar, şayet kış lastikleri yoksa, karlı havalarda aracın çeker akslarına zincir takarak çekişinin arttırılabileceğini belirtiyor. Ancak arabaya zarar vermemesi için kar olmayan zeminde zincirin sökülmesi gerekiyor. 
     Buzlu zeminde kış lastiklerinin bile aracı kaydırabileceği belirtilirken, bu durumda çivili kış lastiklerinin kullanımının buzlu zeminde daha iyi yol tutuşu vereceği ifade ediliyor. Ayrıca lastiklerin 15 günde bir doğru ölçen bir hava saati ile ölçülmesinin, lastiklerden en iyi performansın alınmasında yardımcı olacağı belirtiliyor. 
     
     ''ARABANIZI RAHAT AYAKKABI İLE KULLANIN'' 
     Otomobillerde yapılacak kış şartları değişikliklerinin yanı sıra sürücülerin dikkat etmesi gereken noktaların başında rahat otomobil kullanımı geliyor. Yetkililer, kış aylarında sürücülerin soğuktan korunmak için kat kat giyindiğini ve araç içerisinde rahat hareket edemedikleri belirterek, hareketi etkilemeyecek kıyafet giyilmesini öneriyor. Ayrıca altı ıslak, kalın ve geniş ayakkabılarla araba kullanılmasının gaz-fren senkronizasyonu bozabileceğine işaret ediliyor. 
     Kış aylarında otomobillerde zincir, takoz, çekme halatı, ilk yardım malzemelerinin yanı sıra, yedek su bulundurulması, ilave paspas veya gazete serilmesi ayak altında toplanmaması için gazete ve paspasın sabitlenmesi ve farların sürüş esnasında açık bırakılması da tavsiye edilen konular arasında yer alıyor. 
     Trafik uzmanları, kazaları önlemeye yönelik bütün bu tedbirlerin başında yavaş gidilmesini ve hız kurallarına uyulmasını, özellikle karlı havalarda takip mesafesinin her zamankinden daha uzun tutulmasını öneriyorlar. 
     
</TEXT>
</DOC>
