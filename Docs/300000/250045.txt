<DOC>
<DOCNO> 250045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur27.html </URL>
<DATE> 2004/06/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Vali Güler Kanunsuz NATO eylemlerine izin verilmeyecek 
</HEADLINE>
<TEXT>

     İstanbul Valisi Muammer Güler, bazı sivil toplum örgütlerinin İstanbul Valiliği'nden izin almadığı halde gösteri ve toplantı yürüyüşü için çağrı yaptığını belirterek, ''Bu çağrılar kanunsuzdur. Valiliğin belirlediği yerler dışında herhangi bir yerde toplantı ve basın açıklaması yapılması mümkün değildir'' dedi. 
     Güler, Vali Yardımcısı Ergün Güngör ve Emniyet Müdürü Celalettin Cerrah ile İstanbul Emniyet Müdürlüğü'nde düzenlediği basın toplantısında, 28-29 Haziran'da yapılacak olan NATO Zirvesi ile ilgili açıklamalar yaptı. 
     Vatandaşların zirveye ilişkin çok sayıda soru yönelttiğini, ayrıca bazı konuların da yanlış anlaşıldığını belirten Güler, bu konuda yeniden bilgilendirme yapma gereği duyduğunu söyledi. 
     Güler, otellerin yer aldığı ve bariyerlerle kapatılan 2 No'lu güvenlik bölgesi içindeki Mim Kemal Öke, Eytem ve Teşvikiye caddelerinde ev ve işyeri bulunan vatandaşlar ile müşterilerinin kendi kimlik belgeleriyle bölgeye girebileceklerini, onlar için özel bir kimlik kartı çıkarılmadığını bildirdi. 
     İstanbullular'a zirve boyunca özel araçlarını kullanmamalarını önerdiklerini ifade eden Güler, ancak ev ve işyerlerine özel araçlarıyla gidecek olanlardan, kapatılacak cadde ve sokakları gözönünde bulundurarak şimdiden güzergahlarını planlamalarını istedi. 
     
     ''BOĞAZ TRAFİĞİ VE KÖPRÜLER AÇIK'' 

     Güler, boğaz trafiğinin kesinlikle kapalı olmadığını, söz konusu yasaklamanın tehlikeli yük taşıyan gemiler için olduğunu belirterek, şu bilgileri verdi 
     ''Kuru yük ve yolcu gemileri için kontrollü geçiş söz konusu olacak. Ama boğaz taşımacılığına herhangi bir kısıtlama getirilmemiştir. Sadece Barbaros ve Ortaköy iskeleleri kapalı, diğer bütün iskeleler açık olacaktır. Türkiye Denizcilik İşletmeleri sefer sayılarını artıracak. Sahil yolu kapalı olduğu için arabalı vapurlara da araç alınmayacak. Boğaz köprüleri açık olacak ve bir kısıtlama söz konusu olmayacak. Metronun da sadece Taksim-Mecidiyeköy hattı kapalı, diğer hatları açıktır.'' Vali Güler, sahil yolunun da 27-29 Haziran'da kapalı olacağını, 28'inde ise kontrollü olarak trafik verileceğini belirterek, ''Günlük hayatı en az şekilde etkileyecek tedbir planlaması yaptık'' dedi. 
     
     SİVİL TOPLUM ÖRGÜTLERİNE UYARI 

     Son günlerde bazı sivil toplum örgütlerinin valilikten herhangi bir izin almadıkları halde ayın 27'sinde toplantı ve gösteri yürüyüşü için çağrı yaptığını hatırlatan Güler, İstanbul Valiliği'nin Avrupa Yakası'nda Çağlayan Meydanı, Anadolu Yakası'nda da Beykoz Çayırı dışında belirlediği toplantı ve yürüyüş alanı bulunmadığını söyledi. 
     Güler, ayrıca valilikçe Avrupa Yakası'nda 19 ayrı yerde basın açıklaması için yerler tespit edildiğini belirterek, ''Aksaray Metro'da, Vatan Caddesi'nde toplanılmasına ilişkin çağrılar kanunsuzdur. Bunların dışında herhangi bir yerde toplantı yapılması, basın açıklaması yapılması mümkün değildir'' dedi. 
     İnsan hak ve özgürlüklerinin uluslararası toplumun ortak değerleri olduğunu ve bu özgürlüklerin kullanılmasını toplumsal ve siyasal düzenin en temel değeri olarak gördüğünü ifade eden Güler, şunları kaydetti 
     ''Demokratik hakların kullanılmasına 'evet', protesto gösterilerine 'evet', ancak kanunsuz eyleme, şiddet eylemlerine kesinlikle 'hayır'. Hiçbir kanunsuz eyleme kesinlikle izin verilmeyecek, kanuni gereği yapılacaktır. İzin alınmamış alanlarda toplantıya çağrı da kanunlara göre özel bir suç teşkil etmektedir. Vatandaşlarımızı bu konuda özellikle dikkatli olmaya davet ediyorum.'' 
     
     ''İLLEGAL KURULUŞLAR PROVOKE EDECEK'' 

     Vali Güler, Türkiye'nin itibarı ve İstanbul'un prestijine zarar verecek davranışlarda bulunulmamasını da isteyerek, bu tip eylemlerin günlük hayatın işleyişini son derecede sıkıntıya sokacağını söyledi. 
     Bu tür kanunsuz toplantıların bazı illegal kuruluşlar tarafından da provoke edileceği konusunda istihbari duyumlar aldıklarını belirten Güler, ''Bu kalabalıklardan istifade ederek belli kanunsuz eylemler gerçekleştirmek isteyenler olacaktır. Bu konuda da duyarlı olmaya çağırıyorum'' dedi. 
     Basın mensuplarının sorularını da cevaplandıran Vali Güler, bir gazetecinin ''Havalimanı bağlantılı TEM Otoyolu'ndaki ek şerit çalışmaları zirve tarihine yetişecek mi '' diye sorması üzerine, ''Karayolları'nın şu anda şerit ilavesine ilişkin çalışmalarının 3-5 günde bitmesi mümkün değil. Ancak bakım onarım çalışmaları bitirilmeye çalışılacaktır'' dedi. 
     Güler, eylem yapılacak yerlere çocuklarıyla gelen aileler için ne gibi uygulamaların yapılacağına ilişkin bir soruyu da, ''Kanunsuz olarak belirtilen toplantı alanlarına izin verilmeyecektir. Kaldı ki çocukların da bu işe karıştırılmasının hiç uygun olmadığını, ahlaken de uygun olmadığını belirtmek istiyorum. Bu bir demokratik hakkın kullanımı değil, demokratik hakları zora sokmaktır. Şiddet eylemlerinin de demokraside yeri yoktur'' şeklinde yanıtladı. 
     NATO Zirvesi'nin İstanbul için bir prestij olduğunu belirten Güler, ''Tekrar ediyorum, Türkiye'nin itibarına, İstanbul'un prestijine zarar verecek eylemlerdir. Bu zirvenin sağlıklı şekilde yürümesi, demokratik hakların da, özgürlüklerin de kullanılmasına herhangi bir kısıtlama getirilmemesi gibi bir denge içerisinde davranıyoruz'' dedi. 
     Güler, belirlenen güzergahlarla ilgili herhangi bir değişiklik olması halinde bunun duyurulacağını belirterek, ''Sağduyu ile bu işi en iyi şekilde başaracağımıza inanıyorum'' şeklinde konuştu. 
     Güler, basın toplantısının ardından ilçe kaymakamlarının da katıldığı İl Güvenlik Kurulu Toplantısı'na katıldı. 
     
</TEXT>
</DOC>
