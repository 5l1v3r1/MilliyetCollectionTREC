<DOC>
<DOCNO> 291199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur16.html </URL>
<DATE> 2004/11/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İntikam için parmağını satırla kestiler 
</HEADLINE>
<TEXT>

     Ceyhun KÖSE-Ercan VARDAR DHA 

BURSA'da, 2 ay önce meydana gelen bir kavgada kendisini döven Serkan Batmaz ile karşılaşan Ali Sağlık, dayak olayının intikamını satırla aldı. Batmaz'ın sol el serçe parmağını satırla kesen çeşitli suçlardan sabıkalı Ali Sağlık, polis tarafından yakalandı. 
     Merkez Yıldırım ilçesinde yaklaşık 2 ay önce ailesiyle birlikte bir yakınının düğününe giden 17 yaşındaki Serkan Batmaz, burada kız arkadaşına laf attığını öne sürdüğü Ali Sağlık ile tartışmaya başladı. 
     Batmaz, yanındaki arkadaşlarıyla birlikte, Sağlık'ı dövdü. Polise yansımayan ilk olaydan sonra yeni olay 2 gün önce meydana geldi ve iddiaya göre şöyle gelişti Serkan Batmaz'ın Yavuz Selim Mahallesi'nde dolaştığını gören Ali Sağlık, evine giderek mutfaktan bir satır aldı. 
     Tekrar dışarıya çıkan Sağlık, 2 ay önce yediği dayağın intikamını almak için takip ettiği Batmaz'ı boş bir araziye götürerek burada ekmek yapmak için kullanılan tandırın içine soktu. Çeşitli suçlardan da sabıkası olan Sağlık, bir taşın üzerine koyduğu Batmaz'ın serçe parmağını satırla kestikten sonra kayıplara karıştı. 
     Olayın ardından Yüksek İhtisas Hastanesi'ne giden Batmaz, hastane polisine, kortuğu için yalan ifade verdi. Buradaki ifadesinde, kendisinin tanımadığı 4 kişi tarafından sıkıştırılarak parası istendiğini ve bu şahısların bıçaklı saldırısına uğradığını öne sürdü. Batmaz, parası olmadığı için parmağını kesen sanıkların kaçtığını söyledi. Ancak, doktor raporuna göre kopan parmağın bıçakla yaralama olmadığı ortaya çıktı. Polis tarafından tekrar sorgulanan yaralı genç, ilk ifadesini değiştirerek parmağının 2 ay önce kavga ettiği ve soyadını bilmediği Ali isimli 1 kişi tarafından kesildiğini açıkladı. 
     Polis, saldırganın kimliğini, sanık arşivlerini tek tek incelettiği Batmaz'ın teşhisi üzerine belirledi. Polis tarafından yakalanan Ali Sağlık, gözaltına alındı. Emniyet Müdürlüğü'ne götürülen Ali Sağlık, Adam yaralamak' suçundan adliyeye çıkartılacak. 
     
</TEXT>
</DOC>
