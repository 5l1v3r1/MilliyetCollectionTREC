<DOC>
<DOCNO> 271169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko12.html </URL>
<DATE> 2004/09/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ATO Başkanı Türkiye bir günde 100 milyon dolar faiz ödüyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye'nin bir günde 100 milyon dolar faiz ödediğini belirterek, ''400 ilçemize l00 milyon dolar para aktarabilseydik bugün Türkiye'yi kimse tanıyamazdı'' dedi. 
     Aygün, Nevşehir'in Ürgüp İlçesi'nde belediye tarafından bu yıl 4'üncüsü gerçekleştirilen Bağbozumu Festivali'nde, gazetecilere yaptığı açıklamada, Türkiye'nin öncelikli olarak faiz sarmalından kurtulması gerektiğini kaydetti. 
     Türkiye'nin son 20 yılda 397 milyar dolar dış borç faizi ödediğini ifade eden Aygün, şöyle konuştu 
     ''Türkiye bir günde l00 milyon dolar faiz ödüyor. 400 ilçemize l00 milyon dolar para aktarabilseydik bugün Türkiye'yi kimse tanıyamazdı. Türkiye'nin faiz sarmalından kurtulması çok basit. Türkiye borcun ana parasını öderse faizi de kalmaz. Ana parayı ödemek için de bol bol üretmek lazım. Ama ithal ikameli politikalarla değil, ihraç ikameli politikalarla, yerli malı üretme ve yerli malı kullanımı politikası ile bu gerçekleşebilir. O faizler Türkiye'nin boynuna sarılı olduğu müddetçe sıkıntı yaşarız.'' 
     
     ''TÜRKİYE GÜMRÜK BİRLİĞİ'NDEN ÇIKSIN'' 
     Türkiye'nin Gümrük Birliği'nde bir an önce çıkması gerektiğini dile getiren Aygün, şunları kaydetti 
     ''Türkiye'nin Gümrük Birliği'nden çıkması gerekir. Türkiye'nin Gümrük Birliği'ne girmiş olması demek 3. ülkeler ile ticaret yapmamızın kısıtlanması demek. Sadece Avrupa ile ticaret yapabilirsiniz deniyor. Gümrük Birliği'ne girdiğimiz günden beri Türkiye'nin borçları büyüdü. Türkiye'nin l995 deki iç ve dış borcu 40-45 milyar dolardı. Bugünlerde 350 milyar doları aştı. Son l0 yılda 250 milyar dolar faiz ödedik. Gümrük Birliği'nin buna etkisi l50 milyar dolardır. Bu yüzden Gümrük Birliği gözden geçirilmeli. Hükümet, aralık ayında AB için tarih alamaz ise Gümrük Birliği'nden kesinlikle çıkmalı. AB ile serbest ticaret anlaşması yapmamız gerekir. Bütün dünyaya açılmamız gerekir.'' 
     
     ''İŞSİZLİĞİN PANZEHİRİ ÜRETİM'' 
     Türkiye'nin en büyük sorununun işsizlik olduğuna dikkati çeken Aygün, ''İşsizliğin panzeri üretimdir. Üretmek için de üretimin önündeki engellerin kaldırılması lazım. Üretimde kullanılan elektrik pahalı. Asgari ücret çok düşük. Gelir Vergisi oranları çok yüksek, kayıtdışı ekonomi çok fazla. Devlet, kayıtlının üzerine gidiyor ama hiç bir zaman kayıtdışını kayıt altına almaya çalışmıyor. Hükümet bu konularda ciddi atılımlar yapmalı'' dedi. 
     Başbakan Recep Tayyip Erdoğan'ın, her işletme sahibinin bir işsize istihdam yaratması halinde işsizliğin ortadan kaldırılabileceği önerisini anımsatan Aygün, ''Bu iş öyle basit değil. Önce ekonomik şartları düzeltmemiz lazım, gerekiyorsa ikişer işsiz alırız, işsizliği tamamen ortadan kaldırırız. Ama zaten ekonominin bu pürüzlü ortamında işçi çıkartma durumunda kalan bir firmaya bir eleman daha alması biraz zor görünüyor'' diye konuştu. 
     
</TEXT>
</DOC>
