<DOC>
<DOCNO> 283357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun02.html </URL>
<DATE> 2004/10/26/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Castro düşmesinden sonra ilk kez televizyona çıktı... 
</HEADLINE>
<TEXT>

     Küba lideri Fidel Castro, geçen hafta ayağının takılıp düşmesi ve dizinden operasyon geçirmesinden sonra, ilk kez televizyona çıktı. 
     Küba'daki AFP muhabiri, düşme sonucu kolundan da yaralanan 78 yaşındaki Castro'nun, Küba devlet televizyonundaki "Yuvarlak Masa" adlı programa koluna eşarp sarmış halde katıldığını aktardı. 
     Muhabir, masada otururken görülen Castro'nun alçıda olması gereken sağ bacağının görünmediğini ve programda, "40 yıldır Washington'un ekonomik ve siyasi ambargo aracılığıyla Küba'ya uyguladığı Amerikan İmparatorluk entrikalarının işe yaramadığını göstermenin önemli olduğunu" söylediğini belirtti. 
     Stüdyo programına rejimin birçok üst düzey yetkilisinin katıldığını da belirten AFP muhabiri, Castro'nun "gayet iyi göründüğünü" de ekledi. 
     Bu arada Küba hükümeti, Amerikan dolarının Küba'daki ticari işlemlerde kullanılmasının 8 Kasım'dan itibaren durdurulacağını açıkladı. 
     Castro, Merkez Bankası bildirisini televizyonda okuyarak, "Şu anda, 8 Kasım'dan itibaren resmen ulusal para pesonun bütün ulusal topraklarda Amerikan dolarının yerine geçtiğini ilan ediyoruz" ifadesini kullandı. 
     
</TEXT>
</DOC>
