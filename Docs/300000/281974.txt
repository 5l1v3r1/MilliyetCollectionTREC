<DOC>
<DOCNO> 281974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur52.html </URL>
<DATE> 2004/10/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Zapsu Türkiye daha yaşanabilir bir ülke haline geldi 
</HEADLINE>
<TEXT>

     Başbakan Danışmanı Cüneyt Zapsu, Türkiye'de Avrupa Birliği'ne AB üyelikle ilgili yaşanan değişimlerin önemini vurgulayarak, ''Müzakereler sayesinde Türkiye çok daha yaşanılır bir ülke haline geldi'' dedi. 
     Zapsu, Avrupa Parlamentosu AP Yeşiller EFA Avrupa Özgürlükler İttifakı Grubu'nca Hilton Oteli'nde düzenlenen toplantının öğleden sonraki oturumunda yaptığı konuşmada, İlerleme Raporu'nun özel bir belge olarak görülmesi gerektiğini belirterek, ''bize başkaları gibi davranılmıyor, bize konan kriterler ve engeller daha büyük'' diye hayıflanmanın doğru olmadığını ifade etti. 
     Zapsu, Türkiye'nin AB'ye aday ülkelerden gerçekten farklı ve büyük bir ülke olduğunu dile getirerek, ''Ağlamayalım, ayrıntılarda kendimizi kaybetmeyelim. Bizim amacımız tam üyelik. Aniden çıldırmazsak tabii ki süreç devam edecek, askıya alınmayacaktır'' diye konuştu. 
     İlk kez Türkiye'nin AB üyeliğiyle ilgili bir fırsat yakalandığını ve Türkiye'nin bir değişimi yaşayabileceğini vurgulayan Zapsu, Hükümet'in 23 aylık süresi içinde 460 kanun tasarısını gündeme getirdiğini, bunların yüzde 70-80'inin insan haklarıyla ilgili olduğunu söyledi. 
     Zapsu, ''Bana 'değdi mi ' diye sorarsanız 'değdi' derim. Müzakereler sayesinde Türkiye çok daha yaşanılır bir ülke haline geldi'' dedi. 
     Yazar Yaşar Kemal, Türkiye'de büyük bir çoğunluğun demokrasi yanlısı olduğunu, ancak bir de demokrasi düşmanları bulunduğunu, hala demokrasinin değerlerine küfürlerin edildiğini belirterek, Türkiye'nin son 10 yılda iyiye doğru gittiğini kaydetti. 
     Kemal, ''Ben üyelik için 10 seneye bile razı değilim. Türkiye tam demokrat olduğu zaman Avrupa bizi ister istemez alacaktır'' şeklinde konuştu. 
     
     ''AB, TÜRKİYE OLMADAN HOŞGÖRÜ MESAJI VEREMEZ'' 
     CHP İstanbul Milletvekili Kemal Derviş, Daniel Cohn-Bendit'in söylediği gibi ''Boğaziçi Mucizesi''nin başarılması durumunda Türkiye ve Avrupa'da gerçek bir barışın 21. yüzyılın ilk yarısında tesis edileceğini, bunun çok önemli bir proje olduğunu kaydetti. 
     Avrupa'ya girmiş bir Türkiye'nin dünyaya vereceği mesajın küçümsenmemesi gerektiğini ifade eden Derviş, Türkiye'nin geleneksel değerleri ile Avrupalı değerlerini birleştirerek çok büyük başarılara imza atabilecek bir ülke olduğunu söyledi. 
     Derviş, Avrupa'nın dünyaya hoşgörü mesajını Türkiye olmadan veremeyeceğini de vurgulayarak, laikliğin, Türkiye'nin Avrupa yolunda çok önemli bir unsur oluşturduğunu, bunun Avrupalılar tarafından iyi algılanması gerektiğini de belirtti. 
     Kemal Derviş, AB İlerleme Raporu'nun ''müzakereler başlasın'' dediği için temelde olumlu unsurlar içerdiğini de kaydederek, ''17 Aralık'ta net biçimde eşit haklarla Türkiye'nin güçlü bir şekilde AB'ye gireceği mesajı verilmelidir'' dedi. 
     
</TEXT>
</DOC>
