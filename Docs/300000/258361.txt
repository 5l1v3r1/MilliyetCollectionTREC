<DOC>
<DOCNO> 258361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas12.html </URL>
<DATE> 2004/07/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Piknik dönüşü çekilen baş ağrısı, yorgunluktan değil... 
</HEADLINE>
<TEXT>

     Piknik dönüşlerinde genellikle ortaya çıkan baş ağrısı ve mide bulantılarının, etlerin mangalda pişirilmeden önce uzun süre sıcakta bekletilmesi nedeniyle ortaya çıktığı bildirildi. 
     Selçuk Üniversitesi Fen-Edebiyat Fakültesi Biyoloji Bölümü Öğretim Üyesi Prof. Dr. Yusuf Durak, AA muhabirine yaptığı açıklamada, gıda zehirlenmelerinin, mikroorganizmaların üremesi için uygun ortam hazırlayan sıcak havalarla bağlantılı olduğunu söyledi. 
     Yaz aylarında sayıları artan zehirlenmelerin önemli bir kısmının piknikte tüketilen etlerden kaynaklandığını vurgulayan Durak, bu açıdan zehirlenmelerde en büyük riski tavuk etlerinin oluşturduğunu ifade etti. 
     Kırmızı etlerin, büyükbaş ve küçükbaş hayvanların kesilip parçalanmasına kadar geçen sürede çok fazla mikroorganizma bulaşmasına maruz kalmadığını ifade eden Durak, şunları kaydetti 
     ''Ayrıca pikniklerde pahalı olması nedeniyle kırmızı et fazla kullanılmıyor. Bunun yerine tavuk eti daha çok tercih ediliyor. Ancak tavuk etleri, fabrikalardaki işlenmeleri sırasında tüy, deri ve ayaklarından mikrobiyal açıdan kirlenmektedir. Etler hemen soğuk zincire girdiğinde kirlenmenin boyutu sadece bulaşmayla sınırlı kalıyor. Çünkü üreme, soğuk zincirde önleniyor. 
     Ancak tavuk etleri soğuk zincirden çıktığında, mikroorganizmalar hemen aktif hale gelerek, çoğalmaya başlar. Bu nedenle vatandaşların tüketimde çok dikkatli hareket etmesi gerekir.'' 
     
     ''ÇÖZÜLÜR ÇÖZÜLMEZ PİŞİRİLMELİ'' 
     Pikniğe gidilirken alınan dondurulmuş etlerin hazırlanıp pişirilene kadar uzun süre sıcakta kaldığına dikkati çeken Yusuf Durak, şöyle devam etti 
     ''Bu süre içinde insan sağlığı açısından büyük tehlike oluşturan clostridium perfringens ve salmonella gibi tehlikeli mikroorganizmalar, uygun ortam oluştuğundan hızla üremeye başlar. Öğleye doğru gidilen piknikte akşam üzerine kadar etlerin mikrobiyal yükü ciddi boyutlara ulaşır. Bu mikroorganizmalar, toksik etki yapan tehlikeli maddeler de üretmeye başlar. Bunlar pişirmeyle yok edilemediğinden, piknikte zehirlenme kaçınılmaz oluyor. Çoğalmanın fazla olması, but, kanat ve göğüsten kaynaklanan zehirlenmeyi ölümle bile sonuçlandırabiliyor.'' Prof. Dr. Durak, bu nedenle çoğu zaman piknik dönüşlerinde baş ağrısı ve mide bulantılarının fazlaca görülebildiğini vurgulayarak, ''Vatandaşlar bu etkilerin, pikniğin verdiği yorgunluktan kaynaklandığını sanıyor. Ancak bunun, ortaya çıkan zehirlenmenin ilk belirtileri olduğu, kısa sürede önlem alınması gerektiği unutulmamalıdır'' dedi. 
     Durak, pikniklerde zehirlenmenin önüne geçilebilmesi için etlerin uzun süre sıcakta bekletilmemesi gerektiğini ya da çözülmeden hemen sonra pişirilip tüketilmesi gerektiğini sözlerine ekledi. 
     
</TEXT>
</DOC>
