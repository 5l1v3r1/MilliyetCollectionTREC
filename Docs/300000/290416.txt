<DOC>
<DOCNO> 290416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko01.html </URL>
<DATE> 2004/11/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Autoshow'da sergilenen lüks otomobiller büyük ilgi görüyor... 
</HEADLINE>
<TEXT>

     10. Uluslararası Otomobil Fuarı-Autoshow 2004'de sergilenen lüks otomobiller büyük ilgi gördü. 
     Fuarın basın ve VIP açılışında, Mercedes-Benz Türk A.Ş. standında sergilenen 815 bin Euro yaklaşık 1.5 trilyon lira anahtar teslim fiyatlı 2005 Mercedes-Benz SLR McLaren büyük ilgi çekti. 
     İngiltere'de üretilen lüks otomobil, sipariş alındıktan yaklaşık 1 yıl sonra teslim edilebiliyor. 
     Mercedes-Benz Türk A.Ş. Otomobil Satış Kısım Müdürü Şükrü Bekdikhan, AA muhabirine yaptığı açıklamada, yılda 500 tane üretilen otomobile Türkiye'den de ilgi olacağını söyledi. 
     Mercedes-Benz Türk A.Ş. Pazarlama ve Satış Direktörü Eşref Biryıldız da, 2003 yılındaki Autoshow'da yaklaşık 90 kişinin Mercedes otomobil aldığını belirterek, geçmiş yıllara göre fuara, bu yıl daha fazla ilgi olduğunu söyledi. 
     Biryıldız, Türkiye'de artan vergiler nedeniyle otomobil alım iştahının kırıldığını ifade ederek, ''Bu yıl için 3 bin 400 tane Mercedes otomobil satma hedefimiz vardı. Son ÖTV artışıyla birlikte bunu 3 bin 150'ye çektik'' diye konuştu. 
     BMW'nin Türkiye Distribütörü Borusan Otomotiv İcra Kurulu Başkanı Müşerref İlpars ise, lüks segmentteki araçlara müşterilerin bağlılığının son derece yüksek olduğuna işaret ederek, ''Satışlar yüzde olarak neredeyse yarı yarıya düştü. Devlet diğer modelleri koruduğu için onlarda satış daha yüksek oluyor'' diye konuştu. 
     Land Rover Marka Yöneticisi Ayhan Ölçer de, fuarda sabahtan beri 3 adet sipariş aldıklarını belirterek, 2003'teki fuar hareketliliğinin bu yıl da yaşanacağını söyledi. 
     Land Rover'in her zaman için kitlesi olduğunu ve bu araçların statü sembolü haline geldiğini ifade eden Ölçer, son ÖTV artışı nedeniyle satışlarının yüzde 50'ye kadar düştüğünü kaydetti. 
     
     İLGİ GÖREN OTOMOBİLLER 
     Jaguar Türkiye Genel Distribütörü Ortaklar Otomotiv'den Oral Güven ise, Ekim ayı ortasında üretimine başlanan Jaguar XJ 3.5 V8 LWB modelinden Türkiye'ye getirilen 146 bin Euro değerindeki 5 otomobilden 3'ünün bugüne kadar satıldığını, fuarda büyük ilgi gören bu otomobillerden kalan 2'sini de yılbaşına kadar satmayı planladıklarını söyledi. 
     Fuarda ilgi odağı olan otomobiller arasında BMW'nin 230 bin 652 euro değerindeki 760Li modeli, Chrysler'in 81 bin 986 euro değerindeki 300C Hemi modeli, Range Rover'ın 165 bin 565 euro değerindeki 4.4 V8 Vogue modeli, yine Range Rover'ın 145 bin 289 euro değerindeki 3.0 Td6 Vogue modeli, Mercedes'in 244 bin 743 euro değerindeki SL 600 ile Volvo'nun 99 bin euro değerindeki XC90 T6 AWD modeli bulunuyor. 
     
</TEXT>
</DOC>
