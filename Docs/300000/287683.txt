<DOC>
<DOCNO> 287683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun16.html </URL>
<DATE> 2004/11/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fildişi Kıyısı'ndan binlerce yabancı tahliye ediliyor 
</HEADLINE>
<TEXT>

     Fransa, Fildişi Kıyısı'ndaki binlerce yabancıyı tahliye etmeye hazırlanırken, Güney Afrika Devlet Başkanı Thabo Mbeki, tarafları ülkesinde barış görüşmelerine çağırdı. 
     Fransız bir yetkili, Fransız askeri üssünde bekleyen 1600'den fazla kişinin tahliye edileceğini, günlerdir BM merkezinde bekleyen 800'ün üzerindeki kişinin de ülkeden çıkarılacağını söyledi. 
     Birleşmiş Milletler de, Fildişi kıyısı'ndaki personeliyle BM karargahında mahsur kalan bin kadar kişinin tahliyesine başladığını bildirdi. 
     Bu arada, Güney Afrikalı bir yetkili, Devlet Başkanı Mbeki'nin savaşan tarafların temsilcilerini barış görüşmeleri için ülkeye davet ettiğini, görüşmenin kısa bir süre içinde yapılmasının beklendiğini söyledi. 
     Çatışmalara barışçı çözüm bulmak için dün Afrika Birliği tarafından Fildişi'ne gönderilen Mbeki, bugün Cape Town'a döndü. Mbeki'nin Afrika Birliği'ne bugün kriz hakkında bir rapor sunması bekliyor. 
     Mbeki, Fildişi Kıyısı Devlet Başkanı Laurent Gbagbo ile görüştü, ayrıca Fransa Devlet Başkanı Jacques Chirac ve bölge liderleriyle temas kurdu. 
     Öte yandan İsrail, Fransa'nın isteği üzerine Fildişi'ne silah satışını askıya aldı. Konuyla ilgili talimat İsrail Dışişleri Bakanlığı Genel Müdürü Amos Yaron tarafından verildi. 
     Fildişi Kıyısı'ndaki çatışmalar, uçakların gerilla kampını bombalaması ve bombardımanda 9 Fransız askerinin ölmesi üzerine başlamıştı. 
     
</TEXT>
</DOC>
