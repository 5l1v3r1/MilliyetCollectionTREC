<DOC>
<DOCNO> 258307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur07.html </URL>
<DATE> 2004/07/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ÖSS tercih formlarını teslim etme süresi bugün başladı... 
</HEADLINE>
<TEXT>

     Öğrenci Seçme Sınavı'nı ÖSS kazanan adayların tercih formlarını teslim etme süresi bugün başladı. Tercih formunu teslim süresi 4 Ağustos'ta sona erecek. 
     Adaylar, tercih formunu, yükseköğretim programları ve kontenjanları kılavuzundaki bilgilere göre eksiksiz dolduracaklar. Adaylar tercih formunu teslim etmeden önce tercih formu ve yerleştirme ücreti olan 18 milyon lirayı Ziraat Bankası, Vakıflar Bankası, Yapı ve Kredi Bankası ile Halk Bankası şubelerinden birine yatırarak, karşılığında dekont alacaklar. 
     Ücreti yatırmak için adayların T.C. kimlik numaralarını banka görevlilerine söylemeleri yeterli olacak. Adaylar bankadan aldıkları dekontun bir nüshası ile tercih formunu lise ve dengi okul müdürlüklerine veya ÖSYM sınav merkezi yöneticiliklerine 2 milyon lira ödeyerek teslim edecekler. Adayların bu ödeme karşılığında makbuz alarak saklamaları gerekiyor. 
     Adaylar, tercih formunun ÖSYM'ye gönderilip gönderilmediğini, formu teslim ettikleri yerlerde asılacak listelerden kontrol edebilecekler. 
     
     İNTERNETTEN GÖNDERME 
     Adaylar tercih formlarını internet yoluyla da gönderebilecekler. Bu yolu kullanacak adayların tercih formunu göndermeden önce 18 milyon lirayı bankaya yatırmaları gerekiyor. Bu ücret yatırmayan adayların yükseköğretim programları tercihlerini internet yoluyla ÖSYM'ye ulaştırmaları mümkün olmayacak. 
     Bu ücret yatırıldıktan sonra adayların tercihlerini ÖSYM'ye göndermeleri için bir gün beklemeleri gerekebilecek. Tercihlerini internet yoluyla gönderecek adaylar, bu konudaki bilgilere ÖSYM'nin www.osym.gov.tr internet adresinden ulaşabilecekler. 
     Tercihlerini internet yoluyla gönderecek adayların yerleştirme ücreti olan 18 milyon lirayı en geç 4 Ağustos'ta kadar yatırmaları gerekiyor. Bu ücreti yatıran adayların tercihlerini internetle en geç 5 Ağustos 2004 Perşembe günü saat 17.30'da kadar ÖSYM'ye göndermeleri isteniyor. 
     Tercihlerini internet yoluyla seçen adayların, ayrıca tercih formlarını da ÖSYM'ye iletmelerine gerek bulunmuyor. Tercihlerini hem internetten gönderen, hem de elden teslim eden adayların, tercih formuna yazılıp kodlanan bilgileri esas alınacak. 
     ÖSYM, yerleştirme sonuçlarını ağustosun ikinci yarısından sonra açıklayacak. 
     
</TEXT>
</DOC>
