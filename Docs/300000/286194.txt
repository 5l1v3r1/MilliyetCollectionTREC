<DOC>
<DOCNO> 286194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas05.html </URL>
<DATE> 2004/11/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Tatlı cadı" Nicole... 
</HEADLINE>
<TEXT>

     Ünlü aktris Nicole Kidman, 1980'li yıllarda ilgiyle izlenen ''Tatlı Cadı'' dizisinden sinemaya uyarlanan ''Bewitched'' adlı filmde rol almaya hazırlanıyor. Film için burnunu oynatmayı öğrenen yıldız, herkesin bu hareketi yapmasını istemesinden şikayetçi olduğunu açıkladı. 
     Internetteki ''cinemaconfidental'' sitesinde ''Birth'' adlı yeni filmi hakkında röportaj veren Kidman, kocasının ruhunun 10 yaşındaki bir çocukta olduğuna inanan bir kadını canlandırdığı filmde severek rol aldığını söyledi. 
     Filmi senaryosunu görür görmez beğendiğini ifade eden Kidman, bu rol için upuzun saçlarını da kısacık kestirdiğini belirtti. Bu rol için kısa saçın uygun olduğunu düşündüğünü anlatan Nicole Kidman, her filmi için dış görünümünü değiştirdiğini ve farklı şeyler öğrenmek durumunda kaldığını kaydetti. Kidman, ''Bir filmimde Güney Afrikalı aksanıyla konuştum. O zamanlar herkes bu aksanla konuşmamı istiyordu. Şimdi yeni filmim Bewitched için hazırlanıyorum. Onun için de burnumu oynatmayı öğrendim'' dedi. 
     Burnunu oynatmayı öğrendikten sonra bunun dert haline geldiğini anlatan Kidman, ''Bir aralar Güney Afrikalı aksanıyla konuş da görelim diyorlardı. Şimdi de herkes hadi burnunu oynatsana diyor'' diyerek çektiği ''tatlı sıkıntıyı'' aktardı. 
     Kidman, ''Bewitched'' adlı filmde Türkiye'de de 1980'li yıllarda ilgiyle izlenen diziden beyazperdeye uyarlanan ''Bewitched'' adlı filmde evlenince cadılığı bırakacağına söz veren, ancak ''tövbe tutmayan'' Samantha Stephens'ı canlandıracak. 
     Nicole Kidman'ın merakla beklenen yeni filmi ''Birth'' ise yarın ABD sinemalarında gösterime girecek. 
     
</TEXT>
</DOC>
