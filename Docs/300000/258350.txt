<DOC>
<DOCNO> 258350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas01.html </URL>
<DATE> 2004/07/26/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Zeki çocuklar büyüyünce daha sağlıklı oluyor 
</HEADLINE>
<TEXT>

     Yapılan bir araştırma zeki çocukların yetişkin hale geldiklerinde, çocukluklarında nispeten daha az zeki olanlara göre önemli hastalıklara yakalanma riskinin daha az olduğunu ortaya koydu. 
     Harvard Üniversitesi Kamu Sağlığı Bölümü tarafından 7 yaşındayken IQ testi yapılmış 30-39 yaş arasında bulunan 633 kişi üzerinde yapılan uzun dönemli bir araştırma, kalp hastalığı, şeker, kanser, astım, eklem iltihabı, kalp krizi, kanamalı ülser, verem ve hepatitler gibi ciddi hastalıklara çocukluklarında IQ'su yüksek çıkan insanlarda daha az rastlandığını gösterdi. 
     Araştırma sonuçları, 7 yaşında elde edilen IQ skorundaki her 15 puanlık artışın yetişkinlikte bu tür hastalıklara yakalanma riskini üçte bir oranında azalttığını ortaya koydu. 
     Epidemoloji ve Kamu Sağlığı Dergisi'nde yayınlanan araştırma sonuçlarını yorumlayan araştırmacılar, zeki insanların riskli ve sağlıksız davranışlardan uzak durduklarını, sağlık sisteminden daha iyi istifade ettiklerini ve vücutta tahribata yol açan stres sebeplerini minimize etmeyi başarabildiklerini kaydettiler. 
     
</TEXT>
</DOC>
