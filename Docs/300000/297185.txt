<DOC>
<DOCNO> 297185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun14.html </URL>
<DATE> 2004/12/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Fransa, Türkiye'yi tartışıyor Müzakereler 2005 sonbaharında başlar 
</HEADLINE>
<TEXT>

     Fransız basını, AB Brüksel zirvesinde Türkiye ile ilgili alınacak karara bugün geniş yer verirken, büyük bir olasılıkla tam üyelik müzakerelerinin başlamasına onay verileceği görüşünde birleşti. 
     Le Figaro gazetesi, bugün birinci sayfadan manşetten verdiği bir kamuoyu araştırması, ''Fransızların şu anda Türkiye'nin AB üyeliğine karşı olduğunu, ancak tam üyelik müzakerelerinin başlamasına destek verdiğini'' ortaya koydu. 
     ''Fransızların yüzde 67'sinin Türkiye'nin AB üyeliğine karşı çıktığı'' belirtilen araştırmaya ilişkin haberde, ''bununla birlikte tam üyelik müzakerelerinin başlamasına destek veren Fransızların oranının yüzde 54 olduğu'' bildirildi. 
     ''AB ülkelerinin, AB zirve karırı için bir uzlaşmaya yakın olduğunu'' kaydeden Le Figaro, ''müzakerelerin 2005 yılı sonbaharında başlamasının beklediğini'' yazdı. 
     Bu arada ''Le Figaro Magazine'' dergisi, Türkiye'nin tarihi, ekonomik, kültürel, sosyal ve jeopolitik özelliklerini inceleyen bir araştırmaya bu haftaki sayısında 15 sayfa ayırdı. 
     
     LIBERATION GAZETESİ 
     Liberation gazetesi, ''Türkiye için karar haftası'' başlığıyla verdiği haberde, ''Kıbrıs yüzünden zirvede son dakikada bir kriz çıkabileceği'' yorumunu yaptı. 
     Türkiye'nin Rum kesimini tanımamakta ısrar ettiğini hatırlatan Liberation, ''son dakikada bir kriz çıkma ihtimali de yok değil'' ifadesini kullandı. Gazete, AB diplomatlarının bu konuda ara bir formül bulmak için yoğun bir biçimde çalıştıklarını belirtti. 
     France-Soir gazetesiyse yine manşetten verdiği haberde, ''Türkiye konusunun Fransız siyasetini ikiye böldüğü'' yorumunu yaptı. 
     ''Türkiye'nin AB'ye yaklaştıkça Fransa'da Türkiye konusunda yoğun bir tartışmanın patlak verdiğini'' yazan gazete, Türkiye'nin üyeliğini getireceği olumlu ve olumsuz avantajlara iliştin görüşlere geniş yer verdi. 
     Gazetenin başmakalesinde, ''olumsuzluklara rağmen, Müslüman, modern, laik ve Arap dünyasına örnek olacak, radikal köktendinciliğin gelişmesine engel oluşturacak Türkiye'ye karşı AB kapısının kapatılamayacağı'' yorumu yapıldı. 
     
</TEXT>
</DOC>
