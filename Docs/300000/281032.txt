<DOC>
<DOCNO> 281032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur10.html </URL>
<DATE> 2004/10/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Lösemili çocuğa kızamık aşısı yapıldı... 
</HEADLINE>
<TEXT>

     Bitlis'in Tatvan İlçesi'nde yaşayan 12 yaşındaki lösemili Zeynep Şengül'e kızamık aşısı yapılınca, küçük kız hastanelik oldu. 
     Sağlık Bakanlığı'nca 01-15 Ekim tarihleri arasında sürdürülen ''Kızamık Aşı Kampanyası'' çalışmaları kapsamında Tatvan 3 Numaralı Sağlık Ocağı'nda görevli biri kadın 2 sağlık görevlisi, Faruk Şengül'ün Tuğ Mahallesi Levent Caddesi 97 numaradaki evine gitti. 
     Evde 14 yaş altında bulunan çocuklara kızamık aşısı yapacaklarını belirten sağlık görevlileri, Faruk ve Gülperi Şengül'ün 12 yaşındaki Lösemi hastası olan kızları Zeynep Şengül'e de aşı yapacaklarını söylediler. 
     Anne Gülperi Şengül'ün kızının lösemi hastası olduğunu ve aşı yapılmasının sakıncalı olabileceğini ifade etmesine rağmen, sağlık görevlileri kızamık aşısında her hangi bir tehlike bulunmadığını belirterek, küçük kıza aşı yaptı. 
     Akşam saatlerine doğru vücudunda kızarıklıklar oluşan lösemili Zeynep, Tatvan Devlet Hastanesi'ndeki ilk müdahalenin ardından Van Yüzüncü Yıl Üniversitesi Tıp Fakültesi Araştırma Hastanesi'ne kaldırılarak müşahede altına alındı. 
     Doktorların müdahalesinin ardından hastanede bir gün müşahede altında tutulan Lösemili Zeynep'in sağlık durumu ciddiyetini korurken, doktorlar, lösemili hastalarda vücut direncinin düşmesi nedeniyle viral aşı yapılmasının sakıncalı olduğunu ve aşının, etkisini 7 ile 15'inci günler arasında göstereceğini belirttiler. 
     Van Sağlık İl Müdürü Muhammet Güzel Kurtoğlu ise kızamık aşısının lösemili hastalarda hayati tehlikesinin bulunup bulunmadığının 7 ile 15 gün arasında ortaya çıktığını kaydederek, ''Lösemili hastaların hücreleri yetersiz olduğu ve vücut dirençleri düştüğü için viral aşıların yapılması sakıncalıdır. Bu sağlık görevlilerinin bilmesi gereken bir konudur. Fakat buradaki konu yetersiz eğitim ve eksik bilgilendirmeden kaynaklanmış olabilir. Bu tür olayların önüne geçmek için sağlık görevlilerinin eğitimine büyük önem vermeliyiz'' dedi. 
     
     CUMHURİYET BAŞSAVCILIĞI'NA SUÇ DUYURUSU 
     Lösemili hastaya kızamık aşısı yapılmasının ölüm tehlikesine yol açabileceğini öğrenen baba Faruk Şengül, kızının lösemili olduğunu söylediği halde kızamık aşısı yapan 2 sağlık görevlisi hakkında ''Hayati tehlike oluşturacak şekilde meslek hatası yapmak'' şikayetiyle Tatvan Cumhuriyet Başsavcılığı'na suç duyurusunda bulundu. 
     Şuç duyurusunda, Tatvan 3 Numaralı Sağlık Ocağı'nda görevli biri kadın 2 sağlık görevlisinin isimlerinin tespit edilmesini isteyen baba Şengül, sağlık görevlilerinden şikayetçi olduğunu dile getirdi. 
     
</TEXT>
</DOC>
