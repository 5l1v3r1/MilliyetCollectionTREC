<DOC>
<DOCNO> 278071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko39.html </URL>
<DATE> 2004/10/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Avrupa iş dünyasından Türkiye'ye destek 
</HEADLINE>
<TEXT>

     Avrupa Sanayi ve İşverenler Konfederasyonları Birliği UNICE , üye devletlerin AB Komisyonu'nun tavsiyesi yönünde, Türkiye'nin Kopenhag siyasi kriterlerini yerine getirdiğine karar vermesi durumunda, tam üyelik müzakerelerinin başlatılmasını desteklediğini bildirdi. 
     UNICE'nin konuyla ilgili açıklamasını, Türk Sanayicileri ve İşadamları Derneği TÜSİAD duyurdu. 
     UNICE'nin açıklamasında, AB Komisyonu raporunun, Avrupa Konseyi'nin Aralık ayında vereceği karara kadar devam edecek süreçte önemli bir unsur olacağı belirtildi. 
     Komisyon'un tavsiyesinin, Türkiye'nin üyelik yolunda kaydettiği önemli ilerlemenin güçlü bir kanıtı olduğu vurgulanan açıklamada, şöyle denildi 
     ''UNICE, prensip olarak, Avrupa Konseyi'nin tanımladığı ekonomik ve siyasi koşulların yerine getirilmesi halinde, AB'nin genişlemesini desteklemektedir. Türkiye ile müzakerelerin başlatılması süreci de, bu prensipten sapma veya değişiklik göstermemelidir. Bu nedenle UNICE, üye devletlerin AB Komisyonu'nun tavsiyesi yönünde, Türkiye'nin Kopenhag siyasi kriterlerini yerine getirdiğine karar vermesi durumunda, tam üyelik müzakerelerinin başlatılmasını desteklemektedir.'' UNICE Genel Sekreteri Philippe de Buck da, Birliğin, üye devletlerin Aralık ayında toplandığında üyelik müzakerelerini mümkün olan en iyi şartlar altında başlatmak için, fikir birliği içinde olmasını umduğunu belirtti. 
     Buck, ''Sivil toplumun bir parçası olarak Türkiye ile AB arasında gerçekleşecek diyalogda görev almaya hazırız. Bu görevi Türk üyelerimiz ile yakın işbirliği içinde yürüteceğiz'' dedi. 
     
</TEXT>
</DOC>
