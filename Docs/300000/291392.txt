<DOC>
<DOCNO> 291392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun43.html </URL>
<DATE> 2004/11/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ukrayna'da 40 kez oy verenler var 
</HEADLINE>
<TEXT>

     Ukrayna'da pazar günü yapılan ve ülkeyi siyasi bir krize sürükleyen devlet başkanlığı seçimleri sırasında ''40 defa'' oy veren seçmenler olduğu bildirildi. 
     Seçimlerde uluslararası gözlemci olarak görev yapan Avrupa Parlamentosu'nun Hollandalı milletvekili Thijs Berman, Fransız Europe 1 radyosuna yaptığı açıklamada, ''40 kez oy veren seçmen vardı. Sınırsız sayıda seçmen kağıdı alabilmek mümkün, güvenilir seçmen kayıtları olmadığından bunu kontrol etmek olanaksız'' dedi. 
     Berman, tüm gözlemcilerin yolsuzlukları tespit ettiklerini, bu konuda Avrupa, Avrupa Güvenlik ve İşbirliği Teşkilatı AGİT , NATO'nun tüm gözlemcilerinin görüş birliğinde olduklarını belirtti. 
     Bu arada, gerekli yeter sayıya ulaşamadığı için toplanamayan Ukrayna parlamentosunda muhalefet Viktor Yuşçenko'yu devlet başkanı ilan etti. 
     Ukraynalı muhalif milletvekillerinden Yulya Timoşenko, ''Bugün Viktor Yuşçenko'yu Ukrayna'nın devlet başkanı ilan ediyoruz ve Yuşçenko bugünden itibaren görevine başlayacak'' dedi. 
     
</TEXT>
</DOC>
