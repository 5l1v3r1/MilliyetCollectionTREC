<DOC>
<DOCNO> 294693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yazar/sazak.html </URL>
<DATE> 2004/12/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Fransız öpücüğü 
</HEADLINE>
<TEXT>


Türkiye'nin AB tam üyeliğine direnen Fransa'nın 17 Aralık'taki zirvede 'imtiyazlı ortaklık' seçeneğini gündeme getireceğine kesin gözüyle bakılıyor. 
Alman Şansölyesi Gerhard Schröder'le Lübeck kentinde buluşarak strateji geliştirmeye çalışan Fransa Cumhurbaşkanı Chirac, Türkiye'ye olan aşkını, 'Almanya ve Fransa'nın ortak hedefi var Türkiye'nin AB'ye üye olmasını istiyoruz. Bu herkesin çıkarına. Çünkü güvenli sınırlara sahip, güçlü, sağlam bir Avrupa'ya sahip olmak herkesin çıkarına' diye konuştu. 
Chirac bu sevgi sözcüklerinin ardından 'Fransız öpücüğü' vermeyi de ihmal etmiyor 'Bu süreç uzun ve zor olacak. Sonuçta Fransa'da 10-15 yıl sonra halkoylaması yapılacak ve Fransızlar Türkiye'nin AB üyeliği konusunda karar verecekler. Şartlar yerine getirilmezse müzakereler yarıda kesilebilir. Ancak o zaman da Türkiye'nin Avrupa'da dışlanmaması için ekonomik, siyasi ve kültürel açıdan yeni bir çözüm bulunabilir.' 
Fransa'nın 'ucu açık' müzakere sürecinin sonunda, tam üyelik yerine 'imtiyazlı ortaklık' seçeneğini savunduğu çok açık. 40 yıllık 'uzatmalı sevgili' Türkiye'ye 'siyasi birliktelik' yerine 'evlilik' dışı kimi haklar öneriliyor. CHP lideri Deniz Baykal'ın benzetmesindeki gibi Fransızların kafasındaki 'metres' ilişkisidir Bu ilişkiden doğacak çocuğun haklarının tayini de ileride Fransa'nın Türkiye hakkında yapacağı 'halkoylamasına' bırakılacak. 
17 Aralık zirvesine doğru Türkiye'yle müzakerelere başlanması konusunda yan çizen tek ülke Fransa değil. Avusturya, Danimarka, Slovakya ve dönem başkanı Hollanda'dan itirazlar yükseliyor ve 'imtiyazlı ortaklık' formülü seslendiriliyor. 
AB liderleri arasında 'uzlaşma' sağlanamazsa müzakere tarihinin 2006'ya bırakılması da olası. Bu ertelemenin gerekçesi de Avrupa'daki referandumların beklenmesi ve Fransa'da Türkiye karşıtlığının anayasaya ret oyuna dönüşmesinin engellenmesi şeklinde gösteriliyor. Oysa Fransız Sosyalist Partisi'ndeki 'evet' eğilimi Türkiye gerekçesini ortadan kaldırıyor. Zaten, mevcut anayasanın kabulünün 10-15 yıl sonra tam üye olabilecek bir ülkenin gelecekteki konumuyla ilişkilendirilmesi 'hukukun zorlanması'ndan başka bir şey değil. 
Ülkelerin tek tek, AB Anayasası'nı onaylamaları şart. Ancak başka bir ülkeyle ilgili üyelik sürecini referandumla kesintiye uğratmaları tuhaf olacak. Chirac şimdi, 'Türkiye'yle üyelik müzakereleri başlasa bile 10-15 yıl sonra bunun kararını Fransız halkı verir' diyerek dürüst olmayan bir yol açıyor. Doğası gereği, tam üyelik 'Garanti değildir' sözü de siyasi bir aldatmacadır. Romanya ve Bulgaristan'a 2007 tarihi verilmedi mi 17 Aralık zirvesinde Türkiye onurlu bir duruş sergilemelidir. 



</TEXT>
</DOC>
