<DOC>
<DOCNO> 256652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni program cesaret verici' 
</HEADLINE>
<TEXT>


IMF Türkiye Temsilcisi Brekk, bir iki ay içinde açıklanması beklenen programı 'iddialı' ve 'cesaret verici' diye tanımladı 


IMF Türkiye Temsilcisi Odd Per Brekk, yeni ekonomik program için "Piyasa beklentilerine rehberlik etmeli, faiz oranlarının düşmesine ve hükümetin borç pozisyonu üzerindeki kaygıların azaltılmasına yardımcı olmalı" dedi. 
Brekk faizlerde son zamanlarda yaşanan artış ve Türk Lirası'ndaki değer kaybının, ekonomik reformlara bağlı kalmanın önemini bir kez daha gösterdiğini kaydetti. Hükümetin yeni orta vadeli ekonomik reform programını 'iddialı' olarak tanımlayan Brekk, bu programın, ekonomik performansın devam ettirilmesi ve ekonomiyi şoklara karşı çok daha dayanıklı hale getirmeyi amaçlaması gerektiğini kaydetti. Brekk, "Bu açıdan bakılırsa, hükümetin, halen çalışmaları devam eden yeni orta vadeli ekonomik programı cesaret verici" dedi. Brekk, 2005 ve sonrası IMF ile ilişkiler konusunda da "Hükümetin, birkaç ay içinde karar vermeye niyetli olduğunu anlıyoruz" diye konuştu. 
Türkiye'nin son döneme kadar gerçek potansiyelini kullanamadığını da vurgulayan Brekk, "Fakat geçen birkaç yıl içinde, Türkiye, ekonomik politikalarını potansiyelini de yansıtacak biçimde kullanmaya başladı. Hükümet önemli bir faiz dışı fazla verdi ve bu faiz dışı fazla, hükümetin borç oranının azalmasına katkıda bulundu" dedi. 
Yabancı yatırımlar konusundaki bir soruyu da yanıtlayan Brekk, bu konuda hükümetin mart ayında İstanbul'da gerçekleştirilen Yatırım Danışma Konseyi toplantısında alınan kararları uygulaması gerektiğini kaydetti. Türkiye'deki görevi ay sonunda bitecek olan Brekk, IMF merkezinde, Endonezya Masası Şefi olarak görev yapacak. 


</TEXT>
</DOC>
