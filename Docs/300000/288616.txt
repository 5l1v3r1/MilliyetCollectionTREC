<DOC>
<DOCNO> 288616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur17.html </URL>
<DATE> 2004/11/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
''İlan yapıştırma'' tartışması cinayetle sonlandı... 
</HEADLINE>
<TEXT>

     Çankırı'da bir iş merkezinin güvenlik görevlisi, izinsiz ilan yapıştıran kardeşlerden birini bıçakla öldürdü, diğerini yaraladı, Alınan bilgiye göre, Çankırı merkezde bulunan Belediye İş Merkezi'nin duvarlarına işyerlerinin reklamının yapıldığı el ilanlarını yapıştıran İhsan ve Hasan Koçumoğlu kardeşlerle iş merkezinin güvenlik görevlisi Mehmet K. 'ilan yapıştırma' meselesinden dolayı tartışmaya başladı. 
     Tartışmanın kavgaya dönüşmesi üzerine Mehmet K, İhsan ve Hasan Koçumoğlu kardeşleri bıçakla yaraladı. İhsan Koçumoğlu, kaldırıldığı Çankırı Devlet Hastanesi'nde yapılan müdahalelere rağmen kurtarılamadı. Hasan Koçumoğlu ise Çankırı Devlet Hastanesi'ndeki ilk müdahalesinin ardından, Ankara Sanatoryum Hastanesi'ne sevk edildi. 
     Olayın ardından güvenlik görevlisi Mehmet K, polis tarafından gözaltına alındı. Yetkililer, olayla ilgili soruşturmanın devam ettiğini kaydettiler. 
     Bu arada, cinayet zanlısı Mehmet K. ile Koçumoğlu kardeşlerin akraba oldukları ve aralarında önceden bir husumet olduğu öğrenildi. 

     
</TEXT>
</DOC>
