<DOC>
<DOCNO> 269012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy04.html </URL>
<DATE> 2004/09/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arınç'tan Rus Meclisi Başkanı Grizlov'a başsağlığı mesajı... 
</HEADLINE>
<TEXT>

     TBMM Başkanı Bülent Arınç, Rusya Federasyonu'nun Kuzey Osetya bölgesinde meydana gelen terör olayı nedeniyle Rusya Federasyonu Meclisi Duma Başkanı Boris Grizlov'a başsağlığı diledi. 
     Bülent Arınç, Duma Başkanı Grizlov'a gönderdiği başsağlığı mesajında, Kuzey Osetya'nın Beslan kentinde meydana gelen ve çok sayıda kişinin hayatını kaybetmesine neden olan terör olayından duyduğu üzüntüyü dile getirdi. 
     Kurbanların arasında savunmasız çocukların ve sivillerin bulunmasının üzüntüsünü bir kez daha arttırdığını bildiren Arınç, kim tarafından ve ne amaçla yapılmış olursa olsun, bütün terör eylemlerini şiddetle kınadığını kaydetti. 
     Hiçbir gerekçenin çocukların ve masum insanların öldürülmesini halkı gösteremeyeceğini ifade eden Bülent Arınç, mesajında şöyle dedi 
     ''Terörden çok acı çeken Türk halkının temsil makamı olan Türkiye Büyük Millet Meclisi'nin Başkanı olarak acınızı yürekten paylaşıyorum. 
     Kuzey Osetya'da ülkenin geleceği olan çocukların terör pazarlığı olarak kullanılması, terörün gerçek yüzünü ortaya koymuştur. Bu vesileyle, terör eylemlerinin ancak uluslararası camianın işbirliği, desteği ve çabalarıyla üstesinden gelinebileceğine olan inancımı ifade etmek istiyorum. 
     Bu olay, terörden çok acı çeken biz Türk halkını derinden yaralamıştır. Şahsım ve Türkiye Büyük Millet Meclisi adına bu menfur saldırıyı bir kez daha nefretle kınıyor, Rusya Federasyonu halkına ve hayatlarına kaybedenlerin ailelerine içten taziyelerimi, yaralılara acil şifa dileklerimi sunuyorum.'' 
     
</TEXT>
</DOC>
