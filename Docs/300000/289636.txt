<DOC>
<DOCNO> 289636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas12.html </URL>
<DATE> 2004/11/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
77 yaşındaki kadını köpek balığı yuttu 
</HEADLINE>
<TEXT>

     Hilal YILMAZ LONDRA, DHA 

GÜNEY Afrika'nın Cape Town kentinde yüzmek için denize giren 77 yaşındaki İngiliz kadın, Tyna Webb'i köpek balığı yuttu. 
     Cape Town'da yüzmek için denize giren Webb,'in, tam 6.5 metre uzunluğundaki dev bir beyaz köpek balığı tarafından yutulduğu belirtildi. Görgü tanıkları, köpek balığının neredeyse bir helikopter büyüklüğünde olduğunu söyledi. Sahilde ailesiyle birlikte korkunç kazaya tanıklık eden Paul Dennett, "Suda bir dalgalanma gördüm. Dev köpek balığı kadının etrafında yüzmeye başladı. Kocaman ağzını açıp kadını yuttuğunu gördüm. Sonra her yer kan gölüne döndü. Çok korkunçtu' dedi. Dev köpek balığı tarafından öldürülen Webb'in yakınları, olayın ardından şok geçirdi. Arkadaşları, 17 yıldır Güney Afrika'da yaşayan Webb'in son derece nazik ve sportif olduğunu, her sabah yüzmek için sahile indiğini ve ardından kiliseye giderek dua ettiğini anlattı. Korkunç olayın ardından helikopterlerle çalışmalarını sürdüren kurtarma ekipleri kadının cesedine ulaşamadı. Milli Deniz Kurtarma Enstitüsü'nden Craig Lambinon, Tyna Webb'in cesedine ulaşamadıklarını ancak beyaz köpek balığını tespit ettiklerini belirtti. Lambinon, "Dev bir köpek balığı, helikopterden daha büyük. İnanılmaz' yorumunda bulundu. 
     Yetkililer, Cape Town bölgesinde bu yıl üçüncü köpek balığı saldırısıyla karşılaştıklarını belirterek, bir süreliğine bölgeye sörfçülerin ve yüzmek isteyenlerin sokulmayacağını açıkladı. Güney Afrika civarında oldukça yoğun olarak rastlanan beyaz köpek balıklarının sayısında son yıllarda büyük bir artış gözlendiği belirtiliyor. 
     
</TEXT>
</DOC>
