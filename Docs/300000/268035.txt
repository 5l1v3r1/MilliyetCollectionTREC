<DOC>
<DOCNO> 268035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/spor/spo05.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya'yı kazanacaklar 
</HEADLINE>
<TEXT>


Milli Takım, Almanya'da yapılacak Dünya Kupası finallerine katılma hakkını elde ederse 15 trilyon, kupayı kaldırması halinde ise 35 trilyon olmak üzere toplam 50 trilyonun sahibi olacak 


Kademeli prim sistemi 
MİLLİ Takımımız, Almanya'da yapılacak Dünya Kupası finallerine katılma hakkını kazandığı takdirde tam anlamıyla bir servetin sahibi olacak. Kademeli prim sistemi uygulanacak olan Ay-Yıldızlılar, finallerin vizesini alırsa 15 trilyon kazanacak. Milliler, 2006 Dünya Kupası'nda final oynayıp kupayı da kaldırırsa 35 trilyon daha alacak ve primler toplam 50 trilyonu bulacak. 

Yolculuk yarın 
FLORYA Metin Oktay Tesisleri'nde akşam ikinci çalışmasını gerçekleştiren Ay - Yıldızlı ekip şut idmanı yaptı. Yaklaşık 1.5 saat süren antrenmanda Ergün ve Hakan Şükür'ün sakatlıkları bulunurken, Servet de düz koşu yaptı. Milli Takım bugün İstanbul'daki hazırlıklıklarını tamamlayacak ve yarın karşılaşmanın oynanacağı Trabzon'a hareket edecek. 

Erdoğan geliyor 

A MİLLİ Takım'ın Dünya Kupası grup elemelerinde cumartesi günü Gürcistan ile Trabzon'da oynayacağı maçı Başbakan Recep Tayyip Erdoğan'ın da izleyeceği bildirildi. Başbakan'ın Ay - Yıldızlı ekibin burada alacağı sonuca göre 8 Eylül'de deplasmanda Yunanistan ile oynayacağı ikinci maça gidebileceği de ifade edildi. 

Efes ile devam 

FUTBOL Federasyonu, Milli Takım'ın ana sponsoru Efes Pilsen ile sözleşme yeniledi. Polat Renaissance Otel'de düzenlenen törende Başkan Levent Bıçakcı, Efes İçeçek Grubu Başkanı Muhtar Kent ile yeni sözleşmeyi imzaladı. Kent, "Beraber çok güzel başarılara imza attık. Önümüzdeki dört yılın da böyle geçmesini istiyoruz" dedi. 


</TEXT>
</DOC>
