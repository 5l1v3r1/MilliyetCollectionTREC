<DOC>
<DOCNO> 297235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko15.html </URL>
<DATE> 2004/12/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TEKEL sigara için ihaleye çıkıldı... 
</HEADLINE>
<TEXT>

     Türk sigara sektörü kuruluşlarından TEKEL'in bağlı ortaklığı Sigara Sanayii İşletmeleri ve Ticareti A.Ş.'ye ait Adana, Ballıca, Malatya, Tokat Sigara Fabrikaları ve ilgili varlıkları ile TEKEL'e ait idare stoku tütünler ''satış'' ve İstanbul Sigara Fabrikası ve taşınmazları ''mülkiyetin gayri ayni hak intifa tesisi'' yöntemi ile bir bütün halinde özelleştirilmek üzere ihaleye çıkıldı. 
     Özelleştirme İdaresi Başkanlığı'nın bugünkü gazetelere verdiği ilanlarla çıkılan ihale, kapalı zarf içerisinde teklif almak ve görüşmeler yapmak suretiyle ''pazarlık usulü'' ile gerçekleştirilecek. 
     İhaleye katılabilmek için öncelikle Gizlilik Sözleşmesi imzalanması ve ihale konusu varlıklar hakkında hazırlanan Tanıtım Dokümanı ile İhale Şartnamesi'nin alınması zorunlu bulunuyor. 
     İhale şartnamesi ve tanıtım dokümanı, 15 Aralık 2004 tarihinden itibaren 10 bin dolar bedelle İdareden temin edilebilecek. Gizlilik Sözleşmesini imzalayarak ihale şartnamesi ve tanıtım dokümanı alan teklif sahipleri, istekleri halinde kendilerine verilen bilgileri incelemek üzere ihaleye teklif verme öncesinde 20 bin dolar bedel karşılığı Bilgi Odası'na girebilecekler. 
     Bilgi Odasına girmek isteyen teklif sahipleri, en geç 21 Ocak 2005 tarihine kadar İdareye başvuracaklar. 
     Teklifler, en geç 18 Şubat 2005 Cuma günü saat 17.00'ye kadar İdareye elden teslim edilecek. Teklif verme tarih ve saatinden sonra İdareye verilecek teklifler değerlendirmeye alınmayacak. 
     İhaleye gerçek veya tüzel kişiler ile ortak girişim grupları katılabilecek. Teklif sahiplerinden ihaleye katılabilmek için 30 milyon dolar tutarında nakit veya banka teminat mektubu olarak geçici teminat alınacak. 

     
</TEXT>
</DOC>
