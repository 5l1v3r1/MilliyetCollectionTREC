<DOC>
<DOCNO> 288373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy09.html </URL>
<DATE> 2004/11/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan Türkiye, Filistin Halkı'nın bundan sonra da yanında olacak 
</HEADLINE>
<TEXT>

     Başbakan Recep Tayyip Erdoğan, ''Türkiye bugüne kadar Filistin halkının haklı davasında hep yanında oldu. Bundan sonra da şüphesiz hep yanında olacaktır'' dedi. 
     Başbakan Erdoğan, Filistin lideri Arafat'ın cenaze törenine katıldığı Kahire'den döndükten sonra Atatürk Havalimanı Devlet Konukevi'nde basın toplantısı düzenledi. 
     Bugün Filistin halkının efsanevi lideri Yaser Arafat'ı ebediyete yolcu ettiklerini belirten Erdoğan, ''kendilerine şahsı ve milleti adına Allah'tan rahmet, tüm Filistin halkı ve Müslümanlar'a da başsağlığı'' diledi. 
     Erdoğan, Kahire'de yapılan resmi cenaze törenine dünyanın değişik yerlerinden gerek İslam, gerekse Hıristiyan dünyasından birçok siyasi lider, devlet ya da hükümet başkanının katıldığını vurgulayarak, ''Bu törenle kendisini Ramallah'a uğurladık. Orada da dini tören yapılacak. Bununla birlikte Müslümanlar olarak son görev yerine getirilmiş olacak'' diye konuştu. 
     Törene Türkiye'den de CHP Genel Başkanı Deniz Baykal, Dışişleri Bakanı ve Başbakan Yardımcısı Abdullah Gül, Türkiye-Filistin Dostluk Grubu üyesi milletvekilleri ile İKÖ'nün yeni Genel Sekreteri Ekmeleddin İhsanoğlu'nun katıldığını hatırlatan Erdoğan, törene katılımın yüksek olduğunu kaydetti. 
     Başbakan Erdoğan, sözlerini şöyle sürdürdü 
     ''Temennimiz şudur ki Türkiye, bugüne kadar Filistin halkının haklı davasında hep yanında oldu. Bundan sonra da Filistin halkının haklı davasında şüphesiz ki hep yanında olacaktır. Filistin halkının metanetini bundan sonra da kendisine yakışır bir şekilde sürdürmesi ve daha önce belirlenmiş olan yol haritasının işlevini görecek şekilde bir gayretin içerisinde olmasını, gerek geçici yönetim, gerekse seçilecek olan yönetimlerle birlikte gerçekleştirmek ve barış sürecine her an Türkiye olarak arabulucu olabileceğimizi, bu konuda bugüne kadar nasıl gayret etmişsek bundan sonra da gayret edeceğimizi ifade etmek istiyorum. 
     Filistin halkına sabırlar diliyorum.'' 
     
     İSRAİL-FİLİSTİN SORUNU... 
     Başbakan Recep Tayyip Erdoğan, bir gazetecinin ''Arafat'ın ölümünden sonra bölgede dengeler değişir mi '' sorusu üzerine de, şunları söyledi 
     ''Şu anda kesin bir karar, kesin bir ifade kullanmak yanlış olur. Ancak bir şeylerin değişmesini umut etmek, beklemek, bizim olduğu kadar Ortadoğu halklarının ve tüm insanlığın beklentisidir. Çünkü İsrail-Filistin sorunu yeni bir sorun değil, uzun yıllara dayanıyor. Bunu bir an önce aşmak istiyoruz. Şunu da çok iyi biliyoruz ki, İsrail-Filistin sorunu, farklı yerlerdeki sorunlara da maalesef hep sebep olmuştur. Biz artık sebep-netice ilişkisinin bitmesi yolunda atılacak adımları bekliyoruz. İnşallah bundan sonraki yönetim bu gayretlerimizi görür ve neticesini hep birlikte alırız.'' Erdoğan, konuşmasının sonunda tüm vatandaşların Ramazan Bayramı'nı da kutladı. 
     
</TEXT>
</DOC>
