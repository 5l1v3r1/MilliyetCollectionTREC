<DOC>
<DOCNO> 292077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo04.html </URL>
<DATE> 2004/11/25/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Kokainman Higuita 
</HEADLINE>
<TEXT>

     Kolombiyalı ünlü kaleci Rene Higuita'nın kokain kullandığı tespit edildi. Bunun üzerine tecrübeli eldivenin Ekvador kulübü Aucus'la ilişkisi kesildi 

Dünyaca ünlü Kolombiyalı kaleci Rene Higuita'nın kokain kullandığı tespit edildi. İki yıl içinde ikinci kez aynı suçu işleyen tecrübeli eldivenin, Ekvador'daki kulübü Aucus ile de ilişkisi kesildi. 
     Konuyla ilgili bir açıklama yapan Ekvador Futbol Federasyonu Sağlık Komisyonu Başkanı Romula Aguilar, "Ekim ayında Aucas ve Olmedo takımları arasında oynanan maçta, Rene Higuita'nın kokain kullandığı tespit edildi. Henüz detayları bilmiyoruz ancak kesin olan şey, Higuita'nın kokain kullanmış olduğudur" dedi. 
     Aucas Başkanı Jaime Perez de 38 yaşındaki 'El Loco' Deli lakaplı kaleciyle yollarını ayırdıklarını açıkladı. 
     
     İlk olayı değil 
     Higuita, 2002 yılının ekim ayında, Kolombiya kulübü Pereira ile çıktığı ilk maçından önce kokain kullanmış ve altı maç ceza almıştı. Futbol dışında da birçok olaya karışan ünlü futbolcu, 1993 yılında, 18 yaşından küçük bir kızı kaçırdığı için altı ay hapis cezasına çarptırılmıştı. 
     Futbol sahalarında, renkli kişiliği, ellerinin üzerinde durup ayaklarıyla yaptığı 'Akrep vuruşu' ve çalımlarıyla tanınan Rene Higuita, henüz iki hafta önce, Aucus'un El Nacional'la oynadığı karşılaşmada rakiplerini çalımlayarak orta sahaya gelmiş, ancak topu rakip takımdan Erik de Jesus'a kaptırmış, bu futbolcu da 45 metreden topu boş kaleye göndermişti. 
     
</TEXT>
</DOC>
