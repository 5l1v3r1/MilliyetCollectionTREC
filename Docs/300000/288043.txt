<DOC>
<DOCNO> 288043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko15.html </URL>
<DATE> 2004/11/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Nemada 4. taksit ödemeleri Aralık'ta 
</HEADLINE>
<TEXT>

     Ziraat Bankası, Aralık ayında ödenmesi beklenen 4. taksit nema ödemeleriyle ilgili kurum ve işyeri toplu başvurularını, 17 Kasım 2004 tarihinden itibaren almaya başlayacak. 
     Ziraat Bankası'ndan yapılan yazılı açıklamada, nema taksit ödemelerinin ise Hazine tarafından belirlenecek tarihte başlayacağı hatırlatıldı. 
     Açıklamaya göre, önceki taksit ödemelerinde olduğu gibi, kurumu ve işyeri aracılığı ile talepte bulunan hak sahiplerinin ödemeleri, 4. taksit ödemelerinin başlamasını takiben 'en geç 3 gün' içinde yapılacak. 
     Bu arada Tasarrufu Teşvik işyeri sicil numarası olan ve elektronik posta uzantıları k12.tr, edu.tr, com.tr, gov.tr, mil.tr, pol.tr ve bel.tr olan özel kuruluşlar ile kamu kurum ve kuruluşları personeli, 4. taksit nema ödemelerini işyerleri aracılığı ile alabilecek. 
     Kurum aracılığıyla başvurmayan hak sahipleri ise eskiden olduğu gibi bir aylık takvim içinde sıralarını bekleyecek. 
     Kurum ve işyerleri, unvanlarını taşıyan elektronik posta adresi ile birlikte en son kesinti ve katkı tutarlarını yatırdıkları Ziraat Bankası şubelerine başvuracaklar. 
     Kurum ve işyeri yetkililerine 4. taksit nema ödemesi yapılabilmesi için, resmi görevlendirme yetki yazısı, diğer kuruluşlar için noter tasdikli yetki belgesi ve imza sirküleri, işyerlerine ait tasarrufu teşvik işyeri sicil numarası, kurum veya işyeri irtibat telefonu ve geçerli e-posta adresi ile başvuru şartı aranacak. 
     
</TEXT>
</DOC>
