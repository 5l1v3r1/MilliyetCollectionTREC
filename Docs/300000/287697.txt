<DOC>
<DOCNO> 287697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun30.html </URL>
<DATE> 2004/11/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Arafat'ın yetkileri 3'e bölündü 
</HEADLINE>
<TEXT>

     Filistin Kurtuluş Örgütü'nün FKÖ , Fransa'da askeri hastanede yatan Filistin lideri Yaser Arafat'ın yetkilerinin üç kişiye paylaştırılması kararı aldığı bildirildi. 
     Arafat'ın karargahında, Filistin Başbakanı Ahmed Kurey ve eski başbakan Mahmud Abbas'ın katılımıyla yapılan ve saatlerce süren FKÖ toplantısı sona erdi. Bakanların ve üyelerin çoğu karargahtan ayrıldı. 
     Yetkililer, henüz toplantıyla ilgili açıklama yapmadı. 
     Edinilen bilgiye göre toplantıda, ölümünden sonra Arafat'ın yetkilerinin üçe bölünmesi kararlaştırıldı. Eski başbakan Mahmud Abbas'ın FKÖ'den, Ahmed Kurey'in hükümet ve ulusal güvenlik konseyinden sorumlu olacağı, Parlamento Başkanı Ruhi Fettuh'un, Arafat'ın ölümü halinde 60 gün süreyle Filistin Başkanlığı yetkilerini devralacağı belirtildi. 
     Bu süre içinde Filistin'in yeni seçim kararı alması bekleniyor. 
     
     KARARGAHIN BAHÇESİ TEMİZLENİYOR 
     Bu arada, FKÖ ve El Fetih toplantılarının devam ettiği sırada Arafat'ın karargahının bahçesinin içine birçok iş makinesi ve kamyon girdi ve bahçeyi temizlemeye başladı. 
     Mukata'nın bahçesi yaklaşık iki yıldır, olduğu gibi muhafaza edilmiş, İsrail'in 2002 yılında düzenlediği saldırı sırasında harabeye dönen araçlar bulundukları yerde bırakılmış, ayrıca yeni bir saldırıda İsrail ordusu araçlarının girmesini önlemek amacıyla bahçeye bariyerler yerleştirilmişti. 
     Filistin'in İsrail ile görüşmelerden sorumlu bakanı Saib Erakat, dün Mısır'dan Filistin'e bir temsilci gönderildiğini belirterek, Mısır'ın cenaze töreninin burada yapılması teklifini kabul ettiklerini kaydetti. 
     Cenaze töreninin Kahire'de, Arafat'ın defin töreninin ise Ramallah'ta yapılmasının beklendiği belirtildi. 
     
</TEXT>
</DOC>
