<DOC>
<DOCNO> 252726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur20.html </URL>
<DATE> 2004/07/03/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Yanlış kişiyi kaçırdılar... 
</HEADLINE>
<TEXT>

     Gaziantep'te, kavga ettikleri kişi yerine yanlışlıkla komşusunu kaçırıp darp ederek bıçakla yaralayan 4 kişi tutuklandı. 
     AA muhabirinin edindiği bilgiye göre, Umut Mahallesi Maaşkuyu Caddesi'ndeki, Bozan Dursun'un işyerine gelen Tuncay Yıldız ve Erkan Yıldız, Dursun'a maket cep telefonu satmak istedi. 
     Almak istediği telefonun sahte olduğunu anlayan Dursun, kendisini aldattıkları gerekçesiyle Tuncay Yıldız ve Erkan Yıldız'ı tartakladı. 
     Adamlarının tartaklanması üzerine işyerine gelen ve maket telefonların sahibi olduğu belirlenen Vedat Yavuz ile Müslüm Demir, Dursun'un yerine yanlışlıkla komşusu Mustafa Deniz'i silah tehdidiyle otomobile bindirerek kaçırdı. 
     Kent dışında Mustafa Deniz'i önce sorgulayan ve bıçakla yaralayan Vedat Yavuz ve Müslüm Demir, Dursun'un telefon etmesi üzerine yanlış kişiyi kaçırdıklarını anlayarak Deniz'i yaralı şekilde işyerine bıraktı ve Dursun'un işyerini tabancayla tarayarak kaçtı. 
     Asayiş Şube Müdürlüğü Gasp Büro Amirliği görevlileri, olayın ardından başlattıkları operasyonda, Vedat Yavuz, Tuncay Yıldız, Müslüm Demir ve Erkan Yıldız'ı gözaltına aldı. 
     Emniyet Müdürlüğü'ndeki ifadelerinde olayı itiraf eden 4 zanlının evlerinde yapılan aramada, 1 adet tabanca, ''sallama'' denilen döner bıçağı, sopa ve çok sayıda sahte cep telefonu ele geçirildi. 
     Adliyeye sevk edilen Vedat Yavuz, Tuncay Yıldız, Müslüm Demir ve Erkan Yıldız, nöbetçi mahkemece tutuklanarak cezaevine gönderildi. 
     
</TEXT>
</DOC>
