<DOC>
<DOCNO> 274557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko26.html </URL>
<DATE> 2004/09/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Babacan Türkiye belirsizlikler ülkesi olmaktan hızla çıkmaktadır... 
</HEADLINE>
<TEXT>

     Devlet Bakanı Ali Babacan, Türkiye'nin belirsizlikler ülkesi olmaktan hızla çıktığını vurgularken, ''artık Ankara, girişimci ruhun önünde set olmayacak. Siyasetçi, Türkiye'yi karışıklığa sürüklemeyecek. Merkezi idare, yatırım, üretim, istihdamın üzerinde bir gölge olmayacak. İşadamlarının ayağına pranga olunmayacak'' dedi. 
     Bakan Babacan, Pamukkale'deki Sanayici ve İşadamları Dernekleri SİAD Platformu Başkanlar Kurulu toplantısında yaptığı konuşmada, her türlü engelleme, cesaret kırıcı girişim, belirsizlik ve arka arkaya yaşanan krizlere rağmen, sanayici, işadamı ve esnafın ayakta kalmayı başardığını ifade etti. 
     Babacan, böyle bir durumun başka bir ülkede yaşanılması durumunda sermayenin ya kabuğuna çekileceğini ya da ülkeyi terk edeceğini ifade ederken, ''ama bizim ülkemizdeki girişimciler, vatan sevgisiyle, millet sevgisiyle, idealizmiyle, yaşanan olumsuzluklara direnmeyi bilmiştir. Anadolu, yıllar süren bu bekleyişini mutlu bir sonla noktalayacağına gönülden inanıyor'' dedi. 
     Türkiye'nin önüne çok büyük hedefler koyduğunu kaydeden Babacan, sözlerini şöyle sürdürdü 
     
     GİRİŞİMCİLİĞE DESTEK 

     ''Türkiye çok şükür, hızla belirsizlikler ülkesi olmaktan çıkmaktadır. Bu hedeflere ulaşmak için son derece kararlı politikalar işler hale gelmiştir. Artık Ankara, girişimci ruhun önünde set olmayacak. Siyasetçi, Türkiye'yi karışıklığa sürüklemeyecek. Merkezi idare, yatırım, üretim, istihdamın üzerinde bir gölge olmayacak. İşadamlarının ayağına pranga olunmayacak.'' Başkaları gibi ''3-5 yıl iktidarda kalmak, eşi dostu ihya etmek, ülkenin kaynaklarını şahsi çıkarları için kullanmak'' gibi bir niyetleri olmadığını belirten Babacan, şunları kaydetti 
     ''Bizim amacımız, ülkede hoş bir sada bırakmak. Bir gün gelip görevi bıraktığımızda, bu hükümet Türkiye için gerçekten iyi şeyler yaptı denilirse, bu bizim için en büyük mutluluk kaynağı olacak. 
     Türkiye köklü bir değişim süreci yaşıyor. Hayal bile edemediğimiz seviyelere doğru kararlılıkla ilerliyor. Hep ortak bir heyecan, hep ortak bir motivasyon görüyoruz. İşte bu Türkiye'nin yıllarca arayıp bulamadığı, aslında var olan ama bir türlü harekete geçiremediği zenginliğidir.'' Babacan bu arada, toplumun önü açılıp yolundaki engeller kaldırıldığında, başaramayacağı iş olmadığını ifade ederken, Denizli, Gaziantep, Trabzon, Kayseri, Sivas gibi illerdeki gelişmeleri buna örnek gösterdi. 
     
     TÜRKİYE'NİN ÖNÜNDEKİ HEDEFLER 

     Türkiye'nin çok önemli hedefleri bulunduğunu, bu hedeflerin en başında ise siyasi reformların geldiğini anlatan Babacan, şunları söyledi 
     ''Nedir bunlar Türkiye'de daha iyi işleyen demokrasiye sahip olunması, Türkiye'de insan hakları ve özgürlüklere saygı duyulması, bu değerlere daha çok kıymet verilmesi. Hukukun üstünlüğü ilkesinin tam olarak benimsenmesi ve günlük hayatın her kesiminde istisnasız bir şekilde uygulanması. 
     Bunlar bizim için çok önemli hedefler. Bunlar, AB sürecinde önemli bir araç vazifesi görüyor. Biz AB'ye sadece Avrupa ülkesi etiketi takmak için girmek istemiyoruz. AB süreci bizim için, bir gereklilik ve uygulanması gereken kriterler açısından önemli bir dış çapa.'' 
     
     ''TÜRKİYE'NİN AB'YE GİRMESİ İÇİN 40 YILDA ALINAN MESAFEDEN DAHA FAZLASINI, SON 2 YILDA ALDIK'' 

     Devlet Bakanı Ali Babacan, Türkiye'nin AB'ye girmesi için 40 yılda alınan mesafeden daha fazlasının, son 2 yıl içinde alındığını söyledi. 
     Babacan ayrıca, enflasyonda 2005 hedefinin yüzde 8 olduğunu, 3 yıllık plan ve programı, bu hedefe göre dizayn ettiklerini bildirdi. 
     Pamukkale'de yapılan Sanayici ve İşadamları Dernekleri SİAD Platformu Başkanlar Kurulu toplantısına katılan Babacan, AB süreciyle ilgili açıklamalarda bulundu. 
     Toplantıda söz alan konuşmacıların, AB Projesi için ''hükümetüstü'' ifadeler kullandıklarını hatırlatan Babacan, buna katılmadığını belirtti. 
     Babacan, ''Türkiye'nin AB'ye girişi için 40 yıldır neler yapılabildi Nereden, nereye gelindi Buna bir bakmak lazım. Bir de son 2 yılı değerlendirmek lazım. 40 yılda alınan mesafenin çok daha fazlası, son 2 yıl içinde alındı. Ne zaman bu hükümet, bu işi sahiplendi, iş ondan sonra daha da gelişti'' dedi. 
     
     ''FİLDİŞİ KULELERİN PENCERESİNDEN BAKILIYOR'' 

     Bazı çevrelerin 'fildişi kulelerin penceresinden Türkiye'ye baktığını' kaydeden Bakan Babacan, şöyle devam etti 
     ''Oradan bakmayı bırakıp, halkın içine inseler, halkla bütünleşseler, halk ne düşünüyor diye düşünseler, bunu anlamak için çaba sarfetseler, çok daha farklı olabilir. Biz, halkın sağduyusuna güveniyoruz. Çünkü biz, bir elit tabaka hükümeti de değiliz. Gücünü halktan alan, halktan başka kimseye borcu olmayan, Türk milletine hizmet borcu olan bir hükümetiz. Bizim icraatlarımız, çabalarımız bunun içindir. İşte bu nedenler bizi güçlü kılıyor. Kilitlendiğimiz hedefi gerçekleştirmek için güçlü bir irade koymamızı sağlıyor.'' Zaman zaman özeleştiri yapıp, neleri başarıp neleri başaramadıklarını değerlendirdiklerini anlatan Babacan, ''2 yıl önce Türkiye'nin, yüksek ve belirsiz enflasyon, pahalılık, işsizlik, istihdam, büyüme, yüksek faiz ve borç stoğu, gelir dağılımındaki adaletsizlik, gelecek kaygısı gibi uzayıp giden bir liste ile karşı karşıya olduğunu görüyoruz. Bugün ise bu liste oldukça kısalmıştır. Ama sorunlarımız da vardır'' dedi. 
     
     ''NE SÖZ VERDİYSEK YAPTIK'' 

     2001 yılının yaz aylarında Türkiye'nin içinde bulunduğu durumun gözönüne getirilmesini, bir de bugüne bakılmasını isteyen Devlet Bakanı Babacan, şöyle konuştu 
     ''2001 yılının yaz aylarında Şubat krizi yaşanmış, işbaşında bir koalisyon hükümeti. Her gün sağlığı merak edilen bir Başbakan. Bırakın 3-5 yıl sonrasını, 1 ay, hatta 1 hafta sonrasını görmek, kimse için mümkün değildi. Kim derdi ki 3 yıl sonra enflasyon tek haneli rakama düşecek, büyüme tarihi rekorlar kıracak. Kamu borç stoğu düşecek, faizler yüzde 20'lere gerileyecek. Buna kim inanırdı Biz, önümüze hedefler koyduk. Ekonomik politikalarımızı açıkladık. Ne söz verdiysek yaptık. Yapmayacağız dediklerimizi de yapmadık. Bu Türkiye'nin özlediği bir durumdu.'' 
     
     ENFLASYONLA MÜCADELE 

     Enflasyonla mücadelelerinin, 'ilk günkü heyecanla' devam ettiğine işaret eden Babacan, ''2004 hedefimiz yüzde 12 dedik, şu anda piyasa beklentisi yüzde 10.5'tur. Ancak biz, yüzde 12 hedefine uygun olarak yolumuza devam ediyoruz. 2005 hedefimiz yüzde 8'dir. 3 yıllık plan ve programımızı, bu hedefe göre diyazn ediyoruz. İnşallah daha sonraki yıllarda da, AB ülkelerindeki enflasyon oranlarını yakalayacağız'' şeklinde konuştu. 
     Öte yandan Babacan, yılın 6 ayında özel sektörün 28 katrilyon lira, kamunun da 7.5 katrilyon liralık yatırım yaptığını, bu rakamların da, büyümenin 'özel sektörle birlikte' gerçekleştiğinin göstergesi olduğunu kaydetti. 
     
</TEXT>
</DOC>
