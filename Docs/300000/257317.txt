<DOC>
<DOCNO> 257317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun35.html </URL>
<DATE> 2004/07/22/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Gazze'de şiddetli patlama... 2 ölü 
</HEADLINE>
<TEXT>

     Gazze'de, şiddetli bir patlama meydana geldiği bildirildi. 
     Associated Press ajansı, görgü tanıklarına dayanarak patlamanın Gazze'nin Zeytun bölgesinde olduğunu duyurdu. 
     Reuters ajansı da, Filistinli güvenlik kaynaklarının, İsrail helikopterinin Gazze'de bir araca füze attığını söylediklerini aktardı. 
     Araçta kimlerin olduğu ya da ölen olup olmadığı konusunda henüz bilgi verilmedi. 
     
     İSRAİL HELİKOPTERİ FÜZE ATTI 

     Gazze'de, İsrail helikopterinden atılan füzenin hedefi olduğu belirtilen bir otomobilde meydana gelen patlamada 2 kişi öldü. 
     Reuters ajansının haberine göre, Filistinli hastane kaynakları ve görgü tanıkları, otomobile İsrail helikopterlerinin füze saldırısında bulunduğunu söyledi. Kaynaklar, 2 kişinin öldüğü olayda, bir Filistinlinin de yaralandığını kaydetti. 
     AP ajansının bilgi aldığı kaynaklar da, Zeytun bölgesinde Subaru marka beyaz bir araçta patlama olduğunu, patlama esnasında İsrail helikopterlerinin bölgede uçtuğunu aktardı. 
     İsrail ordusundan, konuyla ilgili henüz bir açıklama yapılmadı. 
     
     2 FİLİSTİNLİ İSLAMİ CİHAD MİLİTANI 

     Gazze'de, İsrail'in helikopter saldırısında öldürülen iki Filistinlinin aşırı dinci İslami Cihad örgütü militanı olduğu bildirildi. 
     İslami Cihad'ın açıklamasında, Gazze'nin Zeytun mahallesinde bir İsrail helikopterinden bir otomobile füze atıldığı belirtildi. 
     Açıklamaya göre, aracın infilak etmesi sonucu, İslami Cihad'ın silahlı kanadı El Kuds Tugayı yetkililerinden Hazim Erhim ve bir diğer İslami Cihad militanı hayatını kaybetti. 
     Erhim, İsrail karşıtı saldırılara karıştığı gerekçesiyle İsrail'in arananlar listesindeydi. 
     AFP-OK-SK 21 10 22 07 04 
     
</TEXT>
</DOC>
