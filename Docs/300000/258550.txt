<DOC>
<DOCNO> 258550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo14.html </URL>
<DATE> 2004/07/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Mehmet Okur Detroit'teki güzel günleri Utah'ta da yaşayacağım... 
</HEADLINE>
<TEXT>

     NBA Ligi takımlarından Utah Jazz ile sözleşme imzalamak üzere ABD'de bulunan milli basketbolcu Mehmet Okur, ''Detroit'te geçirdiğim güzel günleri ve elde ettiğim başarıları Utah'ta da yaşayacağımdan şüphem yok'' dedi. 
     Mehmet Okur, kendisine ait resmi internet sitesinde yaptığı açıklamada, Utah'ta kendisini Utah Jazz Kulübü Asbaşkanı Kevin O'Connor'ın karşıladığını vurgulayarak, bugün sağlık kontrolünden geçip, düzenlenecek basın toplantısıyla kendisini 6 yıllığına Utah Jazz'a bağlayacak olan sözleşmeye imza atacağını bildirdi. 
     Mehmet Okur, Utah'taki ilk izlenimlerini şöyle dile getirdi 
     ''Buraya geldiğim ilk andan itibaren kendimi çok rahat hissettim. Burada geçirdiğim kısa zaman zarfında, Detroit'te bulunduğum 2 yıl süresince William Davidson, Joe Dumars ve John Hammond'dan gördüğüm yakınlık, sevgi ve saygının bir benzerini Utah'da da göreceğimi hissettiğimi söyleyebilirim. Detroit'te geçirdiğim güzel günleri ve elde ettiğim başarıları burada da yaşayacağımdan şüphem yok.'' 
     
</TEXT>
</DOC>
