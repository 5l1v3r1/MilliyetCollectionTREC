<DOC>
<DOCNO> 293545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur25.html </URL>
<DATE> 2004/11/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çocuğunun boğazını sıkarak iş istedi .. 
</HEADLINE>
<TEXT>

     Bursa'da, alkollü olduğu öğrenilen bir kişi, Atatürk Anıtı önünde 5 yaşındaki kızının boğazını sıkarak iş istedi. Montunun altından kızının boğazına metal birşey dayadığı da görülen baba güçlükle ikna edilerek, küçük kız kurtarıldı. 
     Eşi Sümeyra D. ve 3 çocuğuyla birlikte dün gece Atatürk Caddesi'ndeki anıtın önüne gelen Tahir D. 34 , bir anda bağırmaya başladı. 
     Kucağına aldığı 6 yaşındaki kızı Ayşe'nin boğazını sıkmaya başlayan ve montunun altına sakladığı metal bir cismi kızının boğazına dayayan Tahir D, 6 aydır işsiz olduğunu, aldığı kanepenin borcunu ödeyemediği için dayak yediğini, kendisini dövenleri şikayet etmek için gittiği polis merkezinde ciddiye alınmayınca, eşini ve çocuklarını alıp anıta geldiğini öne sürdü. 
     ''Bana kimse sahip çıkmıyor. Türkiye Cumhuriyeti'nin bir vatandaşıyım, iş istiyorum vermiyorlar, polise gidiyorum yardım etmiyor'' diye bağıran Tahir D, olay yeri yakınındaki Valilik binası önünde nöbet tutan çevik kuvvet ekipleri ve gazetecilerin ikna çabaları sonucu kızını bıraktı. 
     Küçük kız, annesi ve kardeşleriyle birlikte Çarşı Polis Merkezi'ne götürülürken, baygınlık geçiren Tahir D'ye ''112 Acil Servis'' ekipleri müdahale etti. Tedavisinin ardından polis merkezine götürülerek ifadesi alınan Tahir D, daha sonra serbest bırakıldı. 
     
</TEXT>
</DOC>
