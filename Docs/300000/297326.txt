<DOC>
<DOCNO> 297326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo35.html </URL>
<DATE> 2004/12/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İtalyan basını Emre yanlış yerde, sağ kanatta oynatıldı... 
</HEADLINE>
<TEXT>

     İtalya Birinci Futbol Ligi Serie A takımlarından FC Inter'de, son haftalarda beraberlikten öteye geçememenin sıkıntısı yaşanıyor. 
     Teknik direktör Roberto Mancini, dün deplasmanda AC Siena ile2-2 berabere kalmalarının ardından, ''Çok uyuyoruz. En büyük zaafımız bu. İyi oynasak da, yeterince tehlikeli olmalı başaramıyoruz'' dedi. 
     İtalyan spor gazeteleri, dünkü maça ilişkin değerlendirmelerinde, sahaya ilk 11'de çıkan ve 86 dakika oyunda kalan Emre Belözoğlu'na 5.5 vermeyi yeğlediler. Gazeteler, Emre'nin sağ kanatta oynamak zorunda bırakıldığı için kendini yeterince gösteremediği görüşünde birleştiler. 
     La Gazzetta dello Sport, Emre'nin maç sırasındaki performansını, ''Koşuyor, çabalıyor ve zıplıyor. Ama sağ kanat onun yeri değil. Kendisine uyumlu bir rol verilmemişti'' cümlesiyle özetledi. 
     Corriere dello Sport Gazetesi de, ''Emre, yanlış bir biçimde sağ tarafta oynatıldı ve yoruldu. Ama oyunun belirli bir aşamasında, pres yapabilen tek oyuncu konumundaydı'' ifadelerini kullandı. 
     Tuttosport ise Emre'yi şu ifadelerle değerlendirdi 
     ''İlk yarıda, 4 oyuncunun dizildiği orta alanın sağ kesiminde oynadı. Kendisine uygun bir yere yerleştirilmemişti. Inter, 4-4-2 sistemini bırakıp, 4-3-3 sistemine geçince daha yararlı olmaya başladı. O andan itibaren Emre'nin oyununda da canlanma gözlendi. Ama mükemmel pozisyonlar yaratamadığı gibi, son paslarda hata da yaptı.'' Öte yandan teknik direktör Mancini ise, ''İlk yarıda başka altenatifim olmadığı için Emre'yi sağda oynatmak zorunda kaldım'' diye konuştu. 
     15 haftayı geride bırakan Serie A'da, Lecce ve Palermo gibi halen 21 puana sahip olan FC Inter, averajla 5. sırada yer alıyor. Siyah-mavililer, ligde şu ana dek tam 12 maçı beraberlikle noktaladılar. FC Inter'in diğer 3 maçı ise siyah-mavililerin galibiyetiyle sonuçlanmıştı. 
     
</TEXT>
</DOC>
