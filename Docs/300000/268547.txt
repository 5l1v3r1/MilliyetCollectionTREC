<DOC>
<DOCNO> 268547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur38.html </URL>
<DATE> 2004/09/02/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
Kerkük-Yumurtalık petrol hatıına sabotaj yapıldı 
</HEADLINE>
<TEXT>

     Kerkük-Yumurtalık petrol boru hattına Irak tarafında sabotaj düzenlendiği ve hatta yangın çıktığı bildirildi. 
     Kerkük ulusal muhafız şefi General Enver Hamid Amin, hattın geçtiği El Riyad kenti yakınlarında bir bombanın patladığını, ilk patlamanın meydana geldiği yere 5 kilometre mesafede yerleştirilen ikinci bombanın ise patlamadığını belirtti. 
     Kuzey Petrol Şirketi üretim bölümü şefi Ayden Abdullah da, açıklamasında, ''Çok güçlü bir patlamanın meydana geldiğini ve pompalama sisteminin ciddi oranda hasar gördüğünü öğrendik'' dedi. 
     Bölgedeki AFP muhabiri, yangın nedeniyle Bağdat-Kerkük karayolunun kapandığını bildirdi. 
     
     HAM PETROL SEVKİYATI DURDURULDU 

     Kerkük-Yumurtalık petrol boru hattının Irak tarafındaki bölümüne düzenlenen sabotaj nedeniyle Kerkük'ten ham petrol sevkiyatının tamamen durdurulduğu bildirildi. 
     Kuzey Petrol Şirketinden petrol ve gaz boru hatları güvenlik şefi Ahmed Hasan Gafif, ''Bir buçuk yıl önce Irak'ın petrol altyapısına karşı saldırı düzenlenmeye başlanmasından beri yapılan bu en büyük sabotajın ardından Türkiye ile olan petrol boru hattı kapatıldı. Bu hattın kapasitesi günde 600 bin ila 800 bin varildi'' dedi. 
     Gafif, yangının henüz söndürülemediğini çünkü tam kapasiteyle kullanıldığından dolayı hatta çok miktarda ham petrol bulunduğunu belirterek, yangının ancak 48 ila 72 saat içinde söndürülebileceğine dikkat çekti. 
     Hattın civarındaki köylerin tahliye edildiği ve Tikrit-Bayci-Kerkük karayolunun trafiğe kapatıldığı kaydedildi. 
     Kerkük-Yumurtalık petrol boru hattına Irak tarafında sabotaj düzenlendiği ve hatta yangın çıktığı bildirilmişti. 
     
</TEXT>
</DOC>
