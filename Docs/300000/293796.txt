<DOC>
<DOCNO> 293796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko31.html </URL>
<DATE> 2004/12/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Doğan Holding'in Kelkit Projesi örnek oldu... 
</HEADLINE>
<TEXT>

     Doğan Holding'in organik tarım projesi, Avrupa Komisyonu İşletmeler Genel Müdürlüğü tarafından, ''Avrupa Çapında Kurumsal Sosyal Sorumluluk Bilincini Artırma Kampanyası'' için düzenlenen yarışmada seçilen 10 projeden biri oldu. 
     Doğan Holding'den yapılan açıklamaya göre, Türkiye ve Avrupa'dan yarışan 100'ün üzerinde proje arasından, Doğan Organik Ürünler Sanayi ve Ticaret A.Ş.'nin Gümüşhane Kelkit'te yürütmüş olduğu sosyal yatırım projesi, Macaristan, Slovenya, Polonya, Almanya, Belçika, İngiltere, Romanya, İspanya ve Finlandiya ile birlikte seçilen 10 proje arasında yer aldı. 
     Açıklamada, Avrupa çapındaki yarışmada, bir Türk projesinin örnek projeler arasına girmesinin, örnek uygulama olarak yayınlanmasının ve bir yıl boyunca gerçekleştirilecek atölye çalışmalarında katılımcılar tarafından incelenecek olmasının, Türkiye'nin AB'ye girme yönünde katettiği yolun önemli bir göstergesi olarak nitelendirildiği kaydedildi. 
     Açıklamaya göre, 2005 yılı boyunca sürecek olan Avrupa Komisyonu İşletmeler Birliği'nin bu kampanyası için 29 ülkede 65 toplantı gerçekleştirilecek. 4 Şubat'ta Ankara'da ve 19 Nisan'da İstanbul'da yapılacak toplantılara, TOBB ve Doğan Organik Ürünler ev sahipliği yapacak. 
     AB ülkeleri ile Türkiye, Romanya, Bulgaristan ve Norveç'in davetli olduğu yarışmayı, Avrupa Odalar Birliği EUROCHAMBERS ile Avrupa Sanatçı ve Küçük Girişimciler Birliği UAPME yürütürken, Türkiye'den konuyla ilgili çalışmaları Türkiye Odalar ve Borsalar Birliği TOBB üstlendi. 
     
</TEXT>
</DOC>
