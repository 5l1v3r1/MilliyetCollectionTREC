<DOC>
<DOCNO> 255065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko21.html </URL>
<DATE> 2004/07/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İran Türkiye'ye satılan doğalgaz fiyatını düşürmeyi kabul etmedik 
</HEADLINE>
<TEXT>

     İran Petrol Bakanı Bijen Namdar Zengene, İran'ın Türkiye'ye sattığı doğalgaz fiyatını düşürmeyi kabul ettiği iddialarını reddetti. 
     İran Daily gazetesinin bugünkü haberine göre, Zengene Fars haber ajansına verdiği demeçte, Türkiye'nin İran doğalgazının Avrupa'ya ihracatına yardım etmeyi kabul etmesi halinde Türkiye'ye satılan doğalgazın fiyatının düşeceği yolunda Türk basınında çıkan haberlerin gerçeği yansıtmadığını kaydetti. 
     Zengene, ''Türkiye'ye yaptığımız son ziyaret sırasında doğalgaz fiyatının düşmesine sebep olacak hiçbir şartı kabul etmedik. İran ayrıca doğalgazının Avrupa'ya ihracatı konusunda Türkiye ile bir anlaşma yapmadı'' dedi. 
     Doğalgaz fiyatı konusundaki kararın gelecekte yapılacak görüşmelere bağlı olduğunu kaydeden Zengene, ''Türk yetkilileri Tahran'ı ziyaret etmeye ve görüşmelere yeniden başlamaya bekliyoruz'' diye konuştu. 
     İran Ulusal Doğalgaz Şirketi Genel Müdürü Rukneddin Cevadi de İran'ın Türkiye'ye ihraç ettiği doğalgaz fiyatını düşürdüğü iddialarının ''temelsiz'' olduğunu belirtti. 
     Cevadi, ''İran, sadece Türkiye, Avrupa'ya doğalgaz nakli için atıl kapasitesini kullandırması ve doğalgaz ihracatında Avrupa pazarına bağımsız bir boru hattının inşasını mümkün kılması dahil bazı şartlarımızı kabul etmesi halinde bu ülkeyle doğalfaz fiyatını görüşecektir'' dedi. 
     Cevadi, Türkiye'nin, İran doğalgazının fiyatının doğalgaz aldığı diğer ülkelerin fiyatlarından yüksek olmasını kanıtlaması gerektiğini de kaydetti. 
     
</TEXT>
</DOC>
