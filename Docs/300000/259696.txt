<DOC>
<DOCNO> 259696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/ysenay.html </URL>
<DATE> 2004/08/01/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Daum ile nereye 
</HEADLINE>
<TEXT>



Fenerbahçe'de sezon başı patlayan gereksiz "Daum fırtınası" bakalım sezon içinde Sarı - Lacivertliler'e nelere mal olacak... 
Öyle ya, Almanya'da yapılan basın toplantısında Daum'un söyledikleri yenilir yutulur şeyler değildir Fenerbahçe yönetimi adına... Alex ve Fabiano için Brezilya gibi uzak bir ülkeyi adeta kendilerine meskan edinen Kutlualp ve Mahmut Uslu'ya Daum efendi böyle bir üslupla mı teşekkür etmeliydi yani .. Geçmiş yılın şampiyon kadrosuna Deniz, Murat ve Serkan gibi Türkiye liglerinin en göze batan oyuncularını da kadrosuna katan bir yönetime böyle mi şükranlarını sunacaktı yani Daum bey... Kimse kimseyi kandırmasın. Sezon başında yakılan bu kibritle başlayan yangın, Daum'u katiyen bu sezonun sonuna kadar Fenerbahçe'nin başında taşıyamaz... 
Başkan Aziz Yıldırım ne denli çırpınırsa çırpınsın Alman'ın hırçınlıkları devam edecektir çünkü... Daum'un yaptığı bu çılgınlık, soyunma odasını sarıp, sarmalamadı mı sanırsınız... Şimdi bütün futbolcular Daum'a "kaç hafta sonra yolcu" gözüyle bakmaya başlayacaklar ve bu şüpheci tavırlar takımın sahadaki oyununa yansıyacaktır muhakkak... Kimseler "onlar profesyonel birer memur" gözlüğü ile bakmasınlar futbolculara... Onlar yönetici - teknik adam ilişkisini öylesine irdeler ve kendi aralarında yorumlarlar ki, sizin dışarıdan sezinlemeniz dahi imkansızdır... Çünkü futbolcular da alacağı paranın, kazanacağı primin, yönetici - teknik adam dengelerinde yattığını çok da iyi bilirler... 
Kısacası Daum, hem Almanya kampında takımı iyi çalıştırmamış, gündüz 12'lerde oynadığı amaçsız maçlarla bu yıl Fenerbahçe'ye soğuk olduğunu daha o çirkin basın toplantısını yapmadan belli etmiştir... 
Fenerbahçe'nin önünde Şampiyonlar Ligi, Türkiye'deki resmi maçlar gibi çok yoğun bir program başlamak üzeredir... Takımı bu kadar kısa zamanda eksiklerden arındırıp, komple bir ekip mantığına getirmek ise hiç de kolay değildir... Dileriz biz yanılırız da, işler biraz daha şansın yardımıyla yolunda gider. 


</TEXT>
</DOC>
