<DOC>
<DOCNO> 263688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/guncel/axgun02.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kare kare tren faciası 
</HEADLINE>
<TEXT>


8 kişinin ölümüne 88 kişinin de yaralanmasına neden olan Başkent Ekspresi ile Adapazarı Ekspresi'nin kafa kafaya çarpışma görüntülerine sadece Milliyet ulaştı 

İSTANBUL Milliyet 

Milliyet, 8 kişinin ölümüne, 88 kişinin yaralanmasına neden olan Başkent Ekspresi ile Adapazarı Ekspresi'nin kafa kafaya çarpışma görüntülerine ulaştı. Bir kameraya yansıyan görüntülere göre, hızla gelen Başkent Ekspresi ile Adapazarı Ekspresi çarpıştığında, lokomotifler birbirine geçiyor ve anında büyük bir toz bulutu kalkıyor. Bu arada bir vagon havaya kalkıyor ve trenden parçalar etrafa saçılıyor. 

10 kilometre hızla çıkmıştı 
Başkent Ekspresi ile Adapazarı Ekspresi'nin çarpışması, Pamukova'da 38 kişinin öldüğü hızlı tren faciasından 20 gün sonra 11 Ağustos'ta Kocaeli Gebze'ye bağlı Tavşancıl beldesinde meydana geldi. Ankara'dan İstanbul'a gitmek üzere saat 10.20'de hareket eden makinistler Soner Gürkan ve Hasan Yücedağ yönetimindeki Başkent Ekspresi, Tavşancıl yakınlarında kırmızı ışıkta durmayıp yoluna devam etti. Bu sırada Haydarpaşa Garı'ndan 15.17'de makinistler Durmuş Akgül ve Özcan Özel yönetiminde yola çıkan Adapazarı Ekspresi, Tavşancıl İstasyonu'ndan yaklaşık 10 kilometre hızla çıkıyordu. 

Sinyal ihlali 
Kırmızı ışıkta durmayan Başkent Ekspresi'nin hızla kendilerine geldiğini gören Adapazarı Ekspresi makinistleri Akgül ile Özel, trenden atlayarak canlarını kurtardı. Bu atlayıştan birkaç saniye sonra, saatler 16.51'i gösterirken, iki tren burun buruna çarpıştı. Kazada Başkent Ekspresi makinisti Gürkan'ın da aralarında bulunduğu sekiz kişi hayatını kaybetti. 
TCDD Genel Müdürlüğü, saatte 82.5 kilometre hızla giden Başkent Ekspresi'nin, kaza öncesi sarı yanan sinyali, ardından 40 km azami hızı gösteren tabelayı, sonra da sarı sinyalden 1559 metre ilerideki kırmızı yanan sinyali ihlal ettiğini bildirdi. 




</TEXT>
</DOC>
