<DOC>
<DOCNO> 294211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur15.html </URL>
<DATE> 2004/12/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Testislerine tekme attığı arkadaşı öldü 
</HEADLINE>
<TEXT>

     Fırat KESKİNKILIÇ DHA 

BOLU'nun Mudurnu İlçesi'nde 19 yaşındaki arkadaşı Özcan Kaplan'ın testislerine tekme atarak ölümüne neden olduğu iddia edilen 20 yaşındaki Erdem Kaymak'ın 24 yıl ağır hapis cezası istemiyle yargılanmasına başlandı. Mahkemede çok pişman olduğunu ve bu sene üniversiteyi kazandığını söyleyen Kaymak, "Benim onu öldürme gibi bir niyetim yoktu. Kazayla salladığım tekme sonucu cezaevindeyim'' dedi. 
     Olay, 11 Temmuz'da Mudurnu Belediyesi Düğün Salonu'nun önünde meydana geldi. Aynı mahallede oturan Erdem Kaymak ile Özcan Kaplan, bir arkadaşlarının düğününe katıldı. Düğün sırasında iki arkadaş arasında bilinmeyen bir nedenle tartışma başladı. Dışarıya çıkan 2 arkadaşın tartışması kavgaya dönüştü. Erdem Kaymak'ın salladığı tekme Özcan Kaplan'ın testislerine denk geldi. Bir anda yere yığılan Özcan Kaplan olay yerinde hayatını kaybederken, gözaltına alınan Erdem Kaymak nöbetçi mahkemece tutuklanarak cezaevine konuldu. 
     Bolu Ağır Ceza Mahkemesi'nde 24 yıl ağır hapis cezası istemiyle yargılanan Erdem Kaymak dün hakim karşısına çıktı. Duruşmaya iki arkadaşın babaları Salih Kaplan ile Nejdet Kaymak katıldı. Oğlu Özcan Kaplan'ın testislerine vurulması sonucu hayatını kaybettiğini iddia eden baba Salih Kaplan, "Oğlum bu yıl askere gidecekti. Onun mutluluğunu yaşarken bu olayla yıkıldık. Özcan benim tek evladımdı. Mahkemenin vereceği karara güveniyorum'' dedi. 
     Özcan ile çocukluk arkadaşı olduğunu belirten Erdem Kaymak ise, "Olay günü Özcan ile bir arkadaşımızın düğününde karşılaştık. Burada Özcan bana küfür etmeye başladı. Ben de sinirlenince kavga etmeye başladık. Bu sırada benim rastgele salladığım tekme Özcan'a isabet etti. Ne olduğunu anlayamadım. Benim Özcan'ı öldürmek gibi bir niyetim yoktu. Olay kaza sonucu oldu. Çok pişmanım. Bu yıl üniversiteyi kazandım. Okumak istiyorum. Ceza alırsam hayatım kararacak. Tahliyemi istiyorum'' dedi. 
     Mahkeme heyeti, Özcan Kaplan'ın ölüm nedeninin belirlenmesi konusunda Ankara Adli Tıp Kurumu'ndan gelecek raporun beklenmesi için duruşmayı ileri bir tarihe erteledi. 

     
</TEXT>
</DOC>
