<DOC>
<DOCNO> 281916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo32.html </URL>
<DATE> 2004/10/20/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Profesyonel boksör Oktay Urkal Bu kez kazanacağım... 
</HEADLINE>
<TEXT>

     Almanya'nın başkenti Berlin'de yaşayan profesyonel boksör Oktay Urkal, 23 Ekim Cumartesi akşamı ABD'li Dünya Şampiyonu Vivian Harris'e karşı Berlin'de yapacağı unvan maçını kazanacağını söyledi. 
     Oktay, unvan maçı öncesinde Berlin'de düzenlediği basın toplantısında, Harris'e karşı 17 Nisan'da yaptığı ilk karşılaşmayı az bir puan farkıyla kaybettiğini hatırlatarak, ''İlk karşılaşmada Harris'e karşı şanssız bir şekilde yenildim, bu kez kazanacağım'' dedi. 
     Karşılaşmanın, Türklerin yoğun şekilde yaşadığı Kreuzberg semtinde yapılacağını hatırlatan Urkal, ''Beni desteklemeleri için herkesi maça davet ediyorum. Seyirciler karşılaşma sırasında alkışlarını ve desteklerini kesmesinler. Buna ihtiyacım olacak. Bu hakemleri de etkileyecektir'' diye konuştu. 
     Antrenmanlarda hala gençlere ''taş çıkarttığını'' kaydeden Oktay, ''Kendimi 34 yaşında gibi hissetmiyorum. Hiçbir kondisyon sorunum yok'' dedi. 
     Karşılaşmaya hazırlanmak için 6 haftadan bu yana kampta olduğunu hatırlatan Oktay, ''Bu süre içinde ailemden uzak kaldım. Onları çok özledim. Antrenörüm cep telefonumu bile aldı. Ben de postaneden aldığım kartla evi arıyordum'' şeklinde konuştu. 
     Oktay'ın antrenörü Ulli Wegner de Nisan ayındaki karşılaşmada Urkal'ın daha iyi olmasına rağmen kaybettiğini, bu karşılaşmada seyircilerden büyük destek beklediğini belirterek, ''Bu karşılaşmayı boşu boşuna Kreuzberg'te yapmıyoruz. Oktay'ın rakibi Dünya şampiyonu. Dramatik bir maç olacak. Desteğe ihtiyacı var'' dedi. 
     Harris'in antrenörü Emanuel Stewart ise Harris ile 4 aydan bu yana birlikte çalıştığını ve Harris'in çok iyi boksör olduğuna inandığını ifade ederek, ''Harris ile dövüşmeyi bir kez daha kabul ettiği için Oktay'a da büyük saygım var. Bir önceki karşılaşma çok güzel bir karşılaşmaydı. Bu da öyle olacak. İkisi de çok hızlı. Bir önceki karşılaşmada olduğu gibi vuruşların sertliği maçın kaderini tayin edecek'' diye konuştu. 
     
</TEXT>
</DOC>
