<DOC>
<DOCNO> 284897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo31.html </URL>
<DATE> 2004/10/31/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kocaman Kapanan takımlara karşı sıkıntı yaşıyoruz... 
</HEADLINE>
<TEXT>

     Malatyaspor Teknik Direktörü Aykut Kocaman, kapanan takımlara karşı sıkıntı yaşadıklarını söyledi. 
     Kocaman, bu sezon kendi sahalarında yaptıkları 6 maçtan 3'ünü kaybettiklerini ve bunun da ilginç bir durum olduğunu belirtti. 
     Kaybedilen maçların lehlerine olması gereken maçlar olduğunu ifade eden Kocaman, ''Arzuladığımız sonuçları iç sahada alamadık. Kapanan takımlara karşı sıkıntı yaşıyoruz. Maçın çok önemli bölümü rakip saha içerisinde ve kaleye yakın bölgede geçmesine, pozisyonlara girmemize rağmen gol atamadık. Çok sayıda pozisyonumuz ya kalecide kaldı, ya rakip futbolcuya çarptı, ya da kendi futbolcumuza çarparak filelere gitmedi. Direkten dönen pozisyonlarımız da olmasına rağmen gol atamadık. Artık önümüze bakmamız lazım'' dedi. 
     
     KAYSERİSPOR CEPHESİ 
     Kayserispor Teknik Direktörü Hikmet Karaman, Malatyaspor karşısında önemli bir 3 puan aldıklarını söyledi. 
     Çok sevinçli olduklarını anlatan Karaman, karşılaşmanın ilk 45 dakikasında denk bir mücadele olduğunu belirtti. 
     Karşılaşmanın ikinci yarısında ortaya koyduğu oyundan dolayı Malatyaspor'u tebrik etmek gerektiğini ifade eden Karaman, ''Gol için sağdan soldan çok geldiler. Çanakkale geçilmez misali bu pozisyonları önledik. Rakibin bazı pozisyonlarında şanslıydık. Sonuçtan memnunuz, haddimizi biliyoruz. Her hafta daha iyi olmaya çalışıyoruz. Artık önümüze bakacağız. Bizim Malatyaspor'dan daha fazla puana ihtiyacımız vardı ve bunu da aldığımız için sevinçliyiz'' dedi. 
     
</TEXT>
</DOC>
