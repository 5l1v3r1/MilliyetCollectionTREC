<DOC>
<DOCNO> 251248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonsiy01.html </URL>
<DATE> 2004/06/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TBMM'de bu hafta hangi yasalar görüşülecek ... 
</HEADLINE>
<TEXT>

     TBMM, bu hafta yerel yönetim reform paketi içinde yer alan yasa tasarıları için mesai yapacak. 
     Genel Kurul'da, 29 Haziran Salı günü Belediyeler Kanunu Tasarısı ele alınacak. Geçici hükümleriyle birlikte 97 maddeden oluşan yasa tasarısı, belediye ve organlarının kuruluşunu, işleyişini, görev ve yetkileri yeniden düzenliyor. 
     Nüfusu 5 bin ve üzerinde yerleşim birimlerinde belediye kurulabileceğini öngören, il ve ilçe merkezlerinde belediye kurulmasını zorunlu kılan tasarı, bağlı olduğu il, ilçe belediyesi ile nüfusu 50 bin ve üzerinde olan bir belediyenin sınırına 5 kilometreden daha yakın duruma gelen belediye ve köylerin bu belediyeye katılmasını hüküm altına alıyor. 
     Tasarıya göre, nüfusu 2 binin altına düşen belediyeler, Danıştay'ın görüşü alınarak, İçişleri Bakanlığı'nın önerisi üzerine müşterek kararname ile köye dönüştürülecek. Bir belediyenin sınırlarına 5 kilometreden daha yakın yerlerde belediye kurulamayacak. Yerleşim yerlerinin nüfusları, Devlet İstatistik Enstitüsü Başkanlığı'nca tespit edilecek. 
     Belediye başkanlarının maaşları, beldelerin nüfusuna endekslenecek. Belediye başkanları, profesyonel spor kulüplerinin başkan ve yöneticisi olamayacak. Başkanlar, siyasi partilerin merkez karar organına seçilebilecek ancak yürütme görevi alamayacak. 
     Belediyenin borç stoku gelirler toplamını geçemeyecek ancak, büyük yatırımlar bu sınırlamaya tabi olmayacak. Belediye borçları taksitlendirilecek. 
     
     TARIMSAL ÜRETİME YENİ DÜZENLEME 
     Tarımsal üretimin kalite ve miktar açısından talebe göre düzenlenmesi, üreticilerin ekonomik ve sosyal haklarının korunması ve ürünlerin ulusal ve uluslararası düzeyde pazarlama gücünün yükseltilmesi amacıyla tarımsal amaçlı üretici birlikleri kurulmasını öngören yasa tasarısı, 30 Haziran Çarşamba günü Genel Kurul'da ele alınacak. 
     Bütçe uygulamalarının daha saydam ve açık olmasını amaçlayan, özel gelir ve özel ödenek uygulamasını yeniden düzenleyen yasa tasarısı da aynı gün görüşülecek. 
     
     BÜYÜKŞEHİRLER GENİŞLİYOR 
     ''Büyükşehir Belediyeleri Yasa Tasarısı'', 1 Temmuz Perşembe günü Genel Kurul'da ele alınacak. 
     Tasarıyla, İstanbul ve Kocaeli il sınırının tümü büyükşehir belediye sınırı olacak. Büyükşehir belediyesi kurulabilmesi için 750 bin nüfus ve en az 3 ilçe veya ilk kademe belediyesi içerme koşulu getiriliyor. Büyükşehir belediyeleri arsa üretebilecek, toplu konut ve kamulaştırma yapabilecek. Belediye başkanları siyasi partilere ve profesyonel spor kulüplerine başkan olamayacak. 
     
     TCK TASARISI, KOMİSYONDA 
     TBMM'deki ihtisas komisyonları da gündemlerindeki yasa tasarısı ve tekliflerini görüşecek. 
     Plan ve Bütçe Komisyonu, yarın bütçe ile ilgisi olmayan konuları Bütçe Yasası dışına çıkartan tasarıyı görüşecek. 
     Adalet Komisyonu, yarın adli tatili düzenleyen ve yasalarda ölüm cezasını kaldıran yasa tasarılarını, 30 Haziran Çarşamba günü ise Türk Ceza Kanunu TCK Tasarısı'nı görüşecek. 
     Bayındırlık, İmar, Ulaştırma ve Turizm Komisyonu, 29 Haziran Salı günü yapı denetimi hakkındaki kanunda değişiklik içeren yasa teklifini görüşecek. 
     İçişleri Komisyonu'nda, Karayolları Trafik Kanunu ile Terörle Mücadele Kanunu'da değişiklik yapan yasa tasarıları ele alınacak. 
     
</TEXT>
</DOC>
