<DOC>
<DOCNO> 296700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/adun.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'17 Aralık'tan önce Kıbrıs'ta adım atın' 
</HEADLINE>
<TEXT>


'Avrupa Birliği başkentlerini rahatlatın' şeklindeki talep, Komisyon Başkanı Barroso tarafından Başbakan Erdoğan'a dün Brüksel'de yaptıkları görüşmede resmen iletildi 

Güven Özalp - Brüksel 


Avrupa Birliği AB , 16 - 17 Aralık Zirvesi öncesi Türkiye'den Kıbrıs konusunda "Birlik başkentlerini rahatlatıcı" bir adım atmasını bekliyor. Müzakerelerin başlayacağına yönelik inanış giderek artarken, Kıbrıs konusunda atılacak bu yönde bir adımın Türkiye kararının şekillenmesinde önemli bir katkı yapacağı belirtiliyor. Bu istek Başbakan Recep Tayyip Erdoğan'a AB Komisyonu Başkanı Jose Manuel Barroso tarafından resmen iletildi. Türkiye ise Kıbrıs konusundaki çekincelerini koruyor. 
Erdoğan - Barroso görüşmesinde en önemli mesaj Kıbrıs konusunda geldi. Bir saatten fazla süren görüşmede Barroso, Başbakan Erdoğan'a AB başkentlerinin Kıbrıs konusunda rahatlatıcı bir adıma ihtiyaç duyduklarını söyledi. Barroso, AB Dönem Başkanı tarafından hazırlanan zirve sonuç bildirisi taslaklarında yer alan Kıbrıs paragrafının kabul edilebilir bir yazıma sahip olduğunu vurguladı. Barroso, "AB'nin Kıbrıs konusunda uyum protokolünün imzalanması beklentisi içinde olması gerçekçi bir yaklaşımdır" dedi. Türkiye'nin bu konudaki hassasiyetlerinin bilindiğini belirten Barroso, bununla birlikte Kıbrıs'a ilişkin taslak bildiride yer alan ifadeler bağlamında atılacak adımlar bulunduğunu belirtti. 

Koşul olamaz 
Kıbrıs'ı çözüm olmadan tanımayacağını defalarca dile getiren Türkiye'nin uyum protokolü konusundaki rahatsızlığını, bunun zirve öncesinde önüne koşulmuş gibi konulması oluşturuyor. Daha önceki genişlemelerde uyum protokolünü imzalamamasına karşın bu sorun yapılmazken bu kez bunda diretilmesi Ankara'yı rahatsız ediyor. Erdoğan, Barroso'ya bu görüşü de net bir şekilde iletti. Kıbrıs konusunda Türkiye'nin üzerine düşen her şeyi yaptığını belirten Erdoğan'ın, diğer tüm şartların oluşması ve Ankara'nın beklentilerinin karşılanması durumunda uyum protokolü konusunun müzakere edilebileceği mesajı verdiği belirtiliyor. Ancak Türkiye, zirve kararı konusunda kendisini garantiye almadan bu alanda adım atmayı düşünmüyor. 

Tanıma ısrarı 
Diplomatik kaynaklar, uyum protokolünü imzalamanın siyasi bir karar olduğunu ve diğer şartlarla yakından ilgili olduğunu vurguluyorlar. Türkiye bu adımı tanıma olarak görmediğini her fırsatta dile getiriyor. Her ne kadar AB tarafı taslak belgelerde yer alan uyum protokolüne ilişkin taahhüdü yeterli bulsa da Kıbrıs Rum Kesimi bu ifadeleri değiştirmeye çalışıyor. Rum Kesimi, 17 Aralık öncesi tanıma konusunda bir adım beklemese de müzakerelerin başlamasından önce tanıma adımı bekliyor. Şu anki çabalarını ise bu yaklaşımı metne yansıtmak konusunda yoğunlaştırıyor. 

Müzakere inancı 
Başbakan Recep Tayyip Erdoğan, görüşme sırasında, "AB'nin verdiği kararların ardında durması gereğini" ileterek, bu konuda destek istedi. Erdoğan'a Barroso'nun yanıtı, "Belgelerin arkasındayız. Türkiye'nin önüne ek engel çıkarılmasına da karşıyız" dedi. Barroso, zirveden Türkiye'yle müzakerelere başlama kararı çıkacağına inandığını söyledi. 


</TEXT>
</DOC>
