<DOC>
<DOCNO> 285435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy05.html </URL>
<DATE> 2004/11/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
RTÜK üyesi Doğan generallere borcunu bir asırda ödeyecek .. 
</HEADLINE>
<TEXT>

     Vakit Gazetesi'ndeki köşesindeki "Onbaşı Bile Olamayacakların General Olduğu Ülke" başlıklı yazısı nedeniyle 312 generalin hakkında tazminat davası açtığı RTÜK üyesi Mehmet Doğan, faiziyle birlikte 900 milyar lirayı bulan bu parayı her ay maaşından kesilen 700 milyon lirayla ancak 107 yılda ödeyebilecek. 
     Ankara 20'nci Asliye Hukuk Mahkemesi, Vakit Gazetesi'ni ve RTÜK üyesi Mehmet Doğan'ı, Asım Yenihaber adıyla yayınlanan "Onbaşı bile olamayacakların general olduğu ülke" başlıklı yazıdan dolayı 312 generale 2'şer milyar lira olmak üzere toplam 624 milyar, Jandarma Genel Komutanı Orgeneral Şener Eruygur'a da başka bir yazıdan dolayı 4 milyar lira manevi tazminat ödemeye mahkum etmişti. Ankara 28'inci İcra Müdürlüğü, generallerin avukatlarının başvurusuyla, 624 milyar liralık tazminatın RTÜK üyesi Doğan'dan tahsil edilmesi için başlattığı haciz işlemi kapsamında, 3 aydır Doğan'ın maaşının 4'te 1'i olan yaklaşık 700 milyon lira kesiliyor. 
     Böylece Doğan, gecikme zammıyla birlikte 900 milyar lirayı bulan tazminatı 107 yıllık bir sürede ödeyecek. 
     Doğan'ın vefatı durumunda ise kalan borcu mirası reddetmemeleri durumunda mirasçıları ödemeye devam edecek. 
     
</TEXT>
</DOC>
