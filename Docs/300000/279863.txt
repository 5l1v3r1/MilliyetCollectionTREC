<DOC>
<DOCNO> 279863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas15.html </URL>
<DATE> 2004/10/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İznik Gölü'nü gümüş balığı bitirdi .. 
</HEADLINE>
<TEXT>

     Kerevit ve yayın balığıyla ünlü, 20 yıl önce içilebilir nitelikte suya sahip İznik Gölü, bilinçsiz gübreleme ve diğer balıkların popülasyonlarının artmasını engelleyen gümüş balığının etkisiyle eski günlerini arıyor. 
     İznik Belediye Başkanı Kadri Eryılmaz, AA muhabirine yaptığı açıklamada, 20 yıl önce içilebilir nitelikte suya sahip gölde, bilinçsiz gübrelemeyle ortaya çıkan azot fazlalığı probleminin, kirliliğin başlıca nedeni olduğunu söyledi. 
     Gölde, yosun miktarındaki artışın da kirlilikte etkisinin bulunduğunu belirten Eryılmaz, şöyle konuştu 
     ''Yosun artışında, azot miktarının fazlalığının yanında yabancı tür olan ve kim tarafından salındığı belli olmayan gümüş balığının da etkisi var. Havyarla beslenen gümüş balığı, yosunla beslenen ve vatandaşlarımızın geçim kaynağı olan kerevit ve yayın balığı popülasyonunda azalmaya neden oldu. Balıkçılık yok olma noktasına geldi. Doğal dengeyi bozarsanız sonuçlarına katlanırsınız.'' Eryılmaz, İznik Gölü'nün eski haline gelebilmesi için göle kıyısı olan belediyelerin ortak hareket etmesi gerektiğini ifade ederek, bu düşünceyle İznik havzası belediyeleri olarak ''Orhangazi-İznik-Gemlik Havzası Arıtım ve Çöp Depo Alanı Kurma ve İşletme Birliği''ni kuracaklarını kaydetti. 
     
     BALIKÇILAR DERTLİ 
     İznik Gölü'nde faaliyet gösteren Çakırca Sınırlı Sorumlu Balıkçılar Kooperatifi Başkanı Mehmet Yıldız da gümüş balığının yanı sıra 5 yıl önce ortaya çıkan bir tür mantar hastalığının, kerevit popülasyonundaki düşüşün diğer bir nedeni olduğunu vurguladı. 
     Bir zamanlar, 60 tona kadar ihraç ettikleri kerevitin iyi gelir getirdiğini anlatan Yıldız, şöyle konuştu 
     ''Bugün kerevit sayısı büyük ölçüde azaldığı ve büyüklükleri 11 santimetreden kısa olduğu için ihracat yapamıyoruz. Kerevit, balıkçımızı doyuruyordu. Şimdi ise az miktardaki yayın, sazan ve kefal balığıyla ancak geçinebiliyoruz. Eskiden her ailede bir sandal vardı, insanlar ek gelir getirsin diye balıkçılık yapıyordu. Şu an ise sadece 300 kişi balıkçılıkla uğraşıyor.'' AA muhabirinin görüştüğü Bursa Çevre ve Orman Müdürlüğü yetkilileri ise İznik Gölü'nün, ''Ramsar alanı'' kapsamına alınması için çalışma yürüttüklerini kaydederek, bu statüye girmesiyle birlikte, bütün kamu kurum ve kuruluşları ile vatandaşların, gölün korunmasına yönelik ortak hareket etmek zorunda kalacağına işaret ettiler. 
     
</TEXT>
</DOC>
