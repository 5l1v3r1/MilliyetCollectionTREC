<DOC>
<DOCNO> 261681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/spo04.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara tavan yaptı 
</HEADLINE>
<TEXT>


Trabzonspor'un Gineli yıldızı, oynadığı müthiş futbolla menajerlerin yakın takibine girdi. Yıllık 250 bin dolar alan Yattara'nın değeri bir anda fırladı 


Teklif yağıyor 
ŞAMPİYONLAR Ligi ön elemesinde Letonya ekibi Skonto Riga önündeki başarılı futbolunu lige de taşıyarak, Trabzonspor'un, Kayseri galibiyetinde baş rolü oynayan Yattara'ya teklif yağmaya başladı. Geçen yıl asist kralı olan, bu sezon son vuruşlardaki becerisini de konuşturmaya başlayan 23 yaşındaki yıldız futbolcu değerini katladı. Karadeniz kulübüyle 4 yıllık anlaşması bulunan Yattara, ortalama 250 bin dolar alıyor. 

Piyasası arttı 
YATTARA, daha önceki açıklamalarında, "Türkiye'de en ucuza oynayan yabancılardan biriyim. Sorun etmiyorum ama hakkımı aldığıma da inanmıyorum" ifadelerini kullanmıştı. Yattara'nın değerinin uluslararası piyasada 5 milyon euroya kadar çıktığı, bu futbolcuya menajerlerin Fransa, Belçika ve Almanya'dan teklifler getirdiği öğrenildi. Teknik Direktör Ziya Doğan, "Ben ondan daha da fazlasını bekliyorum" dedi. 

Sorgu odası hazır 

Savunma verecek 
BORDO - Mavili yönetim, Teknik Direktör Ziya Doğan'dan transfer konusunda yaptığı suçlamalar nedeniyle savunma isteyecek. Doğan, Kayseri yolculuğu öncesi, "Ayıp oluyor. İnsaf. Zor durumdayız. Transfer için verilen sözler tutulmadı" diyerek, yönetime yüklenmişti. Yönetimin, yarınki Dinamo Kiev maçı nedeniyle savunmayı ertelediği bildirildi. 

Kasetler bulundu 
YÖNETİCİLERİN, Doğan'ın açıklamalarının kasetlerini temin ettiği, Ukrayna dönüşü tecrübeli hocayı sorguya çekeceği öğrenildi. Doğan'ın, Asbaşkan Nevzat Şakar, Futbol Şube Sorumluları Süleyman Atal ve Erda Aygün'un bulunacağı bir komite tarafından ifadesinin alınacağı dile getirildi. Tecrübeli hoca, daha önce de bu konuda uyarılmıştı. 

Young seferberliği 

TRABZONSPOR'DA cuma günü iki yıllık sözleşme imzalayan Young'un bonservis sertifikasının gelmesi bekleniyor. Güney Koreli futbolcunun, bugün saat 12.00'ye kadar isminin evraklarıyla birlikte UEFA'ya teslim edilmesi gerekiyor. Aksi halde Young, Şampiyonlar Ligi üçüncü ön eleme maçlarında Dinamo Kiev'e karşı oynayamayacak. 

Özgür transferi bitiyor 

DENİZLİ Başkanı Zafer Katrancı, Özgür'ün Trabzon'a transferinin bugün bitebileceğini açıkladı. Son kez görüşeceklerini belirten Katrancı, "Atay Aytuğ, kıramayacağım kişileri araya sokup, 'Şampiyonlar Ligi'nde Türkiye için mücadele edeceğiz. Özgür'e ihtiyacımız var' dedi. İşin ucunda ülke çıkarı varsa, katkıda bulunmak isteriz" dedi. 


</TEXT>
</DOC>
