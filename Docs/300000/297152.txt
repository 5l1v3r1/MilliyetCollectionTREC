<DOC>
<DOCNO> 297152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/ysenay.html </URL>
<DATE> 2004/12/13/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Cim-Bom gecesi 
</HEADLINE>
<TEXT>



Son haftaların flaş takımı Fenerbahçe, futbol olarak adeta "sus pus" olmuştu oyun boyunca Galatasaray karşısında... Sarı - Kırmızılılar, her topa ve pozisyona sürekli bir kesici düşünce hırsları ile giriyor, her Fenerbahçe atağını ikili üçlü gruplarla kovalayarak, rakibine nefes dahi aldırmıyordu çok önemli derbide... 
Fenerbahçe, özellikle orta alanda yediği sıkı pres ambargosuna bir türlü karşı çareler üretemiyor, önemli pas hataları ve savruk vuruşlarla "Top benden gitsin" düşüncesini sahneye koyuyordu Ali Sami Yen'de... Marco Aurelio'nun kıymeti dün gece bütün kafaları sarıp sarmalıyor ve herkes birbirine Daum'un bu çok önemli futbolcuyu sarı kart sınırındayken Ankaragücü'ne karşı niçin "oynatma kumarına" girdiğini sorup, duruyordu. Fenerbahçe'nin şuursuzca bir dağınıklığa sıkışıp kaldığı oyunda ilk yarıda tek atak yaptığını, buna karşın Galatasaray'ın bütün hatlarıyla sahaya ve oyuna hakim olduğunu söylersek, sanırım merakla beklenen dün geceki dev mücadelenin özünü daha kısaca anlatmış oluruz sizlere... Bu arada Tomas'ı sezon başı bozuk para gibi harcayıp, Cim - Bom'a gönderenler, bonservisine niçin "Türkiye'de gittiği takımda Fenerbahçe'ye karşı oynayamaz" şerhini koymadılar, hayret ederim... 

Tahlil eksikliği 
Evet, ikinci yarı da, Galatasaray'ın ayağa top ve çabuk top kullanma slalomları yine bütün incelikleriyle oyuna hakim oluyor, Sarı - Kırmızılı ayaklar müthiş hızlı paslarla Fener'i sıkıştırmaya devam ediyorlardı... Ayrıca Fenerbahçe'nin "yumuşak karnı" olarak bilinen Luciano - Servet ikilisinin göbekteki savunma alanlarına Hakan Şükür - Necati devamlı saldırıyor ve Necati yine aynı bölgede bulduğu pozisyonla Cim - Bom'u hak ettiği gol sayısına taşıyordu... 
Fenerbahçe'nin hem Galatasaray'ı iyi tahlil etmediği, hem de bu maça kafa olarak iyi hazırlanmadığı açıkça ortadaydı... Fenerbahçe gibi son ayların en sükseli futbolunu oynayan bir ekip, rakibi Galatasaray da olsa, bu kadar pas yanlışı ile fizik dışı olarak bu kadar yavaş ve aciz kalır mıydı bu denli önemli üç puan gecesinde... 
Özetle, futbol olarak Fenerbahçe'nin her manada sınıfta kaldığı, Galatasaray'ın ise yüksek grafikte ve ligin ikinci devresine büyük ümitler taşıyan bir "CİM - BOM GECESİ" yaşandı dün Ali Sami Yen'de. 


</TEXT>
</DOC>
