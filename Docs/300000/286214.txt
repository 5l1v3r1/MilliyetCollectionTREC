<DOC>
<DOCNO> 286214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/dunya/axdun02.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokratlar'ın umudu Hillary 
</HEADLINE>
<TEXT>


Seçim yenilgisini hazmetmeye çalışan Demokratlar arasında, 2008 için New York Senatörü Hillary Clinton'ın adı öne çıkıyor 

WASHINGTON Milliyet 


Demokrat Senatör John Kerry'nin başkanlık yarışını kaybetmesi, George W. Bush'un ikinci görev döneminden sonra başkanlık için verilecek yarışı da etkileyecek. 
Kerry kazansaydı, 2008 seçimlerinde de, yardımcısı John Edwards'la birlikte yeniden seçilmek için yarışacağı kesindi. Ancak şimdi, 2 Kasım seçimlerinin hezimetini sindirmeye çalışan Demokratlar arasında, 2008 için en ön plana çıkan isim, eski First Lady ve New York Senatörü Hillary Clinton. 

En popüler isim 
Hillary Clinton'ın başkanlık için yarışma arzusu ve bunu Senato'daki ilk altı yıllık görev dönemini tamamladıktan sonra yapmak istediği biliniyor. 
2000'de Senato'ya seçilen Clinton, büyük olasılıkla 2006 seçimlerinde de yarışacak ve koltuğunu koruyacak. Clinton, daha sonra 2008 başkanlık seçimleri için Demokratlar arasında ön seçim mücadelesi verecek. 
Bazı Demokrat uzmanlar, "Hillary, bir kesimi ne kadar heyecanladırıyorsa, bir kesimi de o kadar kızdırıyor. Başkan adayı olması, Bill ve Hillary Clinton'dan nefret eden Cumhuriyetçi tabanın olağanüstü hareketlenmesine yol açar" diyerek eski First Lady'nin işinin zor olacağına dikkat çekiyorlar. 
2008'de Kerry'nin yeniden yarışıp yarışmayacağı bilinmiyor, ancak düşük olasılık sayılıyor. 

Yorgun Demokratlar Kanada'ya 

DIŞ HABERLER SERVİSİ 

ABD Başkanı George W. Bush'un, başkanlık seçimlerinde ülkede yaşayan muhafazak r Evangelistlerin büyük çoğunluğundan oy alması, internette çıkan haberlerde hicvedildi. Haberlerde, ABD "İsa'nın ülkesi" Jesusland , komşusu Kanada ise "Kanada Birleşik Devletleri" United States of Canada olarak gösterildi. Kanada Göçmen Bakanlığı, Başkan George W. Bush'un seçim zaferinin ardından, ülkelerinin yaşanmaz bir yer haline geldiğini düşünen bazı Demokrat Partili Amerikan vatandaşlarına seslenerek, Kanada vatandaşlığı almaları için resmi başvuruda bulunmaları gerektiğini bildirdi. 


</TEXT>
</DOC>
