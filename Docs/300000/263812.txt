<DOC>
<DOCNO> 263812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko26.html </URL>
<DATE> 2004/08/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çarli Kasırgası'nın maliyeti 7 -14 milyar dolar 
</HEADLINE>
<TEXT>

     ABD'nin Florida eyaletini kasıp kavuran Çarli Kasırgası'nın, dünyanın en büyük reasürans şirketi Alman Munich Re'ye düşük 3 haneli milyon dolarlarda maliyet çıkaracağı bildirildi. 
     Ajanslara bilgi veren Munich Re sözcüsü Florian Woest, yaklaşık 20 milyar dolar zarara neden olan felaketin sigorta şirketlerinin önüne 7-14 milyar dolarlık bir fatura koymasını beklediklerini kaydetti. 
     Bu faturadan kendilerine düşecek miktar konusunda da ''İlk hesaplamalarımıza göre Çarli Kasırgası'nın bize maliyeti, düşük 3 haneli milyon dolarlarda olacak'' diyen Woest, şirket uzmanlarının yoğun çalıştığını ve hasar tahminlerinin oldukça somut verilere dayandığını ifade etti. 
     Çarli Kasırgası'nın, 1992 yılında Miami'yi yerle bir eden ve yaklaşık 25 milyar dolar hasara neden olan Andrew Kasırgası'ndan sonra ABD'nin karşılaştığı en yıkıcı 2'nci kasırga olduğu belirtiliyor. 
     
</TEXT>
</DOC>
