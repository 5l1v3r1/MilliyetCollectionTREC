<DOC>
<DOCNO> 250775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/yasam/yas02.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Burak'ın ailesi zor kararı verdi 
</HEADLINE>
<TEXT>


Tartıştığı 3 gencin bıçakladığı Burak Kılıç'ın beyin ölümü gerçekleşmek üzere. Ailesinin organ bağışını kabul ettiği Burak son nefesini verirse dört kişi yaşayacak... 

GÖKHAN KARAKAŞ İstanbul 

Gireceği ÖSS'ye bir gün kala Kadıköy'de uğradığı bıçaklı saldırı sonrasında yoğun bakıma alınan Burak Kılıç'ın 17 hayatından umut kesildi. Beyin fonksiyonlarında yine de halen yüzde 5 oranında canlılık belirlendiği için yoğun bakım ünitesinde tutulan Kılıç'ın ölmesi durumunda organlarının dört kişiye nakledileceği bildirildi. 
İçerenköy'deki Titiz Market'in manav reyonunda çalışan Burak Kılıç, iddiaya göre, geçtiğimiz cumartesi akşamı O.S. 15 ile aldığı meyveler nedeniyle tartıştı. O.S. daha sonra arkadaşları N.M. ve F.T. ile markete dönerek, Kılıç'a sataştı. Çıkan tartışma sonrası Kılıç, kasığından ve kolundan bıçaklandı. Özel İsviçre Hastanesi'nde gidene kadar kasığındaki yarayı fark etmeyen Kılıç, çok kan kaybetti. Ameliyat sonrası yoğun bakımda tutulan Kılıç, hayata döndürülmeye çalışıldı. 
Beyin fonksiyonları tamamen işlevini kaybetmediği için yoğun bakımda tutulan Kılıç'ın ailesi, hastane başhekimi Dr. Kazım Taş'la görüşerek, çocuklarının ölmesi halinde organlarının ihtiyacı olan hastalara nakledilmesine izin verdi. 

Zanlılardan ikisi serbest 
Kalbi, karaciğeri, 2 böbreği ile gözleri de organ bekleyen hastalara nakledilebilecek Kılıç, pek çok insana umut olurken, oğlunun katil zanlılarından F.T. ve N.M.'nin tutuksuz yargılanmak üzere serbest bırakılmasına, baba Metin Kılıç, şöyle isyan etti 
"Oğlumu İstanbul'da okusun diye Erzurum'dan gönderdim. Kendi başına geçinmek ve bize yardım etmek için çalışıyordu. Bıçaklanmasa üniversite sınavına girecekti. Onu öldürenlere devlet ceza veremiyorsa biz mi verelim Bu suça katılan iki kişi nasıl serbest bırakılır " 



</TEXT>
</DOC>
