<DOC>
<DOCNO> 285579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/ekonomi/eko03.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önce Telekom sonra Telsim' 
</HEADLINE>
<TEXT>



Ulaştırma Bakanı Binali Yıldırım, Türk Telekom'un özelleştirilmesi için, bu ay içinde ilana çıkılacağını açıkladı. Yıldırım, "Telekom'da ihale ilanı için 31 Aralık'ı beklemeye gerek yok. Yakın zamanda çıkılabilir" dedi. Yıldırım, "Hedefimiz, Telekom bittikten sonra Telsim'in satışa çıkması şeklinde. Hazır olma bakımından da Telekom önde" şeklinde konuştu. Yıldırım, şunları söyledi 
"Telekomünikasyon Kurumu ile Rekabet Kurumu, Telekom'un özelleştirilmesinde farklı düşünüyor. Bu ayrılığı gidermeye çalışıyoruz. Giderebilirsek hemen çıkacağız. Gideremezsek de çıkacağız. O zaman da Rekabet Kurulu'nun görüşüne itibar edilecek. Gideremezsek zaman kaybetmek istemiyoruz. Kasım ayında muhakkak çıkarız." 

Hukuki altyapı olmalı 
Telekom, Tüpraş ve Tekel gibi büyük özelleştirmelerde hukuk altyapısının iyi hazırlanması gerektiğini vurgulayan Yıldırım, "Yargı sürecindeki bir iptal, özelleştirmedeki güvensizliği uluslararası piyasalarda daha da pekiştirecektir, onun için hukuki altyapıya çok dikkat ediyoruz" dedi. Geçtiğimiz günlerde "Telekom özelleştirmesi Allah'ın emri yargıya gider" dediğini hatırlatan Yıldırım, şöyle devam etti 
"Bu biraz yanlış anlaşıldı. Bu tip özelleştirmeler muhakkak yargıya gider. Önemli olan hukuki altyapıda hata yapmadan özelleştirmeyi yapmak." 
Mevcut GSM operatörlerinin Telekom özelleştirmesine katılmaları ile ilgili olarak Yıldırım, Rekabet Kurulu'nun görüşüne uyacaklarını belirtti. Yıldırım ancak hakim durumdaki GSM işletmecisinin ihaleye girmesini uygun görmediklerini de dile getirdi. 


</TEXT>
</DOC>
