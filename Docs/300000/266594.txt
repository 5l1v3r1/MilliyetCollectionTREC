<DOC>
<DOCNO> 266594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy05.html </URL>
<DATE> 2004/08/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Org. Tolon, tuttuğu takımı açıklamadı 
</HEADLINE>
<TEXT>

     GÜRKAN AKGÜNEŞ İstanbul 

1. Ordu Komutanlığı görevini devralan Orgeneral Hurşit Tolon, İstanbul Valisi Muammer Güler'i ziyaret etti. Orgeneral Tolon, basın mensuplarının tuttuğu takımı sormaları üzerine, "Herkes gibi benim de tuttuğum bir takım var" dedi. Vali Güler ile tören mangası tarafından Valilik bahçesinde karşılanan Tolon, İstanbul'da ilk resmi ziyaretini yaptığını belirterek, "Birlikte hem İstanbul'a, hem İstanbul'un güzel insanlarına ve böylece ulusumuza sivil - asker işbirliği içerisinde yararlı hizmetler yapacağımız, samimi inancımdır" diye konuştu. Futbolla ilgili sorular üzerine, maçlara fırsat oldukça gitmeyi düşündüğünü söyleyen Tolon, derbi maçların tamamını izlemeyi düşündüğünü de söyledi. Kara Kuvvetleri Komutanlığı'na atanan eski 1. Ordu Komutanı Orgeneral Yaşar Büyükanıt döneminde güzel işbirliği içinde olduklarını kaydeden Güler de, Tolon'la da aynı hizmet heyecanı içinde çalışacaklarına inandığını ifade etti. Ziyarette Güler, Orgeneral Tolon'a vazo, "Nutuk" adlı kitap, Atatürk ve silah arkadaşlarının çerçevelenmiş resmi ile maketini hediye etti. Tolon da, Güler'e, Ordu Komutanlığı ambleminin yer aldığı plaket hediye etti. 
     
</TEXT>
</DOC>
