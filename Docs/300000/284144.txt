<DOC>
<DOCNO> 284144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur17.html </URL>
<DATE> 2004/10/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
2 kız kardeşine tecavüz eden eniştesini öldürdü 
</HEADLINE>
<TEXT>

     Neşet KARADAĞ DHA 

ADANA'da 2 kız kardeşine tecavüz ettiği, birinin ise intihar ederek ölümüne neden olduğunu ileri sürerek, eniştesi 36 yaşındaki Vedat Çiçek'i adliye önünde tabancayla öldürdüğü iddia edilen 24 yaşındaki Selçuk Bucuga, "İnsanların yüzüne bakamıyorduk. Toplumdan dışlanmıştık. Küfür edince öldürdüm'' diye kendini savundu. 
     Adana 1'inci Ağır Ceza Mahkemesi'nde başlayan 13 Eylül'deki enişte cinayetinin duruşmasına tutuklu Selçuk Bucuga ve amcasının oğlu olan tutuksuz 33 yaşındaki Halil Bucuga katıldı. Kasten adam öldürmek' suçundan 24 yıl ağır hapis cezası istemiyle yargılanan Selçuk Bucuga, eniştesi Vedat'ı nasıl öldürdüğünü şöyle anlattı 
     "Eniştem Vedat Çiçek, ablam Şerife ile evliydi. Nurcan kaybolmuştu. Bulunduğunda kendisine Vedat'ın tecavüz ettiğini öğrendik. 1998'de de diğer kız kardeşim Fadime'ye tecavüz etmiş. Hakkında Ağır Ceza Mahkemesi'nde dava açıldı. 3.5 ay tutuklu kaldıktan sonra tahliye oldu. Köyde bizi tehdit etmeye başladı. Köye baskına geldiği sırada kız kardeşim Nurcan bunalıma girip intihar etti. Bu olaylar nedeniyle insanların yüzüne bakamıyor, içlerine giremiyorduk. Olay günü avukatın yanına gitmiştik. Ben ve Halil sigara içmek için dışarı çıktık. Çay ocağında otururken Vedat gelip, Siz ne geziyorsunuz burada Öldünüz. Bittiniz' diye bağırarak küfür etti. Ben de tabancamla rast gele üzerine ateş ettim. Kaçarken bir vatandaşı tutup üzerime itelekledi. O sırada Halil elimdeki tabancayı aldı. Kaçarken ikinci tabancamı belimden çıkarttım. Ama ateş etmedim.'' Cinayete yardımcı olduğu iddiası ile suçlanan Halil Bucuğa ise, olaya karışmadığını aksine Selçuk'un cinayeti işlemesine engel olmaya çalıştığını öne sürdü. Davada mada tanık olarak dinlenen 33 yaşındaki Şerife Çiçek ise öldürülen eşi Vedat Çiçek'i suçladı. Çiçek, "1998'de de diğer kardeşim Fadime'ye tecavüz etmişti. Nurcan'a da tecavüz edince kendisinden ayrılarak babamın evine döndüm'' dedi. 
     Dava tanıkların dinlenmesi için ertelendi. 
     
</TEXT>
</DOC>
