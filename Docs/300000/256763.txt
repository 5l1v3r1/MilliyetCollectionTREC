<DOC>
<DOCNO> 256763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun35.html </URL>
<DATE> 2004/07/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Chirac Türkiye'nin AB'ye entegrasyonu arzu edilir 
</HEADLINE>
<TEXT>

     Fransa Cumhurbaşkanı Jacques Chirac, Başbakan Recep Tayyip Erdoğan ile yaptığı görüşmede, ''Türkiye'nin AB'ye entegrasyonun mümkün olduğu zaman arzu edilir olduğunu'' söyledi. 
     Elysee sarayı yetkilisi, görüşmenin ilk 45 dakikasında Chirac ve Erdoğan'ın baş başa görüştüğünü, bu bölümde özellikle AB ve ikili ilişkilerin gündeme geldiğini söyledi. 
     Yetkili, çalışma yemeğinde ise İran, Irak, Ortadoğu, terörizm, Fransa ile Türkiye arasındaki kültürel ilişkiler ve Fransa'daki Türk toplumunun sorunlarının ele alındığını kaydetti. 
     Aynı yetkili, Chirac'ın görüşmede, Türkiye'nin AB sürecinde çok önemli reformlar kaydettiğini söylediğine ve bundan sonra bu reformların uygulamada hızlandırılmasının önemini vurguladığına işaret etti. 
     Chirac'ın görüşmede, Fransa'nın Türkiye-AB ilişkileri konusundaki pozisyonunu değiştirmediğini, bu konuda AB Komisyonu'nun raporunu beklediğini söylediği belirtildi. 
     Jacques Chirac'ın ayrıca insan hakları alanında ifade ve örgütlenme özgürlüğüyle ilgili birtakım eksikliklere dikkati çektiği bildirildi. 
     Fransız kaynak, görüşmeler sırasında iki ülkenin Irak'ta aynı görüş ve endişeleri paylaştığını ve İsrail-Filistin sorununda ''yol haritası''nın desteklenmesi konusunda hemfikir olduğunu söyledi. 
     Chirac, görüşmede NATO zirvesine ev sahipliği yapan Türkiye'yi bu başarılı organizasyonundan dolayı kutladı. 
     
     AIRBUS'TA SONA YAKLAŞILDI 
     Aynı kaynak, Türk ve Fransız yetkililer arasında dün ve bugün yapılan görüşmelerde, Airbus satın alımı konusunun gündeme geldiğini belirterek, Türkiye'nin Airbus satın alması konusundaki müzakerelerde son aşamaya gelindiğini ifade etti. 
     Müzakerelerde ön anlaşmaya varılmasının, Airbus'a taraf diğer ülke liderlerinin de katılımıyla görkemli bir şekilde kutlanmasının beklendiği belirtildi. 
     
</TEXT>
</DOC>
