<DOC>
<DOCNO> 292310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun21.html </URL>
<DATE> 2004/11/26/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
BBC Tarama sürecinde Türkiye'ye farklı uygulama 
</HEADLINE>
<TEXT>

     AB'nin, tarama sürecinde Türkiye'nin diğer adaylardan farklı bir uygulamaya tabii tutabileceği bildirildi. BBC, AB'ye aday diğer ülkelerle Türkiye arasında bir farkın ortaya çıkabileceğinin anlaşıldığını belirterek "Diğer adaylarla tarama süreci ile müzakere süreci birlikte başlatılmıştı. Oysa Türkiye konusunda bu tarama sürecinin müzakere yolunda bir ön süreç olarak ele alınmak istendiği izlenimi ediniyoruz" dedi. 
     İngiliz Yayın Kurumu BBC, Dışişleri Bakanı ve Başbakan Yardımcısı Abdullah Gül'ün Lahey'deki Troyka toplantısı sırasında "önce tarama süreci, sonra müzakere" mesajını aldığını belirterek, AB'nin neden tarama sürecinde ısrar ettiğini değerlendirdi. 
     Tarama sürecinin bütün aday ülkelere uygulanan teknik bir süreç olduğuna işaret eden BBC, "Aday ülke mevzuatının Avrupa Birliği mevzuatına uyup uymadığı gözden geçiriliyor bir anlamda resmi çekiliyor. Bunun için Avrupa Komisyonu'nun birkaç aylık bir süreye ihtiyacı var" dedi. 
     Buna karşın, diğer aday ülkelerle Türkiye arasında bir farkın ortaya çıkabileceğinin anlaşıldığını belirten BBC, "Diğer adaylarla tarama süreci ile müzakere süreci birlikte başlatılmıştı. Oysa Türkiye konusunda bu tarama sürecinin müzakere yolunda bir ön süreç olarak ele alınmak istendiği izlenimi ediniyoruz. Sürekli bu farkı telaffuz ediyorlar" ifadesini kullandı. 
     BBC, Türkiye konusunda önce tarama ve sonra müzakere olmak üzere, birbirinden farklı iki ayrı karar alınıp alınmayacağını sorusuna yanıt ararken "Türk yetkililerin, 'Müzakereler için ikinci bir karar mı gerekecek ' şeklinde kaygıları vardı ama şu ana kadarki bütün görüşmelerden ve ikili açıklamalardan anlaşıldığı kadarıyla tarama süreci ardından müzakerelere de otomatik olarak başlanacak" dedi. 
     
</TEXT>
</DOC>
