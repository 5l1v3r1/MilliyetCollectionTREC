<DOC>
<DOCNO> 259036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy03.html </URL>
<DATE> 2004/07/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
DYP'den CHP'ye destek 
</HEADLINE>
<TEXT>

     DYP'den, CHP'nin Pamukova'da meydana gelen ve 38 kişinin yaşamını yitirmesi ile sonuçlanan hızlı tren faciası ile ilgili olarak TBMM'yi olağanüstü toplantıya çağırma kararına destek mesajları geldi. 
     Genel Başkan Yardımcısı Celal Adan, kazanın mutlaka Meclis gündemine gelmesi gerektiğini söylerken, TBMM'nin siyasetin olumsuzluklarını ön plana çıkaracak platform olduğunu bildirdi. Türkiye'nin kötü yönetildiğini savunan Adan, tren kazasına işaret ederek, "Bu kötü yönetimin en kötü örneklerinden biri vatandaşların canına mal olmuştur" dedi. Adan, duble yol iddialarına da gönderme yaparak, "Bunların parlamentoda konuşulması gerekir. Demokratik olan bu tutumu destekliyoruz. Meclis'te görüşülmesine DYP olarak destek veririz" diye konuştu. Adan, bürokratların açığa alınması, Ulaştırma Bakanı Binali Yıldırım'ın da istifa etmesi gerektiğini bildirdi. Genel Başkan Yardımcısı Ali Rıza Gönül de kazanın siyasi olarak bir sorumlusu olması gerektiğini söyledi. "Sorumlular bunun acilen cezasınını da cezai, mali, siyasi olarak bu bedeli ödemeliler" diyen Gönül, "Sorumluların üzerine her zeminde gidilmelidir. Bu zemin yargıdır, siyasi olarak Meclis'tir" dedi. Gönül, şöyle devam eti "Siyasi şov uğruna bu kadar cana mal olmuş tren kazası takipsiz kalmamalıdır. Yanan yüreklerin, sönen ocakların hesabını mutlaka bu hükümet vermelidir. Türkiye hukuk devletidir hukukun içinde mutlak olarak gereken neyse yapılmalıdır. Çünkü doğru budur, bu doğruda buluşmuş olmak siyasi birliktelik değildir. Bir hakkın korunması ve muhafazası için doğru olan yapılmalıdır. DYP bu doğrunun arkasında duracaktır." 
     
</TEXT>
</DOC>
