<DOC>
<DOCNO> 270661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko15.html </URL>
<DATE> 2004/09/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çin ekonomisi soğumuyor 
</HEADLINE>
<TEXT>

     Çin'in Ağustos sanayi üretimi yüzde 15.9, ihracatı ise yüzde 37.7 arttı. 
     Bu göstergeler ise hızlı büyüyen ülke ekonomisini soğutmaya çalışan hükümetin, henüz başarı kaydedemediğini gösterdi. 
     Devlet İstatistik Bürosu'nun açıkladığı verilere göre, geçen yılın aynı ayına göre Temmuz'da yüzde 15.5 olan sanayi üretim artışı, Ağustos'ta yeniden artışa geçerek son 5 ay içinde ilk kez yükselmiş oldu. Mart'ta yüzde 23.2 olan sanayi üretim artışı, yıl içindeki en yüksek oranına ulaşmıştı. 
     Hızlı büyüdüğü için dünyada bir çok hammadde piyasasının dengesinin bozulmasına neden olan Çin ekonomisinin soğutulması için hükümet, kredileri kısmak gibi finansal önlemlere başvurmuştu. Bu önlemlerin etkili olmasını bekleyen ekonomistler, Ağustos sanayi üretim artışının yüzde 15.2 olarak açıklanmasını bekliyordu. 
     Çin'in Ocak-Ağustos döneminde ortalama sanayi üretim artışı ise yüzde 17.1 oldu. 
     
     İHRACAT DA BEKLENTİLERİ AŞTI 
     Çin'in Ağustos ihracatı da, beklentileri aşarak yüzde 37.7 artışla 51.5 milyar dolar oldu. 
     Geçen ay ithalatı da yüzde 37.4 oranında artarak 47.6 milyar dolara ulaşan ülkenin aylık dış ticaret hacmi, 100 milyar sınırına ulaştı. 
     Ekonomistler, Çin'in ekonomisindeki soğuma devam edeceği öngörüsüyle ihracat ve ithalattaki artışın yüzde 30'un hemen üzerinde açıklanmasını bekliyordu. 
     Çin'in Temmuz ihracat artışı yüzde 33.9, ithalat artışı ise yüzde 34.2 olmuştu. 
     Ağustos rakamlarının ardından Çin'in yılın ilk 8 ayında gerçekleştirdiği ihracat, geçen yılın aynı dönemine göre yüzde 35.8 artışla 360.59 milyar dolara, ithalatı ise yüzde 40.8 artışla 361.54 milyar dolara ulaştı. 
     Çin'in yılın kalan aylarında, ihracatını ithalatından daha fazla artırmayı sürdürerek, dış ticaret fazlası vermesi bekleniyor. 
     
</TEXT>
</DOC>
