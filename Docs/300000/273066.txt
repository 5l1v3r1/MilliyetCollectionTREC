<DOC>
<DOCNO> 273066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/yasam/axyas01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanslı kiracı 
</HEADLINE>
<TEXT>


Kiralanan Sait Halim Paşa Yalısı'ndaki 'Çölde Av' tablosu, parçalanır korkusuyla olduğu yerde bırakıldı 

ÖMER ERBİL İstanbul 

Sait Halim Paşa Yalısı içinde yer alan 7 metre uzunluğunda, 4 metre yüksekliğindeki Augusto Clement imzalı 'Çölde Av' isimli tablo ile ilgili olarak, İstanbul Resim Heykel Müzesi'nin raporunda resimle duvarın iç içe geçtiği, tablonun bu haliyle kapılardan geçemeyeceği belirtildi. Kültür ve Turizm Bakanlığı ise, tablonun parçalanarak çıkarılıp dışarıda yeniden birleştirilebileceği teklifini kabul etmedi. Sonunda bakanlık, Aslan Heykelleri ile tabloyu yalıda bırakmaya karar verdi. İstanbul Defterdarlığı'nın yıllık 1 trilyon 35 milyar lira kirayla 49 yıllığına Aydınlı Göç Tur Turizm Yatırım şirketine kiraladığı tarihi yalı, 2 eser dışında tamamen boşaltıldı. Avizelerine kadar sökülüp taşınan odalardaki tablolar ve eşyalar taşındı. 
Yalıdaki 367 parça tarihi eser Yıldız Sarayı Müzesi'ne taşınırken, kullanılmayacak durumdaki eşyalar da depoya kaldırıldı. Koltuk takımları, tablo ve bazı kıymetli halılar ise müzede sergilenmeye başlandı. 




</TEXT>
</DOC>
