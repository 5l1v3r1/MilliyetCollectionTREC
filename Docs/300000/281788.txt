<DOC>
<DOCNO> 281788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun09.html </URL>
<DATE> 2004/10/20/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Cheney Amerikan kentlerine terörist saldırıdan endişeli... 
</HEADLINE>
<TEXT>

     ABD Başkan Yardımcısı Dick Cheney, teröristlerin Amerikan kentlerine biyolojik, kimyasal ve hatta nükleer silahlarla saldırmasından endişe ettiğini söyledi. 
     ABD'de başkanlık seçimine iki haftadan az bir süre kala, seçimin çekişmeli eyaletlerinden Ohio'da kampanyasını sürdüren Cheney, Demokrat Partili başkan adayı John Kerry'nin, bu kadar büyük bir tehditle başa çıkabileceğine inanmadığını belirtti. 
     Cumhuriyetçi Partili ABD Başkanı George W. Bush, seçim kampanyasının başından beri, kendi yönetiminin en güçlü tarafının, ülkeyi teröristlere karşı korumak, güven içinde tutmak olduğunu vurguluyor ve rakibi Senatör Kerry'nin aynı güvenliği sağlayabilecek güçte olmadığını savunuyor. Demokrat Partililer ise ülke güvenliğinin sadece Cumhuriyetçi Parti'nin tekelinde gibi gösterilmesine itiraz ediyor. 
     Cheney, ''Şimdi yüz yüze olduğumuz en büyük tehdit, teröristlerin öldürücü biyolojik, nükleer veya kimyasal silahlarla kentlerimizden birinin ortasında saldırması, yüzbinlerce Amerikalının hayatını tehdit etmesi ihtimalidir. Bu en büyük tehdit. Yapılması gereken, bu tehdidi yenecek güçte bir strateji geliştirmektir. Aklınızı bu kavram üzerinde toplamalısınız'' dedi. 
     Sadece davetlilerin katıldığı bir kalabalığa konuşan Cheney, Demokrat Partili başkan adayı Kerry'nin ise seçmenleri, terörizme karşı savaşta en az Başkan Bush kadar ''güçlü ve saldırgan'' olduğuna ikna etmeye çalışacağını belirtirken, ''Ben buna inanmıyorum. Bu iddiayı kanıtlayacak hiçbir gösterge bulunduğunu düşünmüyorum'' dedi. Cheney'nin sözlerine Demokrat Partililer hemen reaksiyon göstererek, bu ifadelerin çelişkili olduğunu söyledi. 
     Kerry kampanyasının sözcüsü Mark Kitchens, Massachussetts Senatörü Kerry'nin Vietnam Savaşı'nda savaşmış madalyalı bir kahraman olduğunu belirterek, Senatör'ün Amerika'yı güvende tutmak için yeterli güce sahip olduğunun açık bulunduğunu kaydetti. Kitchens, ''Cheney Amerikalıları, muhtemel bir nükleer 11 Eylül senaryosuyla korkutmak istiyor. Diğer taraftan ise Bush yönetimi Kuzey Kore ve İran'dan gelen nükleer tehditlere karşı bir şey yapmıyor. Bu bir çelişki'' dedi. 
     Cheney, benzer yönde bir yorumu Eylül ayında Iowa'da destekçilerine konuşurken de yapmıştı. Cheney, ''2 Kasım'da doğru seçimi yapmanız çok önemli. Çünkü yanlış seçim yaparsanız, terörist bir saldırıyla bizi yeniden vurabilirler'' diyerek, Kerry'nin politikalarının, ülkeyi korumak için yetersiz olduğunu savunmuştu. 
     Kerry, Bush ile televizyonlardaki üçüncü ve son canlı tartışmada, Cheney'nin eşcinsel olan büyük kızı Mary ile ilgili yorumda bulunmuş ve bu yüzden Cheney ailesi ve Cumhuriyetçi Parti'nin yanı sıra kendi partisini destekleyenlerden de tepki almıştı. Cheney, Fox News'ta yayınlanacak bir röportajında, Kerry'nin sözlerinden memnun olmadığını, ''Hatırladığım kadarıyla ilk defa bir başkan adayı, rakibinin ailesini başkanlık tartışmalarına çekmeye çalıştı'' dedi. 
     John Kerry, eşcinselliğin sonradan seçilen bir şey olmadığı görüşünü savunurken, bu görüşünün Cheney'nin ''lezbiyen kızı'' Mary tarafından da doğrulanacağını söylemişti. Lezbiyen kelimesinin kullanılması ABD'de hoş karşılanmıyor. Böyle bir yorumun, eşcinsellere eşit davranılması yönündeki politikaları destekleyen Demokrat Partili başkan adayından gelmesinin en çok Kerry'nin kendi partisindekileri şaşırttığı belirtiliyor. 
     
</TEXT>
</DOC>
