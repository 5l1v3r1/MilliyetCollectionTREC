<DOC>
<DOCNO> 253874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy26.html </URL>
<DATE> 2004/07/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
TCK değişiyor... Tasarının 344 maddesi benimsendi 
</HEADLINE>
<TEXT>

     TBMM Adalet Komisyonu, Türk Ceza Kanunu TCK Tasarısı'nın, yürütme ve yürürlük ile tekrar gözden geçirilecek maddeleri dışındaki çalışmalarını tamamladı. Komisyon, 45 saatlik görüşmeler sonrasında tasarının 344 maddesini benimsedi. 
     Komisyon'un öğleden sonraki görüşmelerine, Türk Ceza Kanunu Kadın Platformu üyeleri de katılarak, komisyonca kabul edilen bazı maddeler için tekriri müzakere istediler. 
     Platform adına konuşan Ankara Üniversitesi Öğretim Üyesi Selma Acuner, Adalet Komisyonu'nun uluslararası hukuk ve insan hakları normları çerçevesinde çağdaş ve eşitlikçi bir yasa çıkarmak için titiz bir çalışma yürüttüğünü belirterek, komisyon üyelerini kutladı. Acuner, yasanın reformcu amacına ulaşması ve kadına karşı ayrımcılığın ortadan kalkması için bazı maddelerin yeniden görüşülmesi gerektiğini ifade ederek, şunları söyledi 
     ''Cinsiyet üzerinden yasa yapılması, çağdaş bir yasa için doğru yaklaşım değildir. Bekaret kontrollerinin tamamen yasaklanması gerekir. 
     Ayrımcılık maddesine 'cinsel yönelim' ifadesinin eklenmesi, 15-18 yaş arası gençlerin rızaya dayalı cinsel ilişkilerine getirilen yaptırımların kaldırılması, 'Eş' tanımının birlikte yaşamaları kapsayacak şekilde yapılması, 'Müstehcenlik' maddesinin de ifade hürriyetini kısıtlamayacak şekilde yeniden düzenlenmesi gerekir. Komisyon üyelerinden bu konularda destek istiyoruz.'' Platform adına yapılan diğer değerlendirmelerin ardından, Komisyon Başkanı Toptan, konuşmacılara teşekkür ederek, ''Çalışmalarımıza başından bu yana önemli destekler verdiniz. Önümüzde zaman var. Bu önerilerinizi de değerlendirip, gerek bu aşamada gerekse Genel Kurul'da milletvekillerinin verecekleri önergelerle yasaya taşıyabiliriz'' diye konuştu. 
     Daha sonra tasarının maddeleri üzerindeki görüşmelere geçildi. Görüşmelerin sabahki bölümünde tartışmaya neden olan ''Temel milli yararlara karşı hareket'' maddesi, verilen önergenin kabulü ile değiştirildi. Yapılan değişikliğe göre, temel milli yararlara karşı fiillerde bulunmak maksadıyla veya bu nedenle, yabancı kuruluşlardan doğrudan veya dolaylı olarak kendisi veya başkası için yarar sağlayan vatandaşa, üç yıldan on yıla kadar hapis ve on bin güne kadar adli para cezası verilecek. 
     Maddedeki temel milli yararlar deyimi ise ''bağımsızlık, toprak bütünlüğü, milli güvenlik ve Cumhuriyetin Anayasa'da belirtilen temel nitelikleri'' olarak sınırlandırıldı. 
     Görüşmelerde, ''etnik pişmanlık'' maddesine, ''iftira suçunun basın yayın aracılığıyla işlenmesi durumunda etkin pişmanlıktan yararlanamaz'' fıkrası eklendi. Önergenin görüşmeleri sırasında söz alan Adalet Bakanı Cemil Çiçek, her iki önergeye ilişkin olarak yaşadığı bazı olaylardan örnekler verdi. 
     Çiçek, geçmişte iki farklı grubun ülke sorunlarının çözümü için, millileştirme ve devletleştirme kavramlarını tartıştığını ve kendisinin o dönemde millileştirmeden yana olduğunu belirterek, ''Deniz Baykal'ın Enerji Bakanlığı döneminde ATAŞ'ın millileştirileceğini söylemesi hayatımın en büyük heyecanını yaşatmıştı bana. O nedenle ''milli yarar'' kavramının yasada çok iyi tanımlanması gerekir'' dedi. 
     Çiçek, etkin pişmanlık indiriminden basın yayın yoluyla işlenen suçların çıkarılması konusunda ise şöyle konuştu 
     ''12 yıl önce ANAP'ta bakanlık yaptığım ve kongre öncesi bir dönemde, bir gazeteci benimle yaptığı röportaj sonrası hiç ağzımdan çıkmayan bir sözü manşet yaptı. Habere göre ben, ''Flört yapmak fahişeliktir'' demiştim. Oysa ben nikah dışı birlikteliklerle ilgili bir soruya, Türkiye'de uygulanan hukuk kurallarından ve insanlık tarihinden örnekler vererek, nikaha dayalı evlilikten yana olduğum yanıtını vermiştim. 
     O gazeteci yakın bir tarihte beni arayarak o dönemde benim düşüncelerime karşı olduğu için bu sözleri yazdığını ve özür dilediğini söyledi. Ben ise bu açıklamasını televizyon önünde yapmasını isteyerek onun programına çıktım ve 12 yıl sonra bunları açıkladı. Ama bu bile 1990 yılında yazılan bu haberin 2004 yılında hala bazı durumlarda kullanılmasını engellemiyor. Bu ülkede hak ve özgürlükler korunacaksa çamur ve iftira yoluyla işlenen suçlara da yaptırım gereklidir. Basın özgürlüğüne sonuna kadar evet ama sorumsuzca bu tür yapılan iftiralar da cezalandırılmalıdır.'' Çiçek'ten sonra söz alan Komisyon Başkanı Toptan da DYP'de genel başkan adayı olduğu dönemde seçimlerden bir gün önce bir gazetenin birinci sayfasında DYP'de Toptan'ı masonlar destekliyor başlıklı bir haberin yayınlandığını söyledi. Toptan, ''Masonlar kusura bakmasın ama o dönem partide masonlara çok olumlu bakılmıyordu. Bir gün sonra kongre vardı ve benim bu konuda yapacağım hiçbir şey yoktu. Bu konuda daha sonra tekzip yayınlansa ne olacaktı çünkü kongre bitmişti'' diye konuştu. 
     
     DÜŞMAN DEVLETE MADDİ VE MALİ YARDIM 
     Tasarıda, Türkiye'nin savaş halinde olduğu devlete, savaşta Türkiye devletinin aleyhine kullanabileceği her türlü eşyayı karşılıklı veya karşılıksız veya doğrudan veya dolaylı olarak veren kişiler için beş yıldan onbeş yıla kadar hapis cezası öngörülüyor. Bu hüküm Türkiye'de oturan yabancılar hakkında da uygulanacak. 
     Cebir veya tehdit kullanarak Türkiye Cumhuriyeti Anayasası'nın öngördüğü düzeni ortadan kaldırmaya veya başka bir düzen getirmeye veya düzenin fiilen uygulanmasını önlemeye teşebbüs edenler için ağırlaştırılmış müebbet hapis cezası uygulanacak. 
     Cebir veya tehdit kullanılarak TBMM'nin ortadan kaldırılması veya görevlerini kısmen veya tamamen yapmasını engellemek durumunda da ağırlaştırılmış müebbet cezası uygulanacak. Aynı hüküm hükümete yönelik suçlarda da uygulanacak. 
     Tasarı, Cumhurbaşkanı'na suikastte bulunan kişiye ağırlaştırılmış müebbet hapis cezası öngörürken, bu fiile teşebbüs edilmesi durumunda bile suç tamamlanmış gibi cezaya çarptırılmasını hükme bağlıyor. 
     Hükümete karşı silahlı isyanı tahrik eden kişiler için onbeş yıldan 25 yıla kadar ceza öngörülürken, isyanı idare eden kişiler için de ağırlaştırılmış müebbet cezası verilebilecek. 
     Halkı askerlikten soğutmaya yönelik etkinlikte veya teşvikte bulunanlara veya propaganda yapanlara altı aydan iki yıla kadar ceza verilirken, bu fiilin basın ve yayın yoluyla işlenmesi durumunda ceza, yarısı oranda artırılacak. 
     
</TEXT>
</DOC>
