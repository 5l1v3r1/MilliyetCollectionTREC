<DOC>
<DOCNO> 293008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun13.html </URL>
<DATE> 2004/11/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
D'estaing'e Avrupa kamuoyundan tarih ve Türkiye dersi 
</HEADLINE>
<TEXT>

     Avrupa Anayasası'nı hazırlayan Avrupa Konvansiyonu'na başkanlık eden Fransa'nın eski Cumhurbaşkanı Valery Giscard d'Estaing'in, Türkiye'nin AB üyeliğine karşı yönelttiği eleştiriler Avrupa kamuoyu tarafından yerden yere vuruluyor. 
     D'Estaing'in, 25 Kasım'da İngiliz Financial Times gazetesinde kaleme aldığı Türkiye'nin üyeliğine tarihi ve coğrafi nedenlerden dolayı karşı çıktığı makalesi, gazete okurları tarafından topa tutulmaya devam ediliyor. 
     
     ATATÜRK'TEN ESKİ ROMA'YA ULAŞAN TARİH DERSİ 

     Gazeteye mektup yollayan İrlanda Dublin Üniversitesi Öğretim Üyesi Anthony Staines, d'Estaing'in dayandığı tarihi gerekçelere sert eleştiriler yöneltti. D'Estaing'in Türkiye'ye yönelik eski Yunan ve Roma mirası ile Aydınlanma ve bilimsel düşünce paydalarını paylaşmadığı yönündeki fikrini eleştiren Staines, Atatürk'ü örnek olarak gösterdi. 
     Staines, "Atatürk, Türkiye'de Aydınlanma projesini gerçek bir biçimde uyguladı, böylece Osmanlı İmparatorluğu'ndan modern Türkiye'yi yarattı. Bu imparatorluğun, Yunan ve Roma'nın doğal halefleri olan olan Bizans'ta derin kökleri vardır. Avrupa biliminin kaynakları İslam aleminde yatar. Bu alem Yunan ve Roma'nın bütün mirasını koruma sorumluluğunu üstlenmiştir" diye yazdı. 
     
     ASIL NEDEN FRANSA'NIN ETKİ KAYBETME KORKUSU 

     AB'ye yeni üye olan Litvanya, Macaristan ve Slovenya gibi ülkelerin, Türkiye'ye yöneltilen eleştiriler söz konusu olduğunda başarısız olduklarının görüleceğine dikkat çeken Staines, bu tartışmanın arkasında olan gerçek düşüncenin ise Fransa'nın etki kaybetme korkusu olduğunu ifade etti. 
     Staines, Türkiye'nin AB üyesi olması halinde, Birlik içinde en az Fransa kadar güçlü olacağına dikkat çekti. 
     
     "COĞRAFİ VE NÜFUSA DAYALI YAKLAŞIMLAR BİRLİK'İ ÇÖZER" 

     Gazeteye mektup gönderen Ali Cem Cenker adlı okuyucu da, "Türkiye'nin, Avrupa geçmişinin bazı bölümlerini paylaşmadığı" eleştirisini yanıtlarken, d'Estaing'in, AB'ye yeni katılan ülkeleri görmemezlikten geldiği yorumunu yaptı. 
     Cenker, coğrafya, nüfus ve genel olarak tarihe dayanan mazeretler aramakla, Birlik'in genişlemesinden çok onu çözecek pek çok neden bulunabileceğini kaydetti. 
     
     İNGİLİZ MİLLETVEKİLİNDEN TAM DESTEK 

     Avrupa Parlamentosu üyesi İngiliz Mary Honeyball ise, gazeteye gönderdiği mektupta, Türkiye'nin başta doğu Akdeniz olmak üzere geniş bir bölgede istikrar için hayati öneme sahip olduğunu vurguladı. Honeyball, "Açıkça ortada olan ekonomik potansiyeliyle Türkiye'nin katılımını kabul etmezse, kaybeden AB olur" dedi. Honeyball, Avrupa Parlamentosu'nun Türkiye ile ilişkilerden sorumlu bir üyesi olarak, Türkiye'nin üyeliğinin avantajlarının farkında olduğunu ve Türkiye'nin AB'ye girmesi için çalışmaya devam edeceğini ifade etti. 

     
</TEXT>
</DOC>
