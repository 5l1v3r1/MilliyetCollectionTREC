<DOC>
<DOCNO> 282029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/gun04.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den fakire iftar yardımı 
</HEADLINE>
<TEXT>


AKP İstanbul Teşkilatı, Ramazan ayı boyunca fakir semtlerde iftar yemekleri düzenleyecek 

İSTANBUL Milliyet 

AKP İstanbul Teşkilatı, Ramazan ayı boyunca özellikle fakir semtlerde yoğun bir çalışma içine girdi. 
İlçelerde belediye başkanları, ilçe başkanı ve diğer yöneticiler, her akşam 3-4 evi habersizce ziyaret ederek erzak ve yardım paketleri götürüyor. Ayrıca her ilçe teşkilatı, bölgedeki engelli ailelerine iftar yemeği veriyor. Bu iftar yemeklerinde ünlü işadamları, sanatçılar da engelli ve fakir ailelerle birararaya bulunuyor. Partinin ilçe teşkilatları da, Ramazan boyunca fakir ve engelli ailelerde iftar düzenleyecek. İftar yemekleri 200'er kişilik düzenlenecek. 

Sanatçılardan söz 
Çok sayıda sanatçı ve işadamının, AKP'nin teklifini kabul ederek, yemeklerde yer alma sözü verdiği ifade edildi. İftar yemeklerinde İstanbul Valisi Muammer Güler, Büyükşehir Belediye Başkanı Kadir Topbaş, Dilek Sabancı, Mustafa Uğur, Şahin Özer, Uğur Işılak, Kenan Işık, Nuri Çolakoğlu gibi isimler yeralıyor. 
Başbakan Erdoğan'da, partinin bu organizasyonlarına katılacak. 
Ramazan boyunca ayrıca çok sayıda partili fakir semtlerdeki evleri önceden haber vermeyerek ziyaret edip yardım yapmaya başladı. İlçe belediye Başkanları, ilçe yöneticileri, her akşam kendi bölgelerindeki 3 - 4 fakir evini ziyaret ederek, yiyecek paketlerini ihtiyaç sahiplerine veriyor. 

Muhtarların silah kuyruğu 

İstanbul'daki köy ve mahalle muhtarları Büyükşehir Belediye Başkanı Kadir Topbaş'ın verdiği iftara silahlarıyla geldi. Güvenlik personeline bırakılan 200 adet silahı almak için kuyruk oluşturan 975 muhtar, gazetecilere tepki gösterdi. 


</TEXT>
</DOC>
