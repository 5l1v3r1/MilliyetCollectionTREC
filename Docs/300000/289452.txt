<DOC>
<DOCNO> 289452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun01.html </URL>
<DATE> 2004/11/17/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Powell'a Hillary Clinton'a karşı senatörlük yarışı teklifi... 
</HEADLINE>
<TEXT>

     ABD Başkanı George W. Bush'un ikinci dönem yönetiminde dışişleri bakanlığından istifa eden Colin Powell'a, Demokrat Parti New York Senatörü Hillary Clinton'a karşı 2006 yılında New York'tan senatör adayı olması teklif edildi. 
     Cumhuriyetçi Parti New York Milletvekili Vito Fossella, salı günü Powell ile görüştüğünü ve Hillary Clinton'ı New York'ta yenmek için kendisinden yardım istediğini kaydetti. 
     New York'ta doğup büyüyen Powell, Jamaika göçmeni bir ailenin çocuğu. New York Senatörü Hillary Clinton'ın 2006 yılında yeniden senatör seçilmek için gireceği yarış büyük ilgi topluyor. Bunun en önemli nedenlerinden biri ise, Clinton'ın adının, 2008 başkanlık yarışı için geçmesi. 
     Demokrat Partili Senatör Clinton'a karşı Cumhuriyetçi Partili eski New York belediye başkanı Rudolph Giuliani ve New York Valisi George Pataki'nin de çıkması söz konusu. Bu iki isim de, Cumhuriyetçi Parti'nin 2008 başkan adaylığını şimdiden tartmaya başladı. 
     ABD Dışişleri Bakanlığı yetkilileri ise, eski genelkurmay başkanı Powell'ın artık özel yaşamına vakit ayırmayı planladığını söyledi. 
     
</TEXT>
</DOC>
