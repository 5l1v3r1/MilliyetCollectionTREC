<DOC>
<DOCNO> 253975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/ekonomi/eko02.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Brisa'da 168 milyon dolarlık yatırım 
</HEADLINE>
<TEXT>


168 milyon dolarlık yeni yatırımla 30 futbol sahası büyüklüğüne ulaşacak Brisa'nın tesislerinde yeni teknoloji ürünü lastikler üretilecek 

EKONOMİ SERVİSİ 

Sabancı Holding kuruluşu Brisa, 168 milyon dolarlık yatırımla iki misli büyüyecek. 
Sabancı Holding ve Brisa Yönetim Kurulu Başkanı Güler Sabancı, globalleşen Türk otomotiv sektörünün hızla artan lastik talepleri ve ortakları Bridgestone'un Avrupa'da büyüyen ihtiyaçları doğrultusunda, hemen devreye sokmak üzere, 168 milyon dolarlık yatırım anlaşmasını Japonya'da imzaladıklarını bildirdi. 
Sabancı, Brisa'nın üretim modernizasyonuna giderek kapasitesini 6.5 milyondan 10.5 milyon adete çıkaracağını, üretim tesislerinin tek çatı altında 300 bin metrekare kapalı alana, yani yaklaşık 30 futbol sahasına eşit hale geleceğini, cirosunun dört yılda 600 milyon dolara, ihracatının 4.4 milyon adet lastiğe ulaşacağını kaydetti. 
Sabancı, hemen devreye girecek bu yatırım ile, Türkiye'nin yeni teknoloji ürün lastiklerle tanışacağını, böylece çalışanlara, bayilere ve araç kullanıcılarına daha da iyi hizmet verileceğini belirtti. 


</TEXT>
</DOC>
