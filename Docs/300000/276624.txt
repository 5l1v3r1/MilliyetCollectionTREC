<DOC>
<DOCNO> 276624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur57.html </URL>
<DATE> 2004/10/01/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Yatağan'daki hava kirliliği tartışması... 
</HEADLINE>
<TEXT>

     Yatağan Termik Santrali Müdürü Aziz Tığ, Türkiye Kömür İşletmeleri'nden artık kaliteli kömür aldıklarını söyledi. 
     Yatağan'daki hava kirliliği Yatağan Belediyesi salonunda düzenlenen toplantıda tartışıldı. 
     Yatağan Termik Santrali Müdürü Aziz Tığ, termik santralin kirliliğe neden olduğu anlarda İlçe Sağlık Grup Müdürlüğü'nden gelen talimatla, santral bacalarının devre dışı bırakıldığını belirtti. 
     Türkiye Kömür İşletmeleri TKİ kömür ocaklarından gelen kömürler kalitesiz olduğu zamanlarda sıkıntılı günler geçirdiklerini söyleyen Tığ, ''Türkiye Kömür İşletmeleri yetkilileriyle olan görüşmelerimiz sonucunda şu anda kaliteli kömür almaktayız'' dedi. 
     Aziz Tığ, baca gazı arıtma tesisiyle ilgili yüklenici firmayla olan hukuki sorunun 6 ay içinde çözülmesini umduklarını da belirtti. 
     TKİ Müessese Müdürü Edip Akıncı, Yatağan Termik Santrali'ne kaliteli kömür vermeye çalıştıklarını belirterek, ''İlçedeki hava kirliliği herkesi rahatsız ettiği gibi bizleri de üzüyor. Santral Müdürü ile görüşmemiz sonrası daha titiz hareket edip, iyi damarlı kömürler vermeye çalışacağız'' diye konuştu. 
     Maden-İş Sendikası Şube Başkanı Süleyman Girgin, Tes-İş Sendikası Şube Başkanı Erol Soğancı ve Eğitim-Sen Şube Başkanı Erdoğan Akkoyun yaptıkları konuşmalarda, baca gazı arıtma tesisiyle ilgili hukuki sorunun bir an önce çözülmesini istediler. 
     Toplantı sonunda 15 kişiden oluşan bir komite kuruldu. Konunun Türkiye gündemine taşınması için çalışacak komitenin, 4 Ekim Pazartesi günü bir toplantı yapacağı belirtildi. 
     Toplantıyı Yatağan Belediye Başkanı Haşmet Işık, Esnaf Odası Başkanı Mustafa Kuzu, Esnaf Kefalet Odası Başkanı Süleyman Can, çeşitli siyasi partiler ve sivil toplum kuruluşu temsilcileri ile çok sayıda vatandaş izledi. 
     
</TEXT>
</DOC>
