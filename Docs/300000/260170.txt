<DOC>
<DOCNO> 260170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun08.html </URL>
<DATE> 2004/08/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Paraguay'da ölü sayısı 346 Marketin sahibinin oğlu cinayetle suçlanıyor 
</HEADLINE>
<TEXT>

     Paraguay'ın başkenti Asuncion'da bir süpermarkette önceki gece çıkan yangında ölü sayısının 346'ya çıktığı bildirildi. 
     Polis sözcüsü Santiago Velazco, bazı cesetlerin kimlik teşhisi için Asuncion'a gelen İspanyol uzmanlarının, kurdukları özel laboratuvarda çalıştıklarını söyledi. 
     Bütün halde 327 ceset bulduklarını söyleyen Velazco, 19 cesedin de parçalar halinde bulunduğunu belirtti. 
     Sağlık Bakanlığı'ndan yapılan açıklamada da, yangında yaklaşık 300 kişinin yaralandığı ve yaralılardan 30'unun durumunun ağır olduğu belirtildi. 
     Hastane yetkilileri, ölenlerin büyük bölümünün karbonmonoksit zehirlenmesinden hayatını kaybettiğini ve daha sonra cesetlerin yandığını söylediler. 
     Yangının çıktığı Ycua Bolanos süpermarketinin sahibi Juan Pio Paiva, oğlu Daniel Paiva, süpermarket müdürü Humberto Casaccia ve 4 özel koruma cinayetle suçlanıyor. 
     Özel korumalardan İsmail Alcaraz, savcıya verdiği ifadede, güvenliğin verdiği emirle, yangın sırasında hırsızlık yapılmasının engellenmesi için süpermarketin kapıların kapatıldığını söyledi. 
     Polis henüz kapıların kapatılması emrini kimin verdiğini tespit edemedi, ancak soruşturmayı yürüten yetkililer, süpermarket sahibinin oğlu Daniel Paiva'dan şüpheleniyor. 
     Yangından kurtulan ve Asuncion Merkez Hastanesi'nde tedavi gören bir kasiyer de kapıların kapatılması emrini Daniel Paiva'nın verdiğini söyledi. 
     Kasiyer, yangın sırasında mağazada bulunan yaklaşık 500 müşterinin aldıklarının parasını ödemeden dışarı çıkmamaları için, Paiva'nın ''Kapatın, kapatın, kapatın'' diye bağırdığını ileri sürdü. 
     Süpermarketin sahibi Juan Pio Paiva ise oğlunun böyle bir emir vermediğini belirtti. Gözaltına alınan Daniel Paiva polis tarafından sorgulanıyor. 
     
     4 AYLIK BEBEK KURTULDU 

     Ycua Bolans süpermarketindeki yangında, 4 aylık bir bebek bir polis tarafından kurtarıldı. 
     26 yaşındaki polis Juan Duarte, süpermarketteki cesetlerin arasında hareket eden bir bebek gördüğünü ve alevlerin arasından kurtardığı bebeğe hemen suni teneffüs yaptığını söyledi. 
     Duarte, ''Kendi oğlumu görmüş gibiydim. Yanında birçok ceset vardı. Bebek yaşıyor ve önemli olan bu'' dedi. 
     4 aylık Hector Bobadilla adlı bebeğin babasının yangında hayatını kaybettiği, yaralanan annesinin durumunun ağır olduğu belirtildi. 
     Yangında 1,5 saatten kısa bir sürede Ycua Bolans süpermarketinin çok büyük bir bölümü yanmıştı. Yangına neyin yol açtığı henüz bilinmiyor, ancak bir gaz tüpünün patlamasının yangına yol açmış olabileceği belirtiliyor. 

     
</TEXT>
</DOC>
