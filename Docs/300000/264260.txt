<DOC>
<DOCNO> 264260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/guncel/gun01.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evleri sel baskını boşalttı 
</HEADLINE>
<TEXT>


Vatandaşların sel uyarılarına 'Bir şey olmaz' diye itibar etmediğini vurgulayan Kadir Topbaş, "Sonunda mahsur kaldılar. Dere yataklarındaki evleri istimlak edeceğiz" dedi 


İstanbul Büyükşehir Belediye Başkanı Kadir Topbaş, yaptıkları uyarılara vatandaşların inanmadığını, bunun sonucunda da insanların mahsur kaldığını söyledi. 
Topbaş, dün Afet Koordinasyon Merkezi'ne AKOM giderek, yetkililerden yapılan çalışmalar hakkında bilgi aldı. Topbaş, sabah yağışın aniden bastırdığını, bunun da yaptıkları ikazların ne kadar doğru olduğunu ortaya koyduğunu söyledi. Ancak vatandaşların, bulutlarda parçalanma ve açılma görüntüsü sonucu "Bir şey olmaz" diye alışık olmadığı bu tür ihbarlara itibar etmediğini ifade eden Topbaş, şunları kaydetti 

"İstimlak edeceğiz" 
"Dün önceki gün hep şunu söyledik 'Aniden bastırabilir. Kaçmaya dahi vakit bulamazsınız.' Nitekim öyle oldu. Maalesef sıkıntı yaşandı ve insanlarımız orada mahsur kaldı. Can kaybından endişe ettiğimiz için Alibeyköy'de 300 - 500 insanı tahliye etmek istedik, ancak bu gerçekleşemedi." 
Topbaş, İstanbul'da ağustos ayı yağış ortalamasının metrekareye 30 kilo olmasına rağmen, bunun 2 katı bir yağışın birkaç saat içinde yağmasını hiçbir kolektörün taşıyamayacağını söyledi. Bu vadilerin açık dereler halinde bırakılması ve yerleşim yapılmaması halinde sorunların yaşanmayacağına işaret eden Topbaş, İstanbul'un birçok noktasında dere yataklarında yapılanma olduğuna dikkat çekerek, şunları kaydetti 
"Bu yağışlarda kaç evin sular altında kaldığına ilişkin rapor istedim. Yağmurda İstanbul'un hangi noktalarında problem oluyorsa, o noktaları istimlak edeceğiz. Aksi takdirde biz bu tarzdaki her ciddi yağışta ve afette diken üzerinde kalamayız. Kimsenin hayatını tehlikeye atamayız. Bunun anlayışla karşılanacağını umuyorum. Kimse kusura bakmasın." 
Topbaş, Balkanlar üzerinden gelen yeni yağış dalgasının yaratacağı etkiye ilişkin de teyakkuz halinde olacaklarını bildirdi. 

Suda can pazarı 

Alibeyköy Karadolap Mahallesi'nde sel baskınına uğrayan bir marketten suya kapılan malları toplamak isteyen bir kadın, kucağındaki çocuğunu düşürdü. Sel sularına kapılan ve boğulma tehlikesi geçiren çocuğun imdadına polis ve vatandaşlar yetişti. 

Azgın sular baba oğulu yuttu 

Sağanak yağış Zonguldak, Sakarya ve Bartın'da da hasara yol açtı. Mersin'den Zonguldak'a çalışmaya gelen baba oğul, sel sularına kapılarak kayboldu 

DOĞAN HABER AJANSI 
Olumsuz hava koşulları, İstanbul'un yanı sıra Batı Karadeniz'de de etkili oldu. Zonguldak'ta bir baba oğul, yağışlar sonucu oluşan sel sularına kapılarak kayboldu. Melen Çayı'nın taşması sonucu da Sakarya Kocaali'de çok sayıda ev ve işyeri su altında kaldı. 
Zonguldak kent merkezinde yaklaşık bir saat süren ve metrekareye 49 kilogram yağışın düştüğü sağanak sırasında ormanda bulunan Tacettin Deniz ile babası Veli Deniz'den haber alamayan yakınları, durumu jandarmaya bildirdi. Yetkililer, tanıkların ifadesi doğrultusunda söz konusu kişilerin sel sularına kapılmış olabileceğinin tahmin edildiğini belirtti. 4 kişiden oluşan Sivil Savunma Arama Kurtarma ekipleri çalışmalara başlarken, Veli Deniz'in kızı Semra, çalışmak için Mersin'den geldiklerini söyledi. 
Bartın'ın İnkumu tatil beldesinde de sağanak sonucu yaklaşık 500 evin alt katını su bastı. Yalçınkaya, topladıkları ekmek ve suları İnkumu'na gönderdiklerini kaydetti. 

22 bin hayvan telef 
Sakarya Valisi M. Cahit Kıraç, sağanak yağışın Adapazarı, Hendek, Akyazı, Geyve ve Kocaali ilçelerinde su baskınlarına ve zarara neden olduğunu bildirdi. Demiraçma Köyü'ndeki su baskınında 22 bin kanatlı hayvanın telef olduğu belirtildi. 

Sel suyunda makarna avı 

Alibeyköy'de Galeri Caddesi'nde bir binanın bodrum katında bulunan marketteki mallar tazyikli suyla caddeye dağıldı. Vatandaş da balık avlar gibi sel sularından kola, teneke yağ, makarna gibi gıdaları topladı. Kuyumcular ise yağmalanma ihtimaline karşı dükkanlarından ayrılmadı. Olay yerine vardığımızda Karadolap Mahallesi Şahin Sokak'ta sular yerden iki metre yükselmiş, asfalt sökülmüştü. Afet bölgesi görünümdeki mahallede elektrik ve sular kesikti. Polis mahalleye girişe kontrollü olarak izin verdi. 



</TEXT>
</DOC>
