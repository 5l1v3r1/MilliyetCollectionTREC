<DOC>
<DOCNO> 298432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yazar/yilmaz.html </URL>
<DATE> 2004/12/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AB ile Güneydoğu'nun buluşması 
</HEADLINE>
<TEXT>


Avrupa'nın siyasal malzeme aktörü Güneydoğu, 17 Aralık öncesi neyle ilgileniyor Bu sorunun peşine takılıp Adıyaman ve Şanlıurfa'ya gittim. Yoldaşlarım Ankara'da görevli Birleşmiş Milletler Kalkınma Programı UNDP ve AB Komisyonu görevlileri. 
Avrupa Komisyonu'nun desteklediği, Güneydoğu Anadolu Projesi GAP - Girişimci Destekleme Merkezleri GİDEM Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB ve Adıyaman Sanayi Odası ile birlikte valilik ve belediyenin de desteğiyle, Adıyaman Tekstil Eğitim Merkezi'ni ATEM geçtiğimiz gün açtı. 
Mart 2000 tarihli Lizbon toplantısında, AB'yi dünyanın en dinamik ve rekabetçi ekonomisi haline getirmek amacıyla, 10 yıllık bir stratejik plan benimseyen Avrupa Konseyi, Adıyaman'daki açılışa, Şanlıurfa'da yine GAP - GİDEM Projesi çerçevesinde Kadın Girişimciliğini Destekleme Merkezi'ni de ekledi. 
2001 tarihinde Hazine Müsteşarlığı, GAP İdaresi ve AB arasında imzalanan finansman anlaşmasıyla yürürlüğe giren GAP Bölgesel Kalkınma Programı, 2002 yılından itibaren 5 yıllık bir uygulama dönemini kapsıyor. "Kültürel Varlıklar", "Tarımsal Kalkınma" ve "Girişimcilik" programının toplam finansman tutarı 47 milyon euro ve tamamı hibe 
Başbakanlık iznine bağlı, 500 milyon euroluk proje desteği ise beklemede. Bölgede görüştüğüm BM ve AB yetkililerinin ortak söylemi, "Avrupa Komisyonu'na proje hazırlama bilgisinden yoksunuz." 
Bu konuda da GAP - GİDEM'in desteği sürmesine rağmen... 
Adıyaman, Diyarbakır, Mardin ve Şanlıurfa'da süren GAP - GİDEM Girişimci Destek Merkezleri Proje Koordinatörü Meral Sayın, 2 milyon euroluk dilimi hibe olmak üzere, toplam 7.5 milyon euroluk destek programı yürüttüklerini belirtiyor. Aslında 1997 - 2002 yılları arasında UNDP ile yürütülen GAP - GİDEM çalışması sonlanmıştı, yeni süreçte aynı başlık altında Avrupa Komisyonu'yla yola devam kararı aldılar. 
Bugüne kadar işletmelere sağladıkları desteklerle çalışma bölgesine toplam 8 milyon euroluk katkı sağladıklarını belirten Sayın, AB denetleme ekibi tarafından da kendilerine not verildiğini belirtiyor. 
Varılan sonuç çarpıcı. Çünkü sağladıkları katkılar hep artı alırken, "Sürdürülebilirlik" kriterini geçemiyorlar. 
Neden böylesine etkili ve yararlı projeler sürdürülebilir olamıyor 
Sorunun yanıtını çok net aldım. Yerel aktörler ile proje yürütücüleri arasında ortak bir dil gelişmesinin hem bürokraside hem de iş dünyasında yeni bir yaklaşıma ihtiyaç var. Bu yaklaşımın temelini, "Türkiye gerçekleri" oluşturuyor. 
Projeleri getirdik, alın kullanın diyerek kalıcılığı sağlamak zor. Sayın da durumun çok farkında ve bu nedenle 5 yıllık görev süresinin bitiminde GAP - GİDEM'i bir vakıf çatısı altında sivil topluma teslim etmek istediklerini belirtiyor. 
Yerelde sahiplenme yaratılmadığında, birileri gelip onlara yol yöntem gösterecek para kaynaklarını yaratacak, pazarlama kanallarını açacak ancak çekip gittiklerinde onlar yine eski tas eski hamam yöntemlere geri dönecekler... 

Ali Koç Harvard'dan getirdi 
Adıyaman'da 50 eğitmenin eğitildiği ve tekstil sektörüne 100 nitelikli elemanın yetiştirileceği ATEM'in açılış töreninde bir de "iş toplantısı" yapıldı. Bu toplantının adı, Ulusal Rekabet Araştırma Kurumu'nun URAK yürüttüğü "Kümelenme Metodolojisi." 
GAP - GİDEM ile ortak olarak yürütülen URAK projesinin fikir babası Amerikalı Micheal Porter. Porter, Harvard Üniversitesi'nde öğretim görevlisi. 1998 yılında "Kümelenme Metodolojisini" ortaya attığında, Koç Topluluğu yöneticilerinden Ali Koç da öğrencisi. 
Koç, 1999 yılında Garanti Bankası'yla birlikte bu projeye öncülük ediyor ve başkanı oluyor. Son bir yıldır bu görevi KOSGEB Başkanı Erkan Gürkan yürütüyor. Projenin başında ise fiilen Koç'un danışmanlarından Dr. Melih Bulu bulunuyor. Dr. Bulu Adıyaman'da "üretim seferberliği" öneriyor. Bu önerisinde pek de haksız sayılmaz. GAP İdaresi'nin yaptığı araştırmalara göre, Güneydoğu Anadolu Bölgesi, Türkiye'nin ve Avrupa'nın 170 milyar dolar yıllık ithalat kapasitesine sahip Ortadoğu pazarına açılıyor. 
Adıyaman'ın, Türkiye'nin "tekstil üssü" olabileceğini belirtiyor Dr. Bulu. 



</TEXT>
</DOC>
