<DOC>
<DOCNO> 251533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/guncel/agun.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş alanı gibi 
</HEADLINE>
<TEXT>


Okmeydanı'nda NATO Zirvesi'ni protesto eden göstericiler polisle çatıştı, araçları ters çevirerek barikat kurdu. Polis, eyleme biber gazı ve göz yaşartıcı gazla müdahale etti 

HABER ŞÜKRAN ÖZÇAKMAK, ÜMRAN AVCI, ÖMER ERBİL, ŞENOL DEMİRCİ, GÜLAY FIRAT, BURCUM DEVREZ, ESRA ALUS FOTOĞRAFLAR AHMET DUMANLI, ÜMİT BEKTAŞ, ŞAKİR AYDIN, DİNÇER ŞEREF, TAHSİN AKSU, ELVAN EZBER, ERCAN ARSLAN 

NATO Zirvesi'ni protesto amacıyla Okmeydanı'nda dün sabah yapılan yaşadışı gösteride ortalık savaş alanına döndü. Bazıları gaz maskesi ve kask takan göstericiler, polisin biber gazıyla müdahalesine barikatlar kurarak, sapanla misket atarak karşılık verdi. Birçok otomobil hasar görürken, çok sayıda gösterici ve polis yaralandı. 
NATO Zirvesi'nin başladığı saatlerde Okmeydanı'nda toplanıp Mecidiyeköy'e gitmek isteyen ve aralarında terör örgütlerinin yüzleri maskeli sempatizanlarının da bulunduğu yaklaşık 2 bin kişilik grup, Piyalepaşa Bulvarı PERPA altında polis tarafından durdurulmak istendi. 
Polisin dağılmalarını istediği göstericiler, sapanla misket atarak, molotofkokteylleri, kaldırım taşları ve sopalar kullanarak saldırıya geçti. Polisin göz yaşartıcı gaz, biber gazı ve coplu müdahalesi sonucu göstericiler Darülaceze'nin arkasına kaçtı ve burada park halindeki 7 otomobili ters çevirerek barikat oluşturdu, barikatları ateşe verdi. 

Havadan takviye 
Polisin göz yaşartıcı gaz attığı grup, ara sokaklara dağılırken atılan molotofkokteyllerini söndürmek için bölgede bulunan itfaiye ve bazı polis araçlarına da zarar verdi. Olaylar, geniş bir alana yayılarak yer yer devam etti. Polis ve jandarma ekiplerinin takviye olarak gelmesinin ardından bölge kontrol altına alındı. Askeri bir helikopter de olayları havadan izledi. Çevrede araştırma yapan polis, çok sayıda molotofkokteyli ele geçirdi. Bombalı görüntüsü verilen çok sayıda şüpheli paket de fünye kullanılarak etkisiz hale getirildi. 
Çatışmada 26 polis ve çok sayıda gösterici yaralandı. 3'ü yabancı 44 kişi gözaltına alındı, 28 araç da hasar gördü. 

Polis bol bol 'göz yaşarttı' 

Okmeydanı'nın yanı sıra Mecidiyeköy, Beyoğlu ve Unkapanı'nda düzenlenen gösterilerde de NATO karşıtları polisin müdahalesiyle karşılaştı. Mecidiyeköy'de Metro İstasyonu yakınında toplanan Emeğin Partisi ve Sosyalist Demokrasi Partisi üyeleri ile bazı sivil toplum örgütlerinin temsilcileri, polisin çemberinde oturma eylemi yaptı. Bazı eylemciler polis çemberini aşmaya çalışınca polis göz yaşartıcı bomba ve biber gazı kullandı, göstericiler de polise, yumruk ve tekmelerle karşılık verdi. Göstericilerin bir bölümü gözaltına alındı. Beyoğlu İstiklal Caddesi'nde de yaklaşık 30 ÖDP'li, "Bush defol" sloganlarıyla Taksim Meydanı'na kadar yürüdü. Polis, birkaç kişinin NATO Vadisi'ne girmek için koşmaya başlaması üzerine müdahale etti. 5 kişi gözaltına alındı. Unkapanı'nda KESK Genel Merkezi önünde toplanan bir grup da, Tepebaşı'na yürümek istedi, polis izin vermeyince dağıldı. 

NOTLAR... 
'Aman benim arabaya dokunmayın' 

Barikat kurulurken, bazı vatandaşlar otomobillerine dokunmamaları için eylemcilere ricada bulundu. Şişli Halil Rıfat Paşa Mahallesi Muhtarı da, muhtarlık binasını yeni boyattığını söyleyerek zarar vermemelerini istedi.Çok sayıda aracın zarar gördüğü eylemin ardından, sigorta eksperleri de olay yerinde incelemelerde bulundu.Göstericiler, polisin kullanacağı gaza karşı tedbirli geldi. Gösterilerin ardından yerlerdeki sirke ve limon suları dikkat çekti. İki karışımın biber gazına karşı etkili olduğu biliniyor.Çevik kuvvet polisleri eylem sonrası, amirleri tarafından "Silahlarınızı kontrol edin, fark etmeden düşürmüş olabilirsiniz" diye uyarıldı. 


</TEXT>
</DOC>
