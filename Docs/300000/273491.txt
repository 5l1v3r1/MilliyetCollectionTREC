<DOC>
<DOCNO> 273491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko14.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos, Çin vanasını kıstı 
</HEADLINE>
<TEXT>


EKONOMİ SERVİSİ 

Rus petrol devi Yukos nakliye ücretlerini ödeyemeyecek durumda olduğunu gerekçe göstererek, Çin'e yönelik ihracatının üçte ikisini durdurdu. Rus hükümeti 7 milyar dolarlık vergi borcundan dolayı Yukos'un banka hesaplarını dondurmuştu. Bunun ardından şirket, hesaplarını kullanamadığı için petrol sevkiyatında sorun yaşayabileceğini açıklamıştı. Yukos, Çin Ulusal Petrol Şirketi'ne yaptığı petrol sevkiyatını aylık bazda 400 bin ton, günlük olarak da yaklaşık 100 bin varil azaltacağını bildirdi. Bu oran Çin'in toplam petrol talebinin yaklaşık yüzde 5'ine denk geliyor. Rusya'nın petrol üretiminin beşte birini gerçekleştiren Yukos'un günlük petrol arzı 1.7 milyon varil. 

Fiyatlar yükseldi 
Gelişmelerin ardından, ABD'de petrol fiyatları yüzde 1.7'lik artışla varil başına son dört haftanın en yüksek fiyatı olan 46.35 dolara kadar çıktı. ABD'de petrolün varili daha sonra 46.10 dolara indi. Londra'da ise brent petrolün varili 42.89 dolara kadar yükseldi. 




</TEXT>
</DOC>
