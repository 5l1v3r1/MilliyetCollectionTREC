<DOC>
<DOCNO> 289564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo04.html </URL>
<DATE> 2004/11/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ocak harekatı... Cimbom'un sağ kanadına iki aday... 
</HEADLINE>
<TEXT>

     Kayserispor’un Ümit Milli sağ kanat oyuncusu Mehmet Topuz’u resmen isteyen Galatasaray, Monaco forması giyen El Fakiri’yi de yakın takibe aldı. 
     
     Suat Usta ile takas 

     Sezon başından bu yana 10 numara’ ve sağ kanat oyuncusu arayışlarını sürdüren Galatasaray, ocak ayında başlayacak ara transfer dönemi yaklaştıkça araştırmalarına hız kazandırdı. Kayserispor’un Ümit Milli sağ kanat oyuncusu Mehmet Topuz’u resmen isteyen Sarı - Kırmızılılar, karşılık olarak Suat Usta ve artı para önerisinde bulundu. Yakın takibe alınan genç futbolcu, dünkü Türkiye-Ukrayna Ümit maçında da mercek altına alındı. 
     
     Olmazsa sezon sonu 

     Galatasaray’ın sağ kanat için düşündüğü isimlerden biri de, Hasan El Fakiri... Fas’ta doğan ancak 6 yaşından itibaren Norveç’te yaşayan ve bu ülkenin milli formasını da giyen 27 yaşındaki oyuncu, halen Fransa Ligi’nde Monaco’da oynuyor. Bu sezon sonunda sözleşmesi sona erecek olan Hasan El Fakiri’yi ilk etapta ara transferde almak isteyen Sarı - Kırmızılı ekip, bunu başaramadığı takdirde sezon sonunda yeniden atağa kalkacak. 

     
</TEXT>
</DOC>
