<DOC>
<DOCNO> 267203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur25.html </URL>
<DATE> 2004/08/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
30 Ağustos'ta bazı yollar, törenler nedeniyle trafiğe kapatılacak... 
</HEADLINE>
<TEXT>

     İstanbul'daki bazı yollar, 30 Ağustos'ta, Zafer Bayramı törenleri nedeniyle araç trafiğine kapatılacak. 
     İstanbul Emniyet Müdürlüğü'nden verilen bilgiye göre, Mahmutbey-Sultançiftliği kavşağı arasındaki yol, 30 Ağustos Pazartesi günü saat 07.00'den itibaren tören bitimine kadar araç trafiğine kapalı tutulacak. 
     Vatan Caddesi-Mahmutbey çıkışı Lahor Meydanı da geliş-gidiş olarak 30 Ağustos'ta saat 07.00'den itibaren kapatılarak, tören bittikten sonra araç trafiğine açılacak. 
     Yine Oğuzhan Caddesi ve Millet Caddesi, Molla Gurani Sokak ile bu yerlere çıkan tali yolar, Mahmutbey çıkışı Anıt Mezar arası ve buralara çıkan tali yollar ile Üsküdar-Salacak sahil yolu da, törenler nedeniyle saat 07.00'den itibaren merasimler sona erene kadar kapatılacak. 
     Mahmutbey-Habipler yolu Sultançiftliği yolu ise yarın saat 13.00'den itibaren kapatılarak, 30 Ağustos'taki törenin bitiminin ardından araç trafiğine açılacak. 
     
     SÜRÜCÜLERE ALTERNATİF YOLLAR 
     Bu arada, söz konusu tarihlerde D-100 Karayolu'ndan Vatan Caddesi'ne gidecek sürücüler, Haliç Tüneli, Edirnekapı, Fevzipaşa Bulvarı, Aksaray veya Haliç Tüneli, Ayvansaray ışıklardan Balat yolunu takiben Unkapanı ve Sirkeci istikametlerini kullanabilecek. 
     E-80 Karayolu'nda seyreden sürücüler de, Milliyet Gazetesi karşısından TEM istikametini, sahil yolunu kullananlar ise sahil güzergahından Yenikapı-Kumkapı-Sirkeci güzergahını tercih edebilecekler. 
     Vatan Caddesi'ni kullanarak Fatih'teki hastanelere gelen ambulans ve diğer sürücüler de, sahil yolunu kullanarak Samatya'dan Cerrahpaşa-Çapa-Haseki veya Vakıf Gureba hastanelerine intikal edebilecekler. Fatih istikametinden aynı gerekçelerle hastanelere gidecekler ise Atatürk Bulvarı-Aksaray ve Millet Caddesi güzergahını kullanabilecekler. 
     
</TEXT>
</DOC>
