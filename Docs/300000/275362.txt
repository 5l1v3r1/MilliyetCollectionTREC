<DOC>
<DOCNO> 275362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo26.html </URL>
<DATE> 2004/09/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gökşen Galatasaray 10 numarasız da olur... 
</HEADLINE>
<TEXT>

     Galatasaray Futbol Şube Sorumlusu Fatih Gökşen, sarı-kırmızılı takım için yapılan 10 numaralı futbolcu tartışmaları konusunda, ''Galatasaray 10 numarasız da olur, orta sahamız her geçen gün daha iyi oyun kuruyor'' dedi. 
     Gökşen, AA muhabirine yaptığı açıklamada, takımın iyi oynamasına rağmen herkesin orta sahada 10 numara gerektiğini savunduğunu belirterek, ''Şu anda sorunumuz yok, iyi yoldayız. 10 numara denilen oyuncu geldiğinde takımı bozabilir de. Bu riskin alınıp alınmayacağı da tartışılabilir. Takımımızda eski kardeşlik, arkadaşlık tekrar kurulmuştur'' diye konuştu. 
     Böyle bir oyuncu transferinin iyi futbola rağmen gündemlerinde olduğunu kaydeden Fatih Gökşen, bu konudaki arayışlarının da sürdüğünü söyledi. 
     
     ''FLORYA'DA HER TÜRLÜ HUZUR VAR'' 
     Futbol Şube Sorumlusu Gökşen, Florya'da her türlü huzurun bulunduğunu, bunun da futbolculara olumlu olarak yansıdığını dile getirdi. 
     Takımın performansının çok iyi durumda olmasında teknik heyetin yanı sıra yönetim kurulunun da etkisi bulunduğunu savunan Fatih Gökşen, sözlerini şöyle sürdürdü 
     ''Florya'da her türlü huzur var. Yöneticiler olarak gece gündüz çalışıyoruz. Bu da oyuncuların sahadaki performanslarına yansıyor. Futbolcular o kadar rahatlar ki Hakan Şükür, antrenmandan sonra Sabri'yi 20 dakika çalıştırıyor. Hep birlikte genç oyuncularla ilgileniyor, PAF takımın maçlarını seyrediyorlar. Bu rahatlık da arkadaşlığı daha rahat getiriyor.'' 
     
     ''TARAFTARLAR 2 MÜKEMMEL TAKIMI BİRDEN İZLEYECEK'' 
     Gökşen, Galatasaray taraftarının bundan sonra iç sahada oynanacak ilk lig karşılaşması öncesinde, iki mükemmel takımını birden izleme fırsatı bulacağını ifade etti. 
     Galatasaray'ın oynayacağı ilk lig maçı öncesinde saat 16.00'da lider durumda bulunan PAF takımının Ali Sami Yen Stadı'nda rakibiyle karşılaşacağını belirten Fatih Gökşen, ''Sonra da saat 19.00'da Türkiye'nin en iyi futbolunu oynayan A takımlarını izleyecekler. Böyle bir uygulamayı da ilk kez yapacağız'' dedi. 
     
     TARAFTARLAR UYARILDI 
     Gökşen, İstanbulspor maçında taraftarların yaptıkları küfürlü tezahüratlara da tepki göstererek, bunun için taraftarları uyardıklarını söyledi. 
     Bu şekilde söylenen tezahüratların Galatasaray'a yakışmadığını vurgulayan Fatih Gökşen, ''Taraftarların dikkatini çektik. Onlar da bir daha olmayacağını söylediler. Galatasaray taraftarı, kulübüne yakışır şekilde davranmalı'' diyerek sözlerini tamamladı. 
     
</TEXT>
</DOC>
