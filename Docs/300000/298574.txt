<DOC>
<DOCNO> 298574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur34.html </URL>
<DATE> 2004/12/17/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Musul'daki saldırılar ile ilgili kamuoyuna bilgi verileceği açıklandı 
</HEADLINE>
<TEXT>

     Dışişleri Bakanlığı, bugün Türkiye'den Irak'a intikal etmekte olan Bağdat Büyükelçiliği geçici koruma görevlilerinden bir grubun Musul'da terörist saldırıya uğraması sonucu bazı görevlilerin hayatını kaybettiğini bildirdi. 
     Bakanlığın Türkiye'nin Bağdat Büyükelçiliği'nden alınan bilgilere dayanan açıklamasında, saldırıda hayatını kaybedenler ve yaralananlar olduğunun anlaşıldığı, Türk görevlilerinden birinin ve bir şoförün saldırıdan kurtularak Habur'a döndüğü ve 2 Türk koruma görevlisinin ise Bağdat'a ulaştığı belirtildi. 
     Açıklamada, ''Menfur terör saldırısı sırasında bazı görevlilerimizin şehit düşmüş olmaları büyük üzüntüyle karşılanmaktadır. Konu ilgili makamlarımızca tahkik edilmekte ve Irak Geçici Hükümeti ile mahalli yetkililerden tamamlayıcı bilgi derlenmesine çalışılmaktadır. Gelişmelerden kamuoyumuza bilgi verilecektir'' denildi. 
     İngiliz Reuters ajansı, Irak'ın kuzeyindeki Musul kentinde silahlı militanların bir otomobile düzenlediği saldırıda öldürdükleri üç yabancıdan birinin Türk olabileceğini bildirmişti. 
     Olay yerinde bulunan Reuters'ın foto muhabirinin, ''Ölenlerden üçü yabancı görünümlü. Biri Türk'e, diğer ikisi Avrupalıya benziyor. Kurbanlardan birinin başı kesilmiş'' diye konuştuğu belirtilmişti. 
     
</TEXT>
</DOC>
