<DOC>
<DOCNO> 295382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/guncel/gun01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
15 gündür neredeydiniz 
</HEADLINE>
<TEXT>


Gençlerin ÖSYM büroları önündeki son gün kuyruğu, en çok masa, kalem, silgi gibi malzemeleri kiraya veren seyyar satıcıları sevindirdi 

Burcum Devrez - İstanbul 

Üniversite başvuru formunu teslim etmeyi son güne bırakan birçok genç, dün ÖSYM büroları önünde uzun kuyruklar oluşturdu. Hatta bazı adaylar, formu bile son gün alıp işlemlerini yaptı. Bu durum en çok masa, kalem, silgi gibi malzemeleri kiraya veren seyyar satıcıları memnun etti. 
Yaklaşık 1.5 milyon gencin, geleceklerini yakından ilgilendiren ÖSS başvuru formları, 22 Kasım'da dağıtılmaya başlandı. Adaylar bu formları 15 gün içinde doldurup teslim etmek zorundaydı. Ancak birçok genç, işini yine son güne bıraktı. Bu da ÖSYM büroları önünde yine bildik kuyrukların oluşmasına neden oldu. 
Fatih'teki ÖSYM Bürosu'nun önünde dört bir koldan kuyruklar uzadı. Bürodaki 3 gişenin birinde form dağıtımı son güne rağmen sürerken, diğer gişede doldurulan formlar teslim alındı. Tüm işini son güne bırakan adaylar bir de, bankaya gidip 40 milyon lirayı yatırdı. 

Görevliler isyan etti 
Fatih ÖSYM önündeki gençler, büyük dikkatle doldurmaları gereken formları, satıcılardan aldıkları kalemlerle çimlerde ya da tezg hların üzerinde doldurdu. Gişelerde öğrencilere form yetiştirmeye çalışan görevliler ise, "Cumartesi, pazar günü de açıktık, nerelerdeydiniz " diye isyan etti. 
Yoğunluktan en kazançlı çıkanlar seyyar satıcılar oldu. Kalem, silgi, yapıştırıcı gibi malzemelerle birer masa oluşturan seyyarlar, yoğunluğu daha da artırdı. Bazı seyyar satıcıların, masalarına oturmak 2 milyon liradan başlarken, bazıları da "gönlünden ne koparsa" esasıyla çalıştı. 
Form doldurma konusunda tecrübe kazanan seyyarlar, öğrencilere de yardımcı oldu. Bunun karşılığı ise 4 milyon lira. ÖSYM bürosunun önünde satılan malzemelerin bir kullanımlık ücreti ise şöyle Kalem, silgi, makas, tükenmezkalem kullanmak 500 bin lira, uhu 750 bin lira. 


</TEXT>
</DOC>
