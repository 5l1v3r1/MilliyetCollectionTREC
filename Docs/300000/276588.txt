<DOC>
<DOCNO> 276588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur21.html </URL>
<DATE> 2004/10/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Diyarbakır'da silahlı saldırı 5 yaralı 
</HEADLINE>
<TEXT>

     Diyarbakır'da silahlı saldırı sonucu 5 kişi yaralandı. 
     Edinilen bilgiye göre, Diyarbakır Büyükşehir Belediyesi Mehmet Akif Ersoy Tiyatro Salonu'nda tutuklu ve hükümlü aileleri tarafından yapılacak toplantıya katılmak üzere gelen ve dış kapıda bekleyen gruba Fahri Yüce adlı kişi tarafından silahla rasgele ateş açıldı. Saldırıda Ali Özdemir, Ali Önen, Necmettin Ekterici ve Celalettin Delibaş çeşitli yerlerinden yaralandı. 
     Bu sırada, bir grup vatandaş yakalamak amacıyla saldırganın üzerine yürüdü. Boğuşma sırasında elindeki silahın patlaması üzerine saldırgan Yüce de yaralandı. 
     Kimliği açıklanmayan saldırgan ve 4 yaralı Devlet Hastanesi'ne kaldırılarak tedavi altına alındı. Olayın nedeni henüz belirlenemedi. Soruşturma sürüyor. 
     
     GÖRGÜ TANIKLARI 

     Diyarbakır'da meydana gelen silahlı saldırı olayının görgü tanıkları, saldırıyı yapan iki kişinin dışında uzun namlulu silahlarla bekleyen iki kişiyi daha gördüklerini söyledi. 
     Edinilen bilgiye göre, Diyarbakır Büyükşehir Belediyesi Mehmet Akif Ersoy Tiyatro Salonu'nda çeşitli illerden gelen tutuklu ve hükümlü yakınlarının katılacağı toplantı için biraraya gelenlere yönelik düzenlenen silahlı saldırı olayıyla ilgili soruşturma sürüyor. 
     Yetkililer, saldırı sonrası görgü tanıklarının ifadesine başvurulduğunu ve saldırıda birden fazla kişinin olabileceğini belirterek, olayla ilgili çalışmaların sürdüğünü söylediler. 
     Toplantı salonuna katılımcıların il il alındığını ifade eden görgü tanıkları, ''Başta İstanbul'dan gelen davetliler içeri alındı. Daha sonra diğer bir iki ilden gelenler içeri alınmaya başlanmıştı ki, bir anda silah sesleri gelmeye başladı. Arkadaşlarımızın yerde yattığını gördük. Bu arada ateş açtıktan sonra kaçmaya çalışan kişiyi arkadaşlarımız yakaladı. Diğer ateş açanla, ellerinde aşağı doğru çevrilmiş uzun namlulu silah bulunan kişiler kaçtı'' dediler. 
     Yaralılardan terör örgütü PKK davasından hüküm giymiş olan Celalletin Delibaş, Diyarbakır Devlet Hastanesi'ndeki ilk tedavisinden sonra Özel Sevgi Hastanesi'ne götürüldü. 
     Olay sonrası meydana gelen boğuşmada elindeki silahın patlaması sonucu kendini yaralayan saldırgan Fahri Yüce, Dicle Üniversitesi Tıp Fakültesi Hastanesi'nde, saldırıda yaralanan Ali Özdemir, Ali Önen, Necmettin Ekterici de Devlet Hastanesi'nde tedavi altına alındı. Yaralıların sağlık durumlarının iyi olduğu bildirildi. 
     
</TEXT>
</DOC>
