<DOC>
<DOCNO> 291546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur41.html </URL>
<DATE> 2004/11/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
50 metre süründü ama evinin önünde öldü .. 
</HEADLINE>
<TEXT>

     Bursa'nın merkez Osmangazi İlçesi'nde bir kişi, bıçaklanarak öldürüldü. 
     Alınan bilgiye göre, ilçeye bağlı Emek Beldesi Adnan Menderes Mahallesi Kayalar Sokak'ta oturan inşaat işçisi Nadi Çolak 29 , evinin yakınındaki Cemre ve Ayna sokaklarını birleştiren kavşakta, tartıştığı kişiler tarafından bıçaklandı. 
     Olay yerinden yaklaşık 50 metre uzaklıktaki evine sürünerek giden Çolak, sesini duyarak kapıyı açan annesi Suna Çolak tarafından yaralı bulundu. 
     Oğlunun kanlar içinde yerde yattığını gören Suna Çolak'ın durumu bildirmesi üzerine olay yerine giden güvenlik güçleri ve 112 Acil Servis ekipleri, Çolak'ın kasığından, kalçasından ve dizinden aldığı üç bıçak darbesiyle öldüğünü belirledi. 
     Olayla ilgili başlatılan soruşturma çerçevesinde, Çolak ile kadın meselesi yüzünden tartıştıkları öne sürülen Erkan D. ile Halit D. ve Halit D'nin babası Osman D'nin, suç aleti bıçakla birlikte yakalandıkları, zanlılarının sorgulamalarının devam ettiği bildirildi. 
     
</TEXT>
</DOC>
