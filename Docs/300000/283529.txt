<DOC>
<DOCNO> 283529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur09.html </URL>
<DATE> 2004/10/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Köyü fareler bastı .. 
</HEADLINE>
<TEXT>

     Samsun'un Bafra İlçesi Dededağı Köyü'nde olumsuz çevre koşulları nedeniyle aşırı artış gösteren farelerin çevreye ve çocuklara zarar verdiği bildirildi. 
     Edinilen bilgiye göre, yaklaşık 1200 haneli Dededağı Köyü'ndeki olumsuz çevre koşulları nedeniyle köy adeta fare istilasına uğrarken, çok sayıda hayvan barınağı bulunan köydeki atıkların dışarı bırakılması da bu gelişmeyi hızlandırıyor. 
     Her tarafı farelerin sardığını belirten köy sakinlerinden Naci Çelik, ilaçla çözüm bulamayınca gençlerin zaman zaman fare avladıklarını söyledi. Sayıları ve irilikleri her geçen gün artan farelere karşı acilen önlem alınması gerektiğini de kaydeden Naci Çelik, farelerin insanlara saldırdığını söyledi. 
     Farelerin 4 çocuğundan 3'ünü ısırdığını belirten Taylan Çakmak ise yetkililerin yardım etmesini istedi. 
     Çakmak, farelerle mücadele edemediklerini belirterek, ''Evimizin içinde geziyorlar. En son 3 aylık olan bebeğim Nargül'ü burnundan ve yanağından ısırdılar. Ondan önce de diğer iki çocuğum ısırıldı. Maddi durumum iyi olmadığı için de doktora götüremedim. Çocuklarımın hastalık kapmasından korkuyorum'' diye konuştu. 
     Köy muhtarı Hüseyin Demir ise uzun zamandır devam eden sorunun daha önce İlçe Kaymakamlığı'na bildirildiğini ancak, sonuç alınamadığını kaydetti. 
     İl Sağlık Müdürü Mehmet Kılınç ise daha önce Bafra'da görev yapması nedeniyle sorunu yakından bildiğini kaydetti. 
     Sorunun öncelikli nedeninin köydeki olumsuz çevre koşulları olduğunu belirten Kılınç, şunları kaydetti 
     ''Sorunun çözümü için tarım ve çevre il müdürlükleri ile ortak hareket edilebiler. Çünkü fareler ilaçlara karşı bağışıklık kazanmış durumda. Bu nedenle insana zarar vermeyecek kimyasal ilaçlar kullanılabilir. Ama her şeyden önce köyün şartlarının düzelmesi lazım.'' 
     
     LEPTOSPİROZ VAKALARI 
     Bu arada, Ondokuz Mayıs Üniversitesi OMÜ Tıp Fakültesi Klinik Bakteriyoloji ve Enfeksiyon Hastalıkları Anabilim Dalı Öğretim Üyesi Prof. Dr. Mustafa Sünbül de farelerden bulaşan 'leptospiroz' hastalığına son yıllarda bölgede sık rastlandığını söyledi. 
     Hastalık mikrobunun halk arasında 'geme' diye bilinen büyük fareler tarafından taşındığını belirten Sünbül, şu bilgileri verdi 
     ''Son 8-10 yılda hastaneye bu tanı ile 60'ın üzerinde hasta yattı. Ancak gerçek rakamlar bunun çok üstünde. Hasta sayısının bu rakamdan 20-30 kat daha fazla olduğunu düşünüyoruz. Hasta tedavi edilmediği takdirde, böbrek yetmezliği veya kanama nedeniyle ölebiliyor.'' Mustafa Sünbül, hasta sayısındaki artış üzerine yaptıkları araştırmada Çarşamba ve Bafra İlçeleri arasındaki kıyı şeridinde 59 fare yakaladıklarını, bunların 19'unda leptospiroz mikrobuna rastladıklarını da bildirdi. 
     
</TEXT>
</DOC>
