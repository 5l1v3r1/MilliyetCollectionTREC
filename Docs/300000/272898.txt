<DOC>
<DOCNO> 272898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko01.html </URL>
<DATE> 2004/09/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Rahmi Koç'tan "zina" yorumu "Tamamen lüzumsuz" 
</HEADLINE>
<TEXT>

     Koç Holding Şeref Başkanı Rahmi Koç, zina tartışmalarına ilişkin olarak ''Şahsi kanaatime göre tamamen lüzumsuz'' dedi. 
     Rahmi Koç, 19 Eylül pazar günü tekneyle çıkacağı dünya turu öncesi Kalamış Marina'da dostlarına kuru fasulyeli bir partiyle ''allahaısmarladık'' deme fırsatı buldu. 
     Gazetecilerin gündeme ilişkin sorularını yanıtlayan Koç, Başbakan Recep Tayyip Erdoğan'ın bugün yaptığı açıklamalarla ilgili bir soru üzerine, ''Gönül arzu ederdi ki bu noktaya gelmesin'' ifadesini kullandı. 
     Başbakan'ın kabinesini istediği gibi idare edebileceğine işaret eden Koç, ''Ümit ederim, işin içinden çıkılmaz bir duruma gelip, tarihin tarihi ertelenmesin'' dedi. 
     Rahmi Koç, zina tartışmalarına ilişkin görüşlerini açıklarken de şunları söyledi 
     ''Zina işi, geri çektikleri zaman dahi Avrupalı dostlarımızın kafasında bir soru işareti yarattı. Şahsi kanaatime göre tamamen lüzumsuz. Ve piyasaları etkiledi. Hep piyasalardan endişe ediyorum. Yazık oldu, bir yere kadar gelinmişti, güzel gidiyordu.'' 
     
     DÜNYA TURU PAZAR GÜNÜ BAŞLIYOR 
     Çocukluğundan beri dünya turuna çıkmayı istediğini belirten Koç, krizler araya girdiği için bunu ertelemek zorunda kaldığını belirtti. 
     Rahmi Koç, pazar günü başlayacak tekne turunda ilk durağın Atina olacağını bildirdi. 
     Hava durumunun fena olmadığını, yarın yine kontrol edeceklerini belirten Koç, güvenlik konusunda da bir endişeleri bulunmadığını, ellerinden gelen her türlü tedbiri aldıklarını söyledi. 
     Koç'un verdiği bilgiye göre, dünya turunun gerçekleştirileceği ''Nazenin IV'' adlı tekne, 37.5 metre uzunluğunda ve 8.2 metre genişliğinde. 
     Üzerinde en gelişmiş navigasyon donanımları bulunan teknede, 8 mürettebat görev yapacak. 
     Koç, 2 sene sürecek ve 28-30 bin mil yapılacak yolculuk sırasında zaman zaman Türkiye'ye dönecek. 
     Seyirle ilgili bilgiler ve görüntülere de teknenin adını taşıyan web sitesinden ulaşılabilecek. 
     Rahmi Koç, yolculuk sırasında her sabah Türkiye'deki ailesini arayarak gerekli bilgileri alacak. 
     
     DERBİ MAÇI SEYİR ESNASINDA İZLEYECEK 
     Koyu bir Beşiktaş taraftarı olan Rahmi Koç, takımının pazar günü Galatasaray ile oynayacağı derbi maçı, seyir esnasında izleyeceğini bildirdi. 
     Kuru fasulyeli veda partisine, ünlü işadamının dostları olan 700 kişinin davet edildiği belirtildi. 
     Partiye katılan konuklar, yolculuk öncesi Rahmi Koç'a çeşitli hediyeler verdi. 
     Rahmi Koç'un, çıkacağı tur dolayısıyla tüm aile fertleriyle de özel bir yemek yediği öğrenildi. 
     
</TEXT>
</DOC>
