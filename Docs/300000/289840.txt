<DOC>
<DOCNO> 289840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko36.html </URL>
<DATE> 2004/11/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Autoshow 2004'ün basın ve VIP açılışı yarın yapılacak... 
</HEADLINE>
<TEXT>

     Otomobil tutkunları, 20 Kasım Cumartesi günü CNR Expo'da başlayacak 10. Uluslararası Otomobil Fuarı-Autoshow 2004'de bir araya gelecek. 
     ITF İstanbul Fuarcılık organizasyonu ve Otomotiv Distribütörleri Derneği'nin ODD desteğiyle gerçekleştirilecek fuarın basın ve VIP açılışı ise yarın yapılacak. 
     100'ün üzerinde firma ve 36 otomobil markası katılacağı fuarda yarın, çok sayıda firma basın toplantıları düzenleyerek, ürünlerini tanıtacak. 
     Autoshow 2004'de Mercedes, BMW, Hyundai, Volkswagen, Toyota, Citroen, Fiat, Volvo, Nissan, Alfa Romeo, Chrysler, Opel, Saab, Ford, Dacia, Daihatsu, Jaguar, Mazda, Peugeot, Porsche, Renault, Smart, Land Rover, Seat, Skoda, Subaru, Mini, Suzuki, Honda, Chevrolet, Kia, Mitsubishi, Audi ve Proton gibi firmalar geniş ürün yelpazelerini sunacak. 
     Akbank'ın ana sponsorluğunda gerçekleştirilecek Autoshow 2004'e ADR, CMS, Jant ve Trakya Cam gibi aksesuar firmaları da katılacak. 
     Önceki fuarlarda en fazla ilgiyi çeken markalar arasında yer alan Ferrari ile Maserati ve Rover markalı otomobiller ise bu yıl Autoshow 2004'de yer almayacak. 
     Fuar, 6 salonda ve fuaye alanında gerçekleştirilecek. Toplam 110 bin metrekare alana yayılan fuarı, 500 bin kişinin ziyaret etmesi bekleniyor. 
     20 Kasım Cumartesi günü kapılarını açacak olan fuar, hafta içi 12.00-22.00, hafta sonu ise 11.00-21.00 saatleri arasında ziyaret edilebilecek. Bilet fiyatları hafta içi 8 milyon lira, hafta sonu ise 10 milyon lira olarak belirlendi. 
     
     2005 MODELLERİ VİTRİNE ÇIKACAK 
     Markaların ağırlıklı olarak 2005 modellerini sergileyecekleri fuarda, çok sayıda yeni araç ilk kez otomobilseverlerin karşısına çıkacak. 
     Otomobiller kadar fuara bazı markaların model tanıtımı için katılacak Carre Otis gibi dünyaca ünlü yıldızların da büyük ilgi çekmesi bekleniyor. 
     Fuarın teknolojik yıldızı ise Honda tarafından geliştirilen dünyanın ilk insansı robotu Asimo olacak. İnsan gibi yürüyüp konuşabilen Asimo, Honda Türkiye standında gösteri yapacak. 
     29 Kasım'a kadar açık olacak fuara, bu yıl yabancı ziyaretçilerin de katılması bekleniyor. 
     Alınan bilgiye göre, Uluslararası Motorlu Taşıt Üreticileri Derneği OICA , dünya çapındaki önemli otomobil fuarları arasına, 2006 yılında Autoshow'u da dahil edecek. Böylece Autoshow, Tokyo, Paris, Cenevre, Frankfurt otomobil fuarları ile aynı kategoriye girmiş olacak. 
     
</TEXT>
</DOC>
