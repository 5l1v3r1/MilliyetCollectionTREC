<DOC>
<DOCNO> 261835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur12.html </URL>
<DATE> 2004/08/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstanbul'da terör örgütü üyesi 5 kişi yakalandı... 
</HEADLINE>
<TEXT>

     Dönemin Tunceli Valisi Ali Cafer Akyüz'ün konvoyuna geçen yıl Pülümür karayolunda silahlı saldırı düzenlenmesi eyleminin de aralarında bulunduğu çeşitli olaylardan sorumlu tutulan PKK Kongra-Gel terör örgütü üyesi 2 kişi ile bunlara yardım ve yataklık yapan 5 kişi yakalandı. 
     İstanbul Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ile ortaklaşa olarak ''yasadışı bölücü terör örgütü''ne yönelik 5 Ağustos 2004 tarihinde düzenlenen operasyonda, örgütün kırsal alanında askeri ve siyasi eğitim alarak sansasyonel nitelikli eylemler yapmak üzere İstanbul'a gönderildikleri tespit edilen 2 örgüt üyesi ile bu örgüt mensuplarına yardım ve yataklık eden 5 kişinin yakalandığı bildirildi. 
     Açıklamada, yakalanan bu kişilerin üst ve evlerinde yapılan aramalarda, 8 adet elektrikli fünye, 1 adet örgütsel şifre anahtarı, 1 adet eylem talimatı içeren örgütsel doküman, 2 adet sahte nüfus cüzdanı, 2 adet cep telefonu ve 4 adet SİM kart ele geçirildiği belirtildi. 
     Açıklamada, sorgulamalar sonucu bu kişilerin, İstanbul'da silahla adam yaralama, belediye otobüsünün molotofkokteyli atılarak yakılması, korsan gösteri düzenlenmesi, bombalı süsü verilmiş pankart asılması ve örgüt adına ''vergilendirme'' adı altında vatandaşlardan zorla para toplanması eylemlerini gerçekleştirdikleri, örgütün kırsal alanında askeri ve siyasi eğitim alarak Tunceli'nin kırsal alanlarında silahlı faaliyet gösterdikten sonra sansasyonel nitelikli bombalı eylemlerde bulunmak üzere İstanbul'a gönderildiklerini söyledikleri ifade edildi. 
     
     AYDINLATILAN EYLEMLER 

     Açıklamada, sorgulamalar sonucu şu eylemlerin aydınlatıldığı kaydedildi 
     ''-20 Şubat 1999'da, Gaziosmanpaşa Gazi Mahallesi'nde korsan gösteri düzenlenerek barikat kurulması, 2 ilköğretim okulunun camlarının kırılması, yola molotofkokteyli atılarak duruma müdahale eden polis ekibine silahla karşılık verilmesi ve görevli memurların yaralanması, -13 Mart 1999'da, Gaziosmanpaşa Karayolları Mahallesi'nde bir spor derneğine bomba atılması ve çevrede bulunan otomobillerin tahrip edilmesi, -16 Mart 1999'da, Gaziosmanpaşa İsmetpaşa Caddesi üzerinde korsan gösteri düzenlenerek barikat kurulması ve bir İETT otobüsünün molotofkokteyli atılarak yakılması, -21 Mart 1999'da, yine aynı mahallede korsan gösteri düzenlenmesi ve duruma müdahale eden polis ekibine silahla ateş açılması, -15 Mayıs 1999'da, aynı mahallede bir geçici köy korucusunun silahla yaralanması, -1999 yılında, Bayrampaşa Sebze Hali'nde bir vatandaştan örgüt adına vergilendirme adı altında para alınması, -1 Temmuz 1999'da, Gaziosmanpaşa Esentepe Mahallesi'nde bombalı süsü verilmiş pankart asılması, -1999 yılı ekim ve kasım aylarında, Gaziosmanpaşa Küçükköy ve Gazi Mahallesi'nde 2 esnaftan vergilendirme adı altında para alınması, -1999 yılı kasım ayında, Eyüp Alibeyköy Yeşilpınar Saya Yokuşu mevkiinde bir belediye otobüsünün molotofkokteyli atılarak yakılması, -2002 yılında, Tunceli kırsalı Kırmızıdağ Pilvenk sırtlarında güvenlik kuvvetleri ile silahlı çatışmaya girilmesi, -2003 yılında, Avkasor Deresi olarak adlandırılan bölgede güvenlik kuvvetleri ile silahlı çatışmaya girilmesi, -8 Temmuz 2003'de, Tunceli-Pülümür Karayolu üzerinde Tunceli Valisi Ali Cafer Akyüz'ün de içinde bulunduğu askeri konvoya silahlı saldırı düzenlenmesi ve 2 askerin şehit edilmesi, -2003 yılında, Çemişgezek-Hozat sınırı arasında yoldan geçen askeri konvoya silahlı saldırıda bulunulması, -Aynı yıl, Pülümür-Nizamiye kırsal alanında güvenlik kuvvetleri ile silahlı çatışmaya girilmesi ve 1 askerin şehit edilmesi, -2003 yılı Kasım ayında, Hozat Çiçekli Jandarma Karakolu mevkiindeki karayoluna pusu kurulması, -2003 yılı ekim aylarında, Tunceli-Ovacık'ta bulunan askeri birliklerin nöbet tuttukları mevzilere uzaktan kumandalı bomba yerleştirilerek patlatılması ve 2 askerin şehit edilmesi.'' PKK Kongra-Gel terör örgütü üyesi oldukları belirtilen 2 kişi ile kendilerine yardım ve yataklık ettikleri öne sürülen 5 kişi, polisteki işlemleri tamamlanarak İstanbul Cumhuriyet Savcılığı'na sevk edildi. 
     
</TEXT>
</DOC>
