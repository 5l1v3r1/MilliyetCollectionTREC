<DOC>
<DOCNO> 259633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/ekonomi/eko02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde 21 yılın rekoru 
</HEADLINE>
<TEXT>


Rus petrol devi Yukos'un üretiminin durabileceği endişesi ve Ortadoğu'daki güvenlik sorunları petrolün varil fiyatını 43.85 dolara kadar yükseltti 

EKONOMİ SERVİSİ 

ABD'de petrol fiyatları 43.85 dolarla, New York Emtia Borsası'nda işlemlerin başladığı günden bu yana geçen son 21 yılın en yüksek seviyesine çıktı. 
Ortadoğu petrollerinin terörist tehdit altında olduğu endişelerine Rus petrol devi Yukos'un devasa vergi borcu da eklenince, ABD'de ham petrolün varili gün içinde 43.85 doları gördü. Londra'da Brent petrolün fiyatı da 78 sent yükselerek 40.03 dolar oldu. 
3.4 milyar dolar vergi borcu bulunan Yukos, banka hesaplarının ve varlıklarının dondurulması nedeniyle ağustos ortasında iflas edebileceği açıklamasında bulunmuştu. Rus yetkili makamları Yukos'a vergi borcunu ödemesi için bir ay mühlet verdi. Commerzbank Securities petrol uzmanı Steve Turner, "Yukos'un kaçınılmaz olanı ertelemeye çalıştığına dair bir his var. Şirketin mali problemleri önümüzdeki haftalarda daha da artacak. Piyasalar Yukos'un günlük 1.7 milyon varillik üretiminin geçici de olsa duracağından endişe ediyor" dedi. 

OPEC umut vermiyor 
Terör endişesi de petrol fiyatları üzerinde etkili oluyor. Irak, boru hatlarının sık sık sabote edilmesi dolayısıyla üretim artışı gerçekleştiremiyor. Petrol talebi son 20 yılın en yüksek seviyesinde bulunurken, fiyatları düşürme çabası içinde olan Petrol İhraç Eden Ülkeler Birliği OPEC yüzde 95'in üzerinde kapasite ile petrol üretiyor. Bu nedenle OPEC'in acil durumlarda üretimi artırma yönünde esnekliği bulunmadığı yorumu yapılıyor. 

ABD'nin bütçe açığı büyüyor ABD'nin 2003 yılında 375 milyar dolar olarak gerçekleşen bütçe açığının yıl sonunda 445 milyar dolara çıkması bekleniyor. Beyaz Saray'dan yapılan açıklamaya göre, açığın 2005 yılında 331 milyar dolara indirilmesi ve 2009 itibariyle 229 milyar dolara geriletilmesi planlanıyor. ABD Yönetim ve Bütçe Ofisi, açığın sebepleri arasında 2000'lerde yaşanan durgunluk, terörle mücadele, güvenlik harcamaları ve ülkede yaşanan şirket skandalları gibi birbirini takip eden olağanüstü ekonomik olumsuzluklar olduğunu belirtti. 


</TEXT>
</DOC>
