<DOC>
<DOCNO> 287660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/kohen.html </URL>
<DATE> 2004/11/10/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Savaş sonrası savaş... 
</HEADLINE>
<TEXT>


IRAK batağına saplanan ABD'nin, savaştan bir buçuk yıl sonra, işgal ettiği topraklarda ikinci bir cephe açmaktan başka çaresi yoktu. 
Ülkenin göbeğindeki Felluce ve Sünni Üçgeni, direnişin merkezi ve sembolü haline gelmiştir. Buraya artık "koalisyon" güçleri değil, "asiler" hakim durumdadır. 
Böyle bir otorite boşluğu içinde, ocak ayı içinde planlanan genel seçimlerin yapılması, yönetimin yeni Irak hükümetine devredilmesi ve Irak'ın yeni bir anayasa çerçevesinde yeniden yapılanması mümkün mü 
ABD bu durumda ya Felluce ve bölgeyi "asiler"den temizlemek ve denetimi yeniden kurmak için geniş bir askeri operasyona girişecek, ya da olup bitenlere boyun eğecek ve yenilgiyi kabullenip geri çekilecekti. 
Başkan Bush, ikinci dönemin daha başında, kararını birinci şıkkın lehinde verdi... 

ŞİMDİ mesele şu ABD, direnişçileri saf dışı edebilecek mi Felluce ve Sünni Üçgen, tekrar barışa ve güvenliğe kavuşabilecek mi Ve Irak sükunet içinde seçimlere gidip birlik - beraberlik içinde yeni yapılanma sürecine girebilecek mi 
Askeri alanda Amerikan kuvvetlerinin - yeni oluşturulan 2 bin kişilik Irak birlikleriyle birlikte - giriştiği büyük taarruzun Felluce'nin ele geçirilmesiyle sonuçlanacağını tahmin etmek güç değil. Ama bunun bedeli, ağır olacaktır. Ayrıca direnişçilerin tamamen yok olacağını söylemek olanaksız. Çeşitli eğilimli ve amaçlı militan gruplar, yer yer eylemlerine devam edecektir.Siyasal alanda, ABD'nin giriştiği harekat, Irak halkının önemli bir kesiminde öfke yaratıyor. BM, AB ve İslam dünyası da bundan rahatsız. Daha da önemlisi, Felluce'ye saldıran Irak kuvvetlerinde daha çok Şii ve Kürt kökenlilerin bulunması, ülkede etnik ve dinsel sürtüşmelerin kızışması ve Irak'ın bölünmesi yönünde duyulan kaygıları büsbütün artırıyor. Sünni olan Cumhurbaşkanı Yaver'in ve Sünni kökleri olan Irak İslami Partisi'nin, geçici hükümete ve ABD'ye saldırıları durdurması çağrısında bulunması, yönetim kadrolarındaki çatlağın ne kadar derinleşmekte olduğunu gösteriyor... 

IRAK'ta "ikinci cephe"de savaş kızışadursun, Irak'ın yeniden yapılanması konusunda sızan bazı haberler, Irak Geçici Hükümeti'nin, ABD'nin de desteğiyle veya önayak olmasıyla ülkenin siyasal geleceğiyle ilgili bazı "planlar" üzerinde çalışmakta olduğuna işaret ediyor. 
Buna göre, Irak'ta 5 "eyalete" dayalı bir federal sistemin kurulması söz konusu. Bu eyaletlerden biri Kuzey Irak'taki "Kürdistan" olacak. Ve bu bölge, diğerlerinden daha "ayrıcalıklı bir statü"ye sahip olacak. Nitekim Kürt bölgesinin Kanada'nın Quebec eyaletine benzeyeceği söyleniyor ... 
Ancak plana göre, Irak toprak bütünlüğünü koruyacak. Bağdat'ta merkezi hükümet daha çok dış siyaset, güvenlik, savunma, maliye gibi işlerden sorumlu olacak. 
Hemen belirtelim ki, bu kesinleşmiş bir plan değil. Bu yönde alınmış resmi bir karar da yok. Ama olayları yakından izleyen bir gözlemcinin deyişiyle, bu, Irak yönetiminde ve tabii Amerikan yetkililerin arasında giderek "zemin kazanan bir eğilim"... 
Kuşkusuz yeni Irak - halihazırdaki savaş durumu nasıl bitecekse bitsin - eskisinden farklı olacak. Ancak neyin ne kadar farklı olacağını şu anda kestirmek çok zor. Bu nedenle gelişmeleri izlerken, yeni gerçekleri de dikkate alıp ona göre stratejiler belirlemek gerekecek... 



</TEXT>
</DOC>
