<DOC>
<DOCNO> 250630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur30.html </URL>
<DATE> 2004/06/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yabancı Dil Sınavı Pazar günü yapılacak... 
</HEADLINE>
<TEXT>

     Üniversitelerin dil puanıyla alan bölümlerinde okumak isteyen adaylar, 27 Haziran Pazar günü Yabancı Dil Sınavı'na YDS katılacak. 
     YDS'ye, geçen pazar günü ÖSS'ye giren adaylardan 47 bin 644'ü başvurdu. 
     Sınav, Türkiye'de devlet üniversitesi rektörlüklerinin bulunduğu 40 il merkezi ile KKTC'de Lefkoşa'da gerçekleştirilecek. Bu illerde bulunan 143 binadaki 1633 salonda yapılacak sınavda 5 bin 850 kişi görev alacak. Sınav, 09.30'da başlayacak ve 150 dakika sürecek. 
     Adayların, sınava giriş ve kimlik belgesi ile resmi onaylı özel bir kimlik belgelerini yanlarında bulundurmaları gerekiyor. Adaylar, bu belgeler olmadan sınava giremeyecek. 
     YDS, Almanca, Fransızca ve İngilizce dillerinde yapılacak. Adaylar, cevap kağıdındaki ilgili bölüme sınava hangi dilde gireceklerini işaretleyecekler. Adaylara sınavda kelime ve dil bilgisi, Türkçe'den yabancı dile yabancı dilden Türkçe'ye çeviri ve okuduğunu anlama ile ilgili sorular yöneltilecek. 
     ÖSS'deki tüm sınav kuralları YDS için de geçerli olacak. 
     YDS, üniversitelerin yabancı dil ve edebiyatları, bu dillerin öğretmenlik programları, mütercim-tercümanlık ve turist rehberliği gibi bölümlerinde okumak isteyen adaylara yönelik yapılıyor. 
     YDS sonuçları, adaylara ÖSS sonuçlarıyla birlikte duyurulacak. 
     
</TEXT>
</DOC>
