<DOC>
<DOCNO> 288233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/siyaset/asiy.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu pankarta ceza davası 
</HEADLINE>
<TEXT>


"Ordu Göreve" pankartıyla "müdahale çağrısı yaptıkları" gerekçesiyle, Atatürkçü Düşünce Kulüpleri Federasyonu üyesi 11 kişi hakkında 2'şer yıldan 5'er yıla kadar hapis cezası istemiyle dava açıldı 

TÜRKER KARAPINAR Ankara 


Ankara Başsavcılığı, kurulduğu günden bu yana 3 askeri müdahalenin yapıldığı Türkiye'de "demokrasi davası" olarak nitelendirilebilecek bir iddianameye imza attı. Savcılık, taşıdıkları "Ordu Göreve" pankartıyla "askeri müdahaleye çağırdıkları" gerekçesiyle Atatürkçü Düşünce Kulüpleri Federasyonu AKDF üyesi 11 kişi hakkında dava açtı. Basın Savcısı Hamza Uçar, eylemin TCK'nın "Anayasal düzeni zorla değiştirme" başlıklı 146. maddesine girdiği kanaatine ulaşarak, bu suçun kendi görev alanlarında olmadığı gerekçesiyle "yetkisizlik" kararı verdi. Dosya bunun üzerine Ankara Başsavcı Vekilliği'ne gönderildi. 
Soruşturmayı devralan Ankara Savcısı Şemsettin Özcan, Basın Savcılığı'nın suçun kapsamı ile ilgili görüşüne katılmadı. Özcan, eylemin, "Anayasal düzeni zorla değiştirmek" değil, TCK'nın 153. maddesindeki "Askerleri kanunlara karşı itaatsizliğe veya yeminlerini bozmaya teşvik" suçuna girdiği görüşüne vardı. Pankartı taşıdıkları iddia edilen ADKF üyesi 11 kişinin İstanbul'dan talimatla alınan ifadelerini inceleyen Özcan, bu kişilerin TCK'nın 153. maddesinde düzenlenen suçu işlediklerine kanaat getirerek dava açtı. İddianamede, sanıkların, TCK'nın 153. maddesindeki suçu işlediklerinin, yürüyüş sırasında çekilen görüntüler ve fotoğraflardan anlaşıldığı belirtildi. İddianamede, Utku Umut Bulsun, Özgür Billur, İsmail Bostancıoğlu, Okan Ersoy, Rahime Cura, Nur Arslan, Onur Güneş Ayas, Dilek Bilgin, Özgür Sedat Adaş, Ali Emre Özsoy ve Can Berk Birgül'ün, 2'şer yıldan 5'er yıla kadar ağır hapsi istendi. 


</TEXT>
</DOC>
