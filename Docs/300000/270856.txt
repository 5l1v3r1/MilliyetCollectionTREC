<DOC>
<DOCNO> 270856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/spor/aspo.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutmak kolay mı 
</HEADLINE>
<TEXT>


Manchester United, 28 Eylül'de Fenerbahçe ile oynayacağı karşılaşmanın biletlerini internetten satışa sunarken, "40 yıllık yenilmezlik unvanımızın gittiği maçın rövanşını acaba alabilecek miyiz " anonsuyla taraftarının ilgisini çekmeye çalıştı 


İngilizlere çağrı 
FENERBAHÇE'NİN Şampiyonlar Ligi D Grubu'ndaki rakiplerinden Manchester United, temsilcimizle 28 Eylül'de kendi sahasında oynayacağı maçın biletlerinin satışına ilginç bir yöntem kullanarak başladı. İngiliz kulübü, 30 Ekim 1996 tarihinde yine Şampiyonlar Ligi'nde oynanan ve Fenerbahçe'nin, Manchester United'ın Avrupa maçlarında Old Trafford Stadı'ndaki 40 yıllık yenilmezlik unvanına son verdiği 1 - 0'lık maçı hatırlatarak seyirciye "rövanşa gelin" çağrısı yaptı. 

Özel hazırladılar 
MANCHESTER United'ın resmi internet sitesinin girişinde yer alan ve ünlü Danimarkalı kaleci Peter Schmeichel'ın kafasını üzgün bir ifadeyle kale direğine dayadığı bir resminin de bulunduğu tanıtımda, "Fenerbahçe, Avrupa'daki 40 yıllık yenilmezlik unvanımıza son vermişti. United, intikamını alabilecek mi " ifadesi kullanıldı. Bu yöntemle 28 Eylül'deki maça seyircinin ilgisi çekilmeye çalışıldı. Fenerbahçe'nin tarihi galibiyetinde tek golü 77. dakikada Elvir Boliç atmıştı. 


</TEXT>
</DOC>
