<DOC>
<DOCNO> 250667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur67.html </URL>
<DATE> 2004/06/24/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
AB. NATO ve Türkiye gözüyle Ortadoğu projesi... 
</HEADLINE>
<TEXT>

     Almanya Federal Meclisi Dış İlişkiler Komisyonu Başkan Danışmanı Dr. Cristoph Schwegmann, ''11 Eylül olmasaydı, büyük Ortadoğu konusunu bugün konuştuğumuz bağlam içinde konuşuyor olmayacaktık'' dedi. 
     Schwegmann, Türk Demokrasi Vakfı İstanbul Ofisi ile Konrad Adenauer Vakfı'nca düzenlenen toplantıda, ''AB, NATO ve Türkiye Gözüyle Büyük Ortadoğu Projesi'' konulu konferans verdi. 
     Konuşmasında, ''11 Eylül olmasaydı, büyük Ortadoğu konusunu bugün konuştuğumuz bağlam içinde konuşuyor olmayacaktık'' diyen Schwegmann, 11 Eylül'ün dünyanın tek süper gücü olan ABD'nin de terörün karşısında bir hedef olabileceğini gösterdiğini anlattı. 
     Bunun ABD hükümetinin bütün bakış açışını değiştirdiğini ve tehdit kavramının yeni stratejiyi oluşturduğunu kaydeden Schwegmann, şöyle devam etti 
     ''Sonunda Büyük Ortadoğu Projesi'nde yer alan bölgenin mutlaka istikrarlı olması gerektiği anlaşıldı. Aksi takdirde bölgede çok ciddi tehlikeler olacaktır. Örneğin uluslararası terör veya kitle imha silahlarının yaygınlaşması gibi. Filistin-İsrail çatışmasının bölgeye olan etkileri çok önem kazandı. 
     Bölgede siyasi ve ekonomik istikrarsızlık filizleri var. Ancak bu analizlerin getireceği sonuçlar konusunda ABD ile Avrupa arasında görüş farklılığı var. ABD önceden tedbir almak istiyor. Avrupalılar ise daha yumuşak politikalar üretilmesinden, yoksulluk, eğitim gibi temel sorunların çözülmesinden yana.'' Bu farklı yaklaşımların, farklı sebepleri bulunduğuna da işaret eden Schwegmann, ''Ancak zaman içinde ABD ve Avrupa'da insanlar yeni dersler öğrendi. Şimdi her iki taraf, sorunlara topyekun yaklaşıp, bütüncül şekilde ele alınması gerektiği bilincine sahip. Eğer Avrupa ve ABD bu uluslararası konularda bölünürse, her iki taraf da zayıflayacaktır'' diye konuştu. 
     Konferansa yorumcu olarak katılan Türk Demokrasi Vakfı Mütevelli Heyeti üyesi Prof. Dr. Ersin Kalaycıoğlu da projeyi hayali olarak nitelendirerek, önce bölgedeki problemlerin halledilmesi gerektiğini söyledi. 
     
</TEXT>
</DOC>
