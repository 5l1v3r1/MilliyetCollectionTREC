<DOC>
<DOCNO> 258724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun25.html </URL>
<DATE> 2004/07/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Erdoğan'ın ziyareti Fransızları yumuşattı, destek yüzde 5 arttı 
</HEADLINE>
<TEXT>

     Fransa'da yapılan bir kamuoyu araştırmasına göre, Başbakan Recep Tayyip Erdoğan'ın geçen hafta Paris'e yaptığı resmi ziyaretin Fransızların Türkiye'nin AB üyeliği konusundaki görüşlerine olumlu katkısı oldu. 
     Fransa'da internet üzerinden yapılan kamuoyu araştırmasına katılanların yüzde 44'ü, Erdoğan'ın ziyaretinin, AB üyeliği konusunda Fransa ile Türkiye'nin görüşlerinin yakınlaşmasına vesile olduğu görüşünü bildirdi. 
     Yahoo internet sitesinin Fransızca servisinde yayımlanan araştırmaya göre, Fransızların yüzde 26'sı ise bu ziyaretin AB üyeliği konusunda olumlu etki yarattığına inanmıyor. 
     ''Fransızların yüzde 38'inin şu anda Türkiye'nin AB üyeliğini desteklediği'' belirtilen araştırmada, ''Avrupa Parlamentosu seçimlerinden önce yapılan araştırmaya göre bu oranın yüzde 5 arttığına'' dikkat çekildi. 
     Ankara'nın üyeliğine yönelik olumlu görüşlerin artmasına rağmen, Fransızların hala Türkiye'yi diğer adaylara oranla farklı bir yerde gördüğü yorumu yapılan araştırmada, Fransızların Türkiye'den demokrasi ve ekonomi dışında daha fazla garanti istediği bildirildi. 
     Sözde Ermeni soykırımının tanınmasının Fransızlar için çok önemli görülmediği yüzde 18 ifade edilen araştırmada, Fransızların özellikle azınlık haklarının garanti altına alınmasına yüzde 54 önem verdikleri bildirildi. 
     Bu arada, Fransızların yüzde 58'i, ziyaret sırasında Türkiye'nin Airbus uçaklarının satın alınması konusunda niyet mektubu imzalamasından memnuniyet duyduğunu belirtirken, yüzde 38'i bu konuda ''Paris'in iyi niyeti satın alınıyor'' düşüncesiyle rahatsızlık duyduğunu kaydetti. 
     
</TEXT>
</DOC>
