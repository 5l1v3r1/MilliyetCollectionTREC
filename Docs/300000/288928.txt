<DOC>
<DOCNO> 288928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun18.html </URL>
<DATE> 2004/11/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Operasyon birinci haftasını doldurdu, Felluce perişan... 
</HEADLINE>
<TEXT>

     Amerikan ordusunun, Irak'ın Felluce kentine yönelik geniş kapsamlı saldırısı birinci haftasını doldurdu. 
     Amerikan güçlerinin, kenti uzun bir dönem bombaladıktan sonra Irak Başbakanı İyad Allavi'nin onay vermesinin ardından başlattığı saldırıda, Amerikan kaynaklarına göre 1200'den fazla militan ve 38 Amerikalı asker öldürüldü. 
     El Kaide bağlantılı Ürdünlü terörist Ebu Musab Zerkavi yanlıları ile Irak dışından gelen militanların kalesi olarak bilinen Felluce'ye yönelik saldırıya destek veren Irak kuvvetlerinden de şu ana kadar 6 askerin öldüğü kaydedildi. 
     Savaş uçakları tarafından bombalanan ve karadan da topçu bataryaları tarafından dövülen kente bir hafta önce batı bölgelerden giren Amerikan askerlerinin, kentin tamamında kontrolü ele geçirdikleri, ancak zaman zaman direnişle karşılaştıkları belirtiliyor. 
     Amerikan ordu yetkilileri, kentin kuzeybatısındaki Colan bölgesinde yoğunlaşan çatışmaların ardından köşeye sıkıştırılan militanların son kalelerinin de ele geçirildiğini söylüyorlar. 
     
     KENT SAKİNLERİ KITLIKLA BOĞUŞUYOR 
     Yaklaşık 10 bin Amerikan ve 2 bin Irak askerinin katıldığı saldırıda çatışmaların ve savaş uçaklarının bombardımanının gölgesinde yaşamaya mahkum edilen halk, sefalet ve kıtlıkla boğuşuyor. 
     Amerikalı ve Iraklı yetkililer, kente kısıtlı seviyede yardım yapılmasına izin verirken, bombardımanda ve çatışmalar sırasında ölen sivillerin sayısı hakkında bilgi edinilemiyor. 
     Saldırının ilk gecesinde kentteki bir kliniğin bombalanması sonucu, çok sayıda kişinin öldüğü ve yaralandığı biliniyor. 
     Kenti terk etmeyen sivillerin zor durumu karşısında, izin almadan harekete geçen Irak Kızılayı, ilk yardımı ancak önceki gün ulaştırabildi. 4 TIR'dan oluşan yardım konvoyunun cumartesi günü kente girmesine sesini çıkarmayan Amerikalı ordu yetkilileri, ikinci sevkıyatı güvenlik gerekçesiyle uygun bulmadı. 
     Felluce'de elektriklerin kesildiği ve jeneratörlerin çalışmadığı kaydedilirken, susuzluktan şikayet eden halk yiyecek stoklarının tükenmesinden endişe ediyor. 
     Halkın, Felluce'deki direnişçiler tarafından canlı kalkan olarak kullanıldığı da iddia ediliyor. 
     Yaklaşık 300 bin nüfuslu kentte, Amerikan operasyonunun başlamasıyla yalnızca 60 bin sivil kaldığı belirtiliyor. 
     Kızılhaç'ın, ''Su, gıda, tıbbi bakım ve barınma ihtiyacında olan binlerce kadın, çocuk ve yaşlı var. Bir an önce evlerine dönmelerine izin verilmeli'' şeklindeki açıklamasında da, kenti terk eden Iraklıların ne kadar zor şartlarda yaşadığı gözler önüne seriliyor. 
     
     ZERKAVİ'NİN FELLUCE'DEN KAÇTIĞI İDDİASI 
     ABD'nin en çok arananlar listesinde üst sıralarda bulunan ve Felluce saldırısında hedef olarak seçilen Ebu Musab Zerkavi'nin, saldırı başlamadan önce Felluce'den kaçtığı öne sürülüyor. 
     Irak'taki askeri operasyonların sorumlusu Korgeneral Thomas Metz, Zerkavi'nin, bazı üst düzey yetkililerle birlikte kentten kaçtığına inandığını söyledi. 
     Metz, Felluce'deki savaşı yöneten isyancı liderler bulunduğunu, sayıları 2 bin ila 3 bin olan isyancıların 3-6 kişilik gruplar halinde savaştığını ve aralarında uyum bulunmadığını belirtirken, kentten kaçan direnişçilerin diğer kentlerde harekete geçmesinden endişe ediliyor. 
     Amerikan ordusu, ülkenin kuzeyindeki Musul kentinde çıkan çatışmalar üzerine, Felluce'ye doğru hareket eden bir tabur askerine Musul'a geri dönme talimatı verdi. 
     ABD, Felluce'ye yönelik saldırıdan iki gün sonra Musul'da şiddetli çatışmalar çıkması üzerine kente hava saldırısı başlattı. 
     Amerikalı Tuğgeneral Carter Ham, Musul'daki çatışmalarda Felluce'den direnişçilerin parmağı olduğuna dair kanıtlar bulunduğunu söyleyerek, militanların kalelerini terk etmiş olabileceklerine dikkat çekti. 
     Ham, Musul'un kontrol altından çıktığına dair abartılı haberler bulunduğunu, ancak kendisinin de şehirdeki güvenlik durumundan kaygılı olduğunu ifade etti. 
     Felluce'deki saldırı devam ederken, Irak'ın diğer kentlerindeki şiddet eylemlerinde de kan dökülüyor. 
     Irak'ın işgalinden bu yana kanlı saldıralar görmeye alışan başkent Bağdat'ta halk, gözlerin Felluce'ye çevrilmesine rağmen hala ölüm korkusuyla yaşıyor. 
     Bağdat'ın yanı sıra Bakuba, Ramadi, Kerkük, Samarra, Hille ve Beyci gibi birçok kentte, güvenlik kuvvetleri ile ''işgalci kuvvetlerin işbirlikçisi'' gözüyle bakılan Iraklıları ve uluslararası gücü hedef alan saldırılar devam ediyor. 
     
</TEXT>
</DOC>
