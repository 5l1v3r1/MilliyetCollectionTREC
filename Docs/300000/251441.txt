<DOC>
<DOCNO> 251441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko26.html </URL>
<DATE> 2004/06/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
"TOKİ'nin 2005 yılının ortalarına doğru kaynak ihtiyacı doğacak" 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, TOKİ'nin 2005 yılının ortalarına doğru kaynak ihtiyacı doğacağını belirterek, ''Faaliyetlerimizi kaynak projelerimizle yürütemezsek, mutlaka krediye ihtiyacımız olacak'' dedi. 
     Bayraktar, Türkiye İnşaat Sanayicileri İşveren Sendikası'nın İNTES ''Konut Yatırımları ve İnşaat Sektörü'' konulu toplantısında yaptığı konuşmada, TOKİ'nin projeleri hakkında bilgi vererek, İdare'nin 1984 yılından bu yana 1.1 milyon konutu kredilendirmek suretiyle desteklediğini söyledi. 
     Türkiye'nin 1.5 milyon konut ihtiyacının yüzde 5-10'unu örnek oluşturmak amacıyla yapmayı planladıklarını bildiren Bayraktar, bu çerçevede aynı zamanda konutta kaliteyi yakalamayı ve konut fiyatlarını aşağı çekmeyi amaçladıklarını kaydetti. 
     Bu yıl için hedefledikleri 100 bin konuttan 65 bin konutu realize etme noktasına geldiklerini vurgulayan Bayraktar, konut üretiminde mortgage ipotek bankacılığı sistemine geçilmesi gerektiğini de söyledi. 
     Bayraktar, gecekondu dönüşüm projelerini gerçekleştirmek için de 22 belediyeyle anlaştıklarını bildirdi. 
     İhalelerde şeffaf olmaya çalıştıklarını da vurgulayan Bayraktar, ''İhaleleri hak edene vermeye çalışıyoruz. Bugüne kadar aracı bulup bizden iş alan biri olduğunu ben bilmiyorum. Kimse böyle ihale almaya çalışmasın'' dedi. 
     
     İNTES BAŞKANI KOÇOĞLU 
     İNTES Başkanı Şükrü Koçoğlu da cumhuriyetten bugüne kadar Türkiye'de yıllara göre inşa edilen konut rakamlarını vererek, 1950 yılından sonra hızlı nüfus artışıyla birlikte konut sektörünün önem kazanmaya başladığını ifade etti. 
     Devletin konut yapmasına karşı olmasına karşın, TOKİ'nin örnek oluşturmak amacıyla yaptığı nitelikli konutların bu fikrini değiştirdiğini kaydeden Koçoğlu, gerek yüklenici firmalara, gerek tüketicilere örnek modeller oluşturma misyonu taşıyan TOKİ'nin misyonunun genişletilmesini istediklerini belirtti. 
     Koçoğlu ayrıca, Yapı Denetim Kanunu Tasarısı'na değinerek, denetim sisteminin gerektiği gibi çalışmadığını iddia etti. 
     Konuşmaların ardından TOKİ Başkanı Erdoğan Bayraktar ile Kamu İhale Kurumu Başkanı Sener Akkaynak, İNTES üyeleri ve gazetecilerin, ''100 bin konutun hangi kaynakla yapılacağı, Şanlıurfa'daki konutların neden satılmadığı ve ihalelerdeki aşırı düşük tekliflere'' yönelik sorularını yanıtladı. 
     
     MALİYETİ ÜZERİNDEN ARZ EDİLİYOR 
     Konutların tamamen maliyeti üzerinden halka arz edildiğini belirten Erdoğan, şöyle dedi 
     ''Hasılat paylaşımı ihale ettiğimiz işlerimizde inisiyatifin yüzde 60'ı yüklenici firmaya ait oluyor. Bize verdiği teklife göre fiyatlandırma ve satış oluyor. Bunlar kar amaçlı, prestij ve kaynak projeleri. Onun dışında TOKİ'nin kendi prosedürü içerisinde yapmış olduğu konutlarda tamamen maliyeti, arsa değerini, arsanın emlak değeri üzerinden koyuyoruz. Sosyal donatıları bazı bölgelerde koyuyoruz, bazı bölgelerde koymuyoruz.'' Doğu ve Güneydoğu Anadolu bölgesinde inşa edilen konutlarda fiyatları biraz daha aşağıya çekebilmek için yeni bir yetki talepleri olduğunu belirten Erdoğan, ''Bu yetkiyle yapmış olduğumuz, eğitim, sağlık, ticaret ve diğer sosyal donatıları maliyetlere yansıtmayacağız'' dedi. 
     Şu anda 125 metrekare, kaloriferli ve asansörlü bir konutun bedelinin 45 milyar lira civarında olduğunu bildiren Erdoğan, ancak bu rakamın zemin, ulaşım ve altyapı çalışmalarından dolayı artabildiğini kaydetti. 
     Bayraktar, sadece konut üretmediklerini, yeşil alandan spor tesisine kadar modern hayatın gerektirdiği donatıları da yaptıklarını ve piyasanın dengesine göre alıcı olan yerlerde fiyatlara yansıttıklarını belirtti. 
     
     TOKİ'NİN KAYNAK İHTİYACI 
     TOKİ'nin 2005 yılının ortalarına doğru, kaynak ihtiyacı olacağını kaydeden Bayraktar, kaynak ihtiyacının nasıl oluşacağını ve nasıl çözüleceğini şöyle anlattı 
     ''Yaptığımız konutları 13 ay gibi bir zamanda bitirdiğimiz dikkate alınırsa, bu sürede harcanan parayı 10 yılda geriye alacağız. Ancak konutların yapımına başlandığında satıldığı düşünülürse yüzde 75-80 gibi konutların parasını almamış oluyoruz. 
     Satışlar TEFE, TÜFE veya memur maaş artış katsayısına orantılı olduğu için zamana göre zarar etmemiz söz konusu değil. Ancak kaynak projelerimizle bu faaliyetlerimizi yürütemezsek, mutlaka krediye ihtiyacımız olacak.'' 
     
     ZARAR YOK 
     Şanlıurfa'daki konutların satılmadığı ve zarar edildiğinin belirtilmesi üzerine de Bayraktar, TOKİ'nin Doğu ve Güneydoğu Anadolu bölgelerinde yaptığı konutlardan zarar etmesinin söz konusu olmadığını söyledi. 
     Şanlıurfa, Tatvan, Bitlis ve Erzurum Ilıca'da bölgelerindeki konut satışında istedikleri neticeyi alamadıklarını kaydeden Bayraktar, ''Buradaki şartları iyileştirip, konutları satacağız'' dedi. 
     Konutların balkonlarının küçük olması, sosyal donatılarının bulunmaması ve şehir dışında inşa edilmiş olmasının satışlar duraksattığını ifade eden Bayraktar, konutların eksikliklerini gidererek, maliyetini almak suretiyle satacaklarını ifade etti. 
     Bayraktar, bu konutların sosyal donatı için gerekli ihalelerini de bitirdiklerini söyledi. 
     TOKİ'nin yıl sonuna kadar hedeflediği 100 bin konut için yaklaşık 4.5 katrilyon lira gerektiğini bildiren Bayraktar, ''Böyle bir kaynak ekonomiye girecek. Bu atıl duran paranın ekonomiye girmesi demektir'' diye konuştu. 
     Kamu İhale Kurumu Başkanı Sener Akkaynak da ihalelerde aşırı düşük kırımlarla ilgili Kamu İhale Kanunu kapsamındaki yönetmeliklerde yeni düzenleme yapıldığını bildirdi. 
     Akkaynak, tekliflere, tüm tarafların görüşleri alınarak objektif bir sınır değer tespit edildiğini ifade ederek, bununla yaklaşık maliyet ve diğer tekliflere göre belirlenecek sınır değerinin altındaki tekliflerin sorgulanması esasının getirildiğini belirtti. 
     
</TEXT>
</DOC>
