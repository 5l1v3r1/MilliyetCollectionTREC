<DOC>
<DOCNO> 283783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy08.html </URL>
<DATE> 2004/10/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çiçek "Kırcı'nın iade dosyası pazartesi gönderilecek" 
</HEADLINE>
<TEXT>

     Adalet Bakanı Cemil Çiçek, Haluk Kırcı ile ilgili iade dosyasının Pazartesi günü Ukrayna'ya gönderileceğini bildirdi. 
     TBMM'de gazetecilerin sorularını yanıtlayan Çiçek, Haluk Kırcı'nın iadesi konusunda bir beklentileri olduğunu belirterek, yurt dışına giden kişilerin ya sınır dışı edildiğini ya da ''Suçluların İadesi Sözleşmesi'' uyarınca kişinin talep edilen ülkeye iade edildiğini hatırlattı. 
     ''Bizim bakımımızdan kestirme olanı, sınır dışı edilerek bize verilmesiydi. O zaman hukuki işlemlere çok fazla gerek yoktu'' diyen Çiçek, ancak kendilerine gelen bilginin, Kırcı'nın ''Suçluların İadesi Sözleşmesi''ne göre iade edileceği yönünde olduğu için süreci başlattıklarını kaydetti. 
     Dosyanın tüm safahatı ile o ülkenin diline çevrilmesi gereğine işaret eden Çiçek, bunun Pazartesi gününe kadar bitirilerek Ukrayna'ya gönderileceğini söyledi. Çiçek, ''Biz kişinin tutuklanması ve evrakının arkadan gönderileceği yolunda ilgili devlet nezdinde teşebbüste bulunduk. Süreç başlamış oldu. Pazartesi dosyayı göndermiş olacağız'' dedi. 
     Çiçek, dosya tamamlandıktan sonra iadenin ne kadar sürede gerçekleşeceği sorusuna, ''Bize kalsa hemen, ertesi günü iade edilsin isteriz'' karşılığını verdi. 
     Kırcı'nın vizesi bittiği için sınır dışı edileceği yolundaki haberlerin hatırlatılması üzerine Çiçek, kendilerinin de bu beklenti içinde olduklarını, bu yolları denediklerini kaydederek, ilgili devletin konuyu bu şekilde tezekkür ettiğini söyledi. 
     
     ''KIRCI NE KADAR YATACAK '' 
     Çiçek, Kırcı'nın 2.5 yıl yattıktan sonra cezaevinden çıkacağı yönündeki haberlerle ilgili olarak şöyle konuştu 
     ''Tabiatıyla ben o dosyayı bilmiyorum, bilmemiz de mümkün değil, epey safahat geçirmiş bir dosyadır. Bu neviden konuları değerlendirecek olan yargının kendi mekanizmalarıdır. Süreç içinde ne olacaksa onu hep beraber göreceğiz. 
     Ancak şunu bilmemiz gerekir bizim çıkardığımız yasalar genel objektif yasalardır, kişiye mahsus değerlendirmeler yapmak sanki başka çağrışımları da beraberinde getirir. Yeni çıkan TCK, ceza siyaseti açısından ona veya başkasına imkan getiriyorsa tabiatıyla yargı bunu değerlendirmemezlik edemez, etmemesi de gerekir. Hukuk objektiftir, kişiye özgü değildir. Muhtelif şeyler yazıldı, 2.5 yıl yatacak, 12.5 yıl yatacak diye. Biz onları bilmiyoruz. Çünkü dosya bizde yok. İlgili yargı mercii, onun gereğini yapar. Bizim için öncelikle önemli olan, o kişinin Türkiye'ye iadesinin sağlanmasıdır.'' 
     
</TEXT>
</DOC>
