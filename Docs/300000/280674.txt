<DOC>
<DOCNO> 280674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko28.html </URL>
<DATE> 2005/03/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Türkiye'nin ilk bilişim lisesi kuruluyor... 
</HEADLINE>
<TEXT>

     Türkiye Odalar ve Borsalar Birliği TOBB Başkanı M. Rifat Hisarcıklıoğlu, Türkiye'nin ilk bilişim lisesinin temelini, Edirne'nin Keşan İlçesi'nde atacak. 
     Keşan Ticaret ve Sanayi Odası Yönetim Kurulu Başkanı Ayhan Erikli, AA muhabirine yaptığı açıklamada, oda tarafından 16 dönüm arazi üzerine yaptırılacak 140 öğrenci kapasiteli Bilişim Lisesi ile 90 öğrenci kapasiteli yurdun temelinin yarın TOBB Başkanı Hisarcıklıoğlu tarafından atılacağını söyledi. 
     Binanın yapım işinin 850 bin YTL'ye ihale edildiğini belirten Erikli, Türkiye genelinde 20 yerde bilişim lisesi kurulacağını ancak, bunlar arasında, ayrı bir binada ve bağımsız olarak sadece Keşan'da lise açılacak olmasının sevindirici olduğunu kaydetti. 
     Bu arada, Hisarcıklıoğlu, Keşan'daki temel atma töreninin yanı sıra Edirne Ticaret Borsası ile Ticaret ve Sanayi Odası'nı da ziyaret edecek. 
     
</TEXT>
</DOC>
