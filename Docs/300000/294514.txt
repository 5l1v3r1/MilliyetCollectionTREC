<DOC>
<DOCNO> 294514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo25.html </URL>
<DATE> 2004/12/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Juanfran İbrahim Üzülmez ve İbrahim Akın ile rekabet içindeyim 
</HEADLINE>
<TEXT>

     Beşiktaş'ın İspanyol futbolcusu Juan Francisco Carcia Juanfran , şu anki fiziksel gücü ve performansından memnun olduğunu söyledi. 
     Juanfran, Beşiktaş Kulübü'nün aylık dergisinde yer alan röportajında, siyah-beyazlı ekibe geldiğinde fizik olarak hazır olmadığını, iyi bir hazırlık döneminin ardından şimdi en üst düzeyde olduğunu belirterek, ''Şu andaki fiziksel gücüm ve performansımdan çok memnunum. En üst düzeydeyim. Maçlardaki performansımın devamlı olmasını istiyorum'' diye konuştu. 
     
     ''REKABET İÇİNDEYİM'' 
     Beşiktaşlı futbolcu, kendisiyle aynı mevkide forma giyen takım arkadaşları İbrahim Üzülmez ve İbrahim Akın ile geldiği günden beri rekabet içinde olduğunu söyledi. 
     Juanfran, 2 futbolcuyla ilgili düşüncelerini özetle şöyle aktardı 
     ''İbrahim Üzülmez gücü bitmeyen bir futbolcu, hem ileride hem geride her zaman koşuyor. Taraftarın ona ''Deli İbrahim'' dediğini biliyorum. Onu çok seviyorlar, öyle bir isim takmaları çok normal. Ben de kendimi onun gibi görüyorum. İbrahim Akın da çok ofansif bir oyuncu, defansif karakteri yok. Ben geldiğimden beri zaten onlarla rekabet içindeyim.'' 
     
     EMRE'NİN NOBRE'YE YAPTIĞI HAREKET 
     İspanyol futbolcu, takım arkadaşı Emre'nin Fenerbahçeli futbolcu Nobre'ye yaptığı harekete, Futbol Federasyonu Tahkim Kurulu'nun kararı değiştirmesinden önce ceza verilmesinin yalnış olduğunu savundu. 
     Futbolla ilgili kararların sahada verilmesi gerektiğini vurgulayan Juanfran, ''İspanya'da olsaydı kesinlikle ceza verilmezdi. Aslında İspanya'da çok rastlanan bir pozisyon. Çok kötü bir biçimde yapsa belki ceza olabilir ama bence Emre'nin hareketi böyle değildi. Bana yapılsa ben bir tepki vermezdim'' diye konuştu. 
     Buna karşılık aynı maçta Fenerbahçeli futbolcu Van Hooijdonk'un bir hareketiyle ilgili olarak Juanfran, ''O Emre'nin yaptığından çok farklı bir hareket ve kesinlikle ceza verilmeli'' dedi. 
     Beşiktaşlı futbolcu, ''Sergen, İspanya Ligi'nde oynar mı '' biçimindeki bir soruya da, ''Kendisinin çok az gördüğüm inanılmaz bir sol ayağı var. Ama İspanya Ligi'nde bence hayır. İspanya Ligi'nde Türkiye Ligi'ne göre daha çok koşuluyor. Belki yalnış söylüyorumdur. Zaten bu yaşta İspanya'ya gideceğini sanmıyorum'' diye yanıt verdi. 
     
     ''DEL BOSQUE DÜNYADA HANGİ KUPALAR VARSA HEPSİNİ KAZANDI'' 
     Teknik direktörü Vicente Del Bosque'ye de övgüler yağdıran Juanfran, kendisinin yalnızca İspanya değil, dünyanın her yerinde tanındığını belirterek, ''Del Bosque, dünyada hangi kupalar varsa hepsini kazandı'' ifadelerini kullandı. 
     Juanfran, İspanya'da Del Bosque'ye çok büyük saygı gösterildiğini vurgulayarak, İspanyol çalıştırıcının Real Madrid'den gönderilişini de çok yanlış bulduğunu dile getirdi. 
     
</TEXT>
</DOC>
