<DOC>
<DOCNO> 294814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur21.html </URL>
<DATE> 2004/12/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Balya'da bir genç kız kaçırıldı... 
</HEADLINE>
<TEXT>

     Balıkesir'in Balya İlçesi'nde bir genç kızın, 5 gün önce 3 kişi tarafından kaçırıldığı bildirildi. 
     Güvenlik güçlerine durumu bildiren genç kızın ailesi, çocuklarının hayatından endişe ettiklerini söylediler. 
     Alınan bilgiye göre, Gülay Çolak 22 , 5 gün önce babası Recep Çolak'a ait süt toplama merkezinin önünde arkadaşı Nuray Gündoğan ile konuşurken, 3 genç tarafından bir otomobile zorla bindirilerek kaçırıldı. 
     Genç kızın ailesinin şikayeti üzerine Nuray Gündoğan'ın ifadesine başvuran jandarma, Gülay Çolak'ı kaçıran kişinin, Çanakkale'nin Yenice İlçesi'ne bağlı Suuçtu Köyü'nde oturan ve arada bir inşaatlarda çalışmak üzere Balya'ya gelen Mehmet A. 27 olduğunu, kimliği belirlenemeyen diğer 2 zanlının, Mehmet A'ya yardım ettiğini belirledi. 
     Genç kızın bulunması için Balıkesir İl Jandarma Komutanlığı bünyesinde oluşturulan özel ekibin, zanlının köyüne giderek ailesiyle görüştüğünü, ancak ailenin, oğullarının nerede olduğunu bilmediklerini ve genç kızı evlenmek için kaçırmış olabileceğini söyledikleri öğrenildi. 
     Balya Cumhuriyet Savcılığı'nın, hakkında ''yakalama müzekkeresi'' çıkarttığı zanlı aranıyor. 
     Bu arada, kızlarının hayatından endişe eden annesi Hatice ve babası Recep Çolak, Gülay Çolak'ı kaçıran genci tanımadıklarını belirterek, ''Gülay'ın bir an önce bulunmasını istiyoruz'' dediler. 
     
</TEXT>
</DOC>
