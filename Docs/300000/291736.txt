<DOC>
<DOCNO> 291736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko26.html </URL>
<DATE> 2004/11/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şener Bankacılık Yasası bugün bana ulaşacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankacılık Yasası'nın tamamlanmak üzere olduğunu belirterek, ''bugün geç saatlerde bana intikal edeceğini düşünüyorum'' dedi. 
     Şener, Türkiye-Bosna Hersek Karma Ekonomik Komisyonu KEK 2. dönem toplantısı nedeniyle Ankara'da bulunan Bosna Hersek Dış Ticaret ve Ekonomik İlişkiler Bakanı Dragon Doko ile beraberindeki heyeti makamında kabul etti. 
     Bakan Şener, kabulün ardından bir gazetecinin ''Bankacılık Yasa Tasarısı''na ilişkin sorusu üzerine, şunları söyledi 
     ''Biraz önce BDDK Başkanı buradaydı. Yasa tamamlanmak üzere. Bugün geç saatlerde bana intikal edeceğini düşünüyorum. Burada değerlendireceğiz. TMSF'nin bir iki maddeyle ilgili kendi önerisini göndermesini bekliyorlar.'' Bunların hangi maddeler olduğu sorusuna da Şener, ''devreden bankalarla ilgili. O eklenecek, sonra bize gelecek'' yanıtını verdi. 
     
     BOSNA HERSEK DIŞ TİCARET BAKANI İLE GÖRÜŞME 
     Bakan Şener, görüşmede yaptığı konuşmada ise Türkiye ile Bosna Hersek arasında tarihten gelen çok sıcak ve yakın ilişkiler bulunduğunu hatırlattı. 
     Bosna Hersek Dış Ticaret ve Ekonomik İlişkiler Bakanı Dragon Doko da, bugün turizm alanında bir işbirliği anlaşması ve 2 protokol imzalandığını kaydederek, bu anlaşma ve protokollerin iki ülke arasındaki ilişkilere ivme kazandıracağını söyledi. 
     Bu ilişkileri ekonomik ilişkilere de yansıtmak istediklerini ifade eden Doko, ''Öyle inanıyorum ki, bütün yaptığımız temaslar, imzalanan anlaşma ve protokoller, Türkiye ile Bosna Hersek arasındaki ilişkilere topyekün ivme kazandıracaktır ve ekonomik alanda büyük bir gelişme sağlayacaktır'' dedi. 
     
</TEXT>
</DOC>
