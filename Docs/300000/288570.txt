<DOC>
<DOCNO> 288570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/soneko08.html </URL>
<DATE> 2004/11/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yunanistan, olimpiyatın maliyetini hala tam hesaplayamadı... 
</HEADLINE>
<TEXT>

     2004 Atina Olimpiyat Oyunları'nın ev sahibi Yunanistan, aradan aylar geçmesine rağmen maliyetlerini hala tam olarak belirleyemedi. 
     İlk hesaplamalara göre 9 milyar euroya ulaşan harcama toplamı, hükümetin tahminini ikiye katladı. 
     BBC televizyonunun haberine göre, olimpiyatın maliyetiyle ilgili tahminlerinde yanıldıklarını açıklayan Yunanistan Maliye Bakanı Giorgos Alogoskoufis, ''Gerçeklerle beklentilerimiz arasında büyük bir fark var'' dedi. 
     Olimpiyatla ilgili nihai rakamların henüz belirlenemediğini kaydeden Alogoskoufis, ilk hesaplamalar sonucu ulaşılan 9 milyar euro rakamının daha da artabileceğini söyledi. 
     Altyapı harcamalarının bu rakama dahil edilmediğini belirten Alogoskoufis, yine olimpiyatlar için inşa edilen hava limanıyla hızlı tramvayın hesaplama dışı tutulduğunu söyledi. 
     ABD ve İsrail'in uyarılarıyla olimpiyatlar için güvenlik önlemlerinin artırılmasının, maliyet hedefinin aşılmasında etkili olduğu belirtiliyor. 
     Yunanistan, olimpiyat öncesi 4.6 milyar euro maliyetle karşılaşacağı tahmininde bulunmuştu. 
     
</TEXT>
</DOC>
