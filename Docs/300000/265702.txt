<DOC>
<DOCNO> 265702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko30.html </URL>
<DATE> 2004/08/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Özince Karar alma süreci ağırlaştırılmamalı 
</HEADLINE>
<TEXT>

     Türkiye Bankalar Birliği Başkanı Ersin Özince, finansal sektörde faaliyet gösteren banka dışı bazı kurumların faaliyetlerinin düzenlenmesi, gözetim ve denetimlerinin bankalara benzer bir hale getirilmesinin olumlu bulunduğunu kaydetti. 
     Özince, BDDK'nın Hilton Oteli'nde düzenlediği 'Kredi Kuruluşları Kanun Tasarısı Taslağı' Sempozyumu'nda yaptığı konuşmada, bu yaklaşımın, finansal sektörün rekabet içinde büyümesine katkı sağlayacağının düşünüldüğünü, ancak düzenlemelerde, finansal kurumlar arasında haksız rekabet yaratılmaması gerektiğine işaret etti. 
     Özince, taslak ve sektöre dönük düzenlemelere değinirken, şöyle konuştu 
     ''Sermaye Piyasası, sigortacılık, halka açık şirketler, kamu iktisadi teşekkülleri ve bunlara benzer anlamda tasarruf ve vergi kaynaklarını kullanan tüm alanlar, aynı anlayışla ve eşzamanlı düzenlenmelidir. 
     Düzenlemeler, bankaların alacaklarının zamanında ve eksiksiz olarak tahsil edilmesini desteklemeli, bankaları engelleyen ve cezalandıran özellikler taşımamalıdır. Kanunun kapsadığı tarafların menfaatleri karşılıklı olarak korunmalı ve gözetilmelidir.'' Uluslararası prensiplerin, sadece düzenlemeler ve denetime ilişkin konularda değil, sistemi ilgilendiren her konuda göz önüne alınması gerektiğini belirten Özince, ''bu açıdan bakıldığında sistem, çok ağır bir aracılık yükü altında çalışmaktadır, bunun düzeltilmesi gecikmektedir'' dedi. 
     Özince, bankalara getirilmek istenen denetimin banka yönetimine, yönetim kuruluna ve genel kurula yardımcı olması gerektiğini belirtirken, denetim açısından getirilen yeni tanımlar ve kavramların, finansal kurum içinde birimler arasındaki dengeyi ve ahenkli bir çalışmayı bozacak nitelikte olmaması gerektiğini söyledi. 
     
     ALACAKLARDA REKABET EŞİTSİZLİĞİ 
     ''Fona alınan bankaları ve büyük ölçüde İcra ve İflas Kanununu ve veya Amme Alacaklarının Tahsil Hakkında Kanunu ilgilendiren bazı maddeler, Anayasaya, hukuka, rekabete ve ekonomik realiteye aykırı görülmektedir'' diyen Özince, bu tür düzenlemelerin takip ve alacak hukuku açısından da rekabet eşitliğini bozucu nitelikte olduğunu söyledi. 
     Özince, özel düzenlemeler yoluyla, Fon alacakları ile diğer alacaklılar arasında rekabet eşitliğinin de bozulduğunu söyledi. 
     Özince, mali sektörde mesleki ve ahlaki yüksek standartların gelişmesi ve bankacılık faaliyetleriyle bilerek ya da bilmeyerek kötüye kullanımların engellenebilmesi için, otorite ve sektörün birlikte çaba göstermesi gerektiğini söyledi. 
     Ersin Özince, tasarının yasalaşması halinde sebep olacağı ekonomik sonuçlar değerlendirilmeden, Türkiye ekonomik gerçekleri yanında bankacılık sisteminin sermaye yapısı ve kredi hacmine ilişkin mevcut yapısı dikkate alınmadan yapılacak değişikliklerin, Türkiye ve sektör adına olumlu gelişmelerden daha çok telafisi imkansız olumsuz sonuçlar doğuracağının aşikar olduğunu bildirdi. 
     Özince, bankalar yanında kredi kullananların da düzenlemelere uyumu için, uygulamada ve ekonomide yeni sıkıntılara yol açmayacak şekilde ara hedefleri önceden tanımlanmış makul geçiş süreleri verilmesi hususunda, sektörün de katkısıyla çok ciddi etki analizleri yapılması gerektiğini vurgularken, ''Bu analizler yapılırken beklenmedik durum koşulları da dikkate alınmalıdır'' dedi. 
     
     DÜZENLEMELERDEN BEKLENTİLER 
     Bankacılıktaki gözetim ve denetimin, mali piyasalarda istikrarın sağlanmasına yönelik düzenleme ve uygulamalar bütününün önemli bir parçası olduğuna işaret eden Özince, bunları, güvenilir ve doğru makroekonomik politikalar, gelişmiş ve sağlam kamu altyapısı, etkin piyasa disiplini, etkin düzenleme ve denetim, finansal sektördeki problemlerin etkin biçimde çözümlenmesine yönelik prosedürler olarak sıraladı. 
     Özince, gözetim ve denetimin amacının, bankaların taşıdıkları risklere karşılık yeterli sermayeyi tutabilmelerini sağlamak ve güvenilir koşulların yaratıldığı bir ortamda faaliyette bulunmalarını temin etmek ile finansal sistemde istikrarı ve güveni temin etmek olması gerektiğini işaret etti. 
     Gözetim ve denetim otoritesinin, iyi banka yönetimini teşvik etmesi, finansal piyasalarda şeffaflığın ve denetim kalitesinin artırılmasını sağlamak suretiyle piyasa disiplinin oluşturulmasını desteklemesi gerektiğini kaydeden Özince, gözetim ve denetim otoritesinin taşıdığı sorumlulukları yerine getirmek ve görevlerini etkin olarak sürdürebilmek için faaliyetlerinde bağımsız olması, bankalardan gerekli bilgilerin temin edilmesi ve aldığı kararların uygulanması konusunda gerekli yasal yetki ve araçlara sahip olması gerektiğini söyledi. 
     Özince, otoritenin ekonomi ve bankacılık sistemini çok iyi tanıması, bankaların yaptığı işi tam olarak anlaması ve bankacılık sisteminin taşıdığı risklerin yönetilmesini ve tahsil edilmesini kolaylaştıracak uluslararası standartlara uygun bir yasal altyapının oluşturulmasını sağlamaya çalışması gerektiğini de belirtti. 
     Bankacılıkta gözetim ve denetim sisteminin, uygun maliyet ve yüksek kalitede finansal hizmet sunan etkin ve rekabete açık bir bankacılık sistemini teşvik etmesi gerektiğini kaydeden Özince, denetim otoritesinin temel fonksiyonlarından birinin mevcut ve potansiyel sermayenin etkin ve verimli kullanılabileceği dengeli bir yapı oluşturmak olması gerektiğini söyledi. 
     
     ''KARAR ALMA SÜRECİ, AĞIRLAŞTIRILMAMALI'' 
     Özince, düzenlemelerin, banka yönetiminin karar alma sürecini ağırlaştıracak ve serbest piyasa ekonomisinin ana unsurlarından biri olan anonim şirketlerde çoğunluğa dayalı kollektif karar ve müşterek sorumluk alınması prensibine aykırı nitelikte olmaması gerektiğini kaydetti. 
     Bankacılık sistemini ilgilendiren gelişmeler hususunda gerekli ve uygun adımlar atılması gerektiğine işaret eden Özince, ''ancak uluslararası sürece uyum finansal sektör ile sınırlı kalmamalı, tüm sektörleri kapsamalıdır'' dedi. 
     
</TEXT>
</DOC>
