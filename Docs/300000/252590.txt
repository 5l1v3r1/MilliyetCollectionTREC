<DOC>
<DOCNO> 252590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/siyaset/axsiy01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Ben de bıktım 
</HEADLINE>
<TEXT>


CHP lideri Baykal, "Bıktım bu kurultay tartışmalarından. Bunların amacı tüzük müzük değil, beni değiştirmek. Aile içi meseleler dökülüp saçılmamalı"dedi 

Ezelhan Üstünkaya Ankara 


CHP Genel Başkanı Deniz Baykal, parti içi muhalefetin girişimleri nedeniyle tüzük kurultayı ve seçimli olağanüstü kurultay tartışmalarının sona ermemesine tepki göstererek, "Bıktım bu kurultay tartışmalarından. Bunların amacı tüzük müzük değil, beni değiştirmek" dedi. 
CHP'nin, Baykal'ın "güvenoyu" gündemiyle toplantıya çağırdığı tartışmalı 12. Olağanüstü Kurultayı, bugün basına ve partililere kapalı şekilde Ankara kent merkezine 27 kilometre uzaklıktaki Büyük Anadolu Oteli'nde 10.00'da başlayacak. İl başkanları ile önceki gün genel merkezde bir araya gelen ve geç saatlere kadar toplantı yapan Baykal, güvenoyu için destek istedi. 8 ay önce kurultay yaptıklarını söyleyen Baykal, muhalif milletvekillerine tepkisini şöyle dile getirdi 

Yıpratmak istiyorlar 
"Şimdi imza toplamak da nereden çıktı Asıl amaçları tüzük müzük değiştirmek değil, genel başkanı, beni değiştirmek. İmza toplayan milletvekilleri partiye zarar veriyor. Aile içi toplantı olması en uygunuydu. Aile içi meselelerin dökülüp saçılması doğru değil." 
Kurultay tartışmalarının sona ermesini istediğini, CHP'nin saldırılarla karşı karşıya bulunduğunu söyleyen Baykal, şöyle devam etti "Beni yıpratmaya yönelik kampanya hala yapılıyor. Muhalif milletvekilleri, tarihsel koşullardan geçen partiyi zaafa uğrattı. Bu ilk kapalı toplantı değil, bugüne kadar bu tür toplantılar hep kapalı oldu. Sorunlar duygusal atmosfer ve taraftar desteği altında çözülemez. Bu ortamda istediğimiz sonuca ulaşamayız." İl başkanlarına konuşması sırasında oldukça duygusallaşan Baykal, olağanüstü kurultay için harekete geçen muhalif milletvekillerini şik yet etti. 
Baykal, olağanüstü kurultay için imza toplayan milletvekillerinin davranışlarıyla partiye zarar verdiğini belirterek, şimdiye kadar yaptığı tüm uyarıların göz ardı edildiğini, bu nedenle konuyu kurultaya havale etmeye karar verdiğini söyledi. Baykal, bu aşamadan sonra gereğinin kurultay delegeleri tarafından yapılacağını kaydetti. 
Bazı çevrelerin partiyi ve özellikle de kendisini hedef aldığını ve yıpratmaya yönelik çaba gösterdiğini öne süren Baykal, "Anadolu'yu karış karış dolaştığını, bir tek kişinin bile karşısına çıkarak, 'Seninle olmuyor' demediğini" söyledi. 

Muhalifler Derviş'i dinlemeyecek 

Baykal'ın kurultay sonrası öne çıkan bazı isimlere yönelik ihraç mekanizmasını çalıştırması beklenirken, delegelerin CHP İstanbul Milletvekili Kemal Derviş'in "oy kullanmayın" çağrısına uyup uymayacağı tartışma konusu oldu. Kurultaya katılma ancak oy kullanmama kararı alan Derviş'in çağrısına rağmen muhalifler "güvensizlik oyu verme" kararı aldı. Basının kurultay salonuna alınmasını isteyen muhaliflerin ikinci teklifi güvenoylamasının gizli yapılması olacak. Kurultayda, muhaliflerden eski genel sekreterler Adnan Keskin, Ertuğrul Günay ve eski Genel Başkan Altan Öymen konuşma talebinde bulunacak. 
Kurultayın kapalı olmasına muhalifler şöyle tepki gösterdi. "CHP'de kapalı kurultay sadece 12 Mart döneminde Sıkıyönetim Komutanlığı'nın kararıyla yapıldı." 
Derviş ekibi olarak bilinen İstanbul milletvekilleri Zülfü Livaneli, Zeynep Damla Gürel, Memduh Hacıoğlu ile Karaman Milletvekili Fikret Ünlü de kurultaya katılacak ancak Derviş'in çağrısı doğrultusunda oy kullanmayacak. 

Deniz Baykal'ın 973 sınavı 

Baykal, 23 - 24 Ekim 2003'te yapılan ve tüzük değişikliği tartışmalarının yaşandığı 30. Olağan Kurultay'da 1300 delegenin 973'ünün oyunu alarak yeniden genel başkanlık koltuğuna oturdu. Bugünkü güvenoylamasında 1249 delege oy kullanacak. Baykal'ın güvenoyu alabilmesi için delegelerin salt çoğunluğunun oyu gerekiyor. Ancak bu sayı konusunda da tartışma yaşanıyor. Muhalifler, "güvenoyu" için 1249'un yarısından 1 fazla oy gerektiğini savunuyor. 
Parti yönetimi ise oylamaya katılan delegelerin salt çoğunluğunun yeterli olacağını iddia ediyor. Baykal'ın son kurultayda aldığı 973 oyun altına düşmesinin genel başkanlığını tartışmaya açması bekleniyor. Son kurultayda tüzük değişikliğine ret oyu veren 265 delegenin kilit rol oynaması bekleniyor. 
Baykal'ın güvenoyu alamaması durumunda genel başkanlığı düşmüş sayılacak ve Parti Meclisi 45 gün içinde seçimli olağanüstü kurultayı toplayacak. 


</TEXT>
</DOC>
