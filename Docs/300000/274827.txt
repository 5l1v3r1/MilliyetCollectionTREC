<DOC>
<DOCNO> 274827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/soneko01.html </URL>
<DATE> 2004/09/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TMSF Başkanı 3 milyar dolarlık varlık portföyümüz var... 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Fon olarak şu an 3 milyar dolarlık varlık portföylerinin bulunduğunu belirterek, ''Son 6 ayda da bulduğumuz gizlenmiş varlıklar 30 milyon doların üzerinde'' dedi. 
     Ertürk, ''Platform Adana'' tarafından düzenlenen ''Bankacılık Krizinin Ekonomiye Etkileri'' konulu konferansta, Türkiye'de finans sektörü denince akla ilk olarak bankaların geldiğini söyledi. Türkiye'nin banka ağırlıklı finans sektörüne sahip olduğunu belirten Ertürk, bu nedenle bankacılık sektöründe oluşan krizlerin dünyadaki diğer ülkelerine göre ekonomiyi daha çok etkilediğini ifade etti. 
     Ertürk, geçmiş yıllarda bazı bankaların yüksek faiz oranları ile paralar topladığını ifade ederek, ''Bankalara devlet kefil olmuş ve yüzde 100 güvence vermişti. Paraları kendi kurdukları şirketlere aktardılar ve bu paralar geri dönmedi. Şirketleri hayatta ama sadece tabelaları var. Şimdi ise almaya çalışıyoruz'' dedi. 
     Türkiye'de 1990'lı yılların ''gücün ve servetin yeniden bölüşüldüğü yıllar olduğunu'' söyleyen Ertürk, şunları kaydetti 
     ''Türkiye'de yukarıdan bir güç serveti yeniden bölüştürdü. Bu güç bir gruptan başka bir gruba transfer oldu. Toplumun dikkati başka yerlere çekildi. Suni problemlerle uğraşıldı. Bölüşüm niye ve ne hakla yapıldı diye sorgulanmadı.'' Ertürk, Türkiye'nin bugün ''zadeler'' ve ''zedeler ülkesi'' olduğunu ifade ederek, ''İmarzedeler, borsazedeler, Hazine bonosuzedeler oluştu. Bunlar güçlü bölüşümünün ne kadar ahlaksızca yapıldığının örnekleri. Biz bugün bunları kısmen sorma tarafındayız. O dönemde kimse sesini çıkarmadı'' diye konuştu. 
     Bugün 37 milyar doların nerede olduğunu bilenlerin bile bunu kendilerine sorduğunu belirten Ertürk, şunları kaydetti 
     ''Ancak, şimdi sokaktaki simitçi bile ne kadar soyulduğumuzu biliyor. TMSF Başkanı olarak bu tartışmalara yol açan müessesenin başında olduğum için mutluyum. Bu tartışmalar bize eleştiri olarak yönelse bile buna razıyız. Bu tartışmalar bizim doğru işler yapmamıza katkı sağlayacaktır. Toplum olarak uyanmamız ve bunları öğrenip sormamız lazım. Önemli olan asıl faillerine hesap sormak. Banka soygunlarının failleri hakkında açtığımız 250'den fazla dava halen sürüyor. Ancak, bugün kesinleşen davalar devam edenlerin yüzde 10'unu bile teşkil etmiyor. Dava açıyoruz, davalar yürüyor ama sonuçlanmıyor. Hukuk sistemi hızlı karar vermeyince bizim yapabileceğimiz bir şey yok.'' Ertürk, göreve başladıklarında bankaların Fon'a devrinin üzerinden 3 yıl geçmiş olduğunu hatırlatarak, ''Bankaların Fon'a devrinin üzerinden yıllar geçmiş, bunun sorumlusu biz miyiz Toplum elini vicdanına koyup söylemeli. Bankalar bir günde çökmez, belirli zaman alır. Bugün bankaların ortada değerler olarak duran şirketleri ve gayrimenkulleri var. Biz şimdi bunlar üzerinde çalışıyoruz'' dedi. 
     Ertürk, şöyle devam etti 
     ''Geçmişte yeterli hukuki imkanlarımız yoktu ama şimdi buna sahibiz. Bugün bize bu yetki verilmiş durumda. Bankaların ortada olan varlıklarına el koyduk. Bunlar arasında tablo, hayvan ve şaraplar var. Bunlar alacaklarımızı karşılamıyor. Nakde çevirdiğiniz zaman bile alacağımızın yarısını alamıyoruz. Bunun için yeni varlıklarının arayışına girmek lazım. Bu da araştırma ve bilgiyle olur. Bu konuda bizim geniş istihbarat ağımız yok. Devletin diğer imkanlarından yararlanıp buluyor ve el koyuyoruz. Son 6 ayda bulduğumuz gizlenmiş varlıklar 30 milyon doların üzerinde. Fon olarak şu an 3 milyar dolarlık varlık portföyümüz var.'' Bu çalışmaları gerçekleştirirken kendilerine yönelik engellemeler yapıldığını anlatan Ertürk, ''Bunlara karşın herkesten destek bekliyoruz. Son günlerde bizlere verilen destek bize moral veriyor'' dedi. 
     Ertürk, şunları ifade etti 
     ''Bu moral ve destek ile çalışmalarımızı daha etkin şekilde sürdüreceğiz. Şundan hiç kimsenin kuşkusu olmasın, elimizde son derece güçlü imkanlar var. Bu imkanları kullanarak 3 milyar dolarlık değerleri elde ettik. Şunu unutmayın ki bu yasalar yapılmamış olsaydı bu 3 milyar dolar elimize geçmeyecekti. 
     Topluma kazandırdığımız değerler toplumun aslında uzanamayacağı değerlerdir. İmkanların bize verilmesinde ve yasalar yapılmasında geç kalınmış olsaydı ortada müdahale edilebilecek değer kalmayabilirdi.'' Konuşmasında, TMSF'yi ''arama kurtarma ekiplerine'' benzeten Ertürk, ''Gerçekten de bizim görevimiz tamamen bu. Bugün karşılaştığımız eleştiriler neredeyse depremden arama kurtarma ekibini sorumlu tutan bir çarpıklığın manzarası. Deprem olmuş binalar yıkılmış arama kurtarma ekibi geliyor onlarla uğraşıyor. Bu binalardan dolayı ekip suçlanıyor. Bu büyük haksızlık'' dedi. 
     Konferansın ardından, katılımcıların sorularını yanıtlayan Ertürk, Türkiye'nin yeni bir krize tahammülünün olmadığını, bankacılık sektörünün Türkiye için önemli olduğunu ve sektörün şu an çok güçlü durumda olduğunu kaydetti. 
     Büyükşehir Belediyesi Tiyatro Salonu'nda gerçekleşen konferansa Adana Vali Yardımcısı Ahmet Narinoğlu, AK Parti Adana Milletvekilleri Ziyattin Yağcı ve Abdullah Çalışkan, CHP Adana Milletvekili Kemal Sağ, Seyhan Belediye Başkanı Azim Öztürk, Platform Adana Yönetim Kurulu Başkanı Ramazan Saygılı ile davetliler katıldı. 
     
</TEXT>
</DOC>
