<DOC>
<DOCNO> 296052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas17.html </URL>
<DATE> 2004/12/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Clooney, film icabı işkence görürken "sakata geldi" .. 
</HEADLINE>
<TEXT>

     ''Syriana'' adlı film için 15 kilo alan ve sonra bu kiloları vermek için sıkı bir diyete giren ünlü aktör George Clooney'nin zorlanan vücudu sonunda bu yükü kaldıramadı. Filmin işkence sahnesinde disk kayması geçiren oyuncuya doktorları ameliyat önerdi. 
     Internetteki ''imdb'' sitesinin haberine göre, geçen hafta rahatsızlanan ve ''Oceans Twelve'' adlı filminin promosyonu için katılacağı televizyon programlarını iptal eden Clooney'nin doktorları teşhisi koydu. 
     ''Oceans Twelve'' filminin çekimlerinin ardından ''Syriana'' adlı yapım için kamera karşısına geçen ve rolü için 15 kilo alarak tanınmayacak hale gelen sanatçı, daha sonra bu kiloları vermek için sıkı bir diyete girişti. 
     
     DUBLÖR KULLANMAYI SEVMİYOR 
     Filmdeki zorlu işkence sahnesinde dublör kullanmayan ve çekimlerde bitkin düşen oyuncu disk kayması geçirdi. Buna rağmen çalışmalarını sürdüren Clooney, rahatsızlığı ilerleyince sonunda kendini hastanenin kapısında buldu. 
     George Clooney'yi sıkı bir kontrolden geçiren doktorları sanatçının disk kayması geçirdiğini belirleyerek bıçak altına yatmasını önerdi. 
     Clooney'nin ''Oceans Twelve'' ve ''Syriana'' filmlerinde birlikte rol aldığı aktör Matt Damon, yakın arkadaşı olan sanatçının yoğun çalışma programı ve girdiği sıkı diyet yüzünden sağlığının bozulduğunu söyledi. 
     George Clooney'nin halen uzman doktorlar tarafından müşahede altında tutulduğunu anlatan Damon, ''Syriana filminde George'un askıya asıldığı bir işkence sahnesi vardı. Burada yaptığı ters bir hareket yüzünden disk kayması geçirdiği belirlendi'' dedi. 
     Sanatçının film için 15 kilo aldığını ve daha sonra da bu kiloları vermek için adeta ''ölüm diyetine'' giriştiğini dile getiren Damon, ''Bence bu işkence sahnesindeki ters hareket sürdürdüğü zorlu rejimin etkileriyle birleşti'' açıklamasında bulundu. 
     Değişik filmlerin setlerinde kaza geçiren Bruce Willis, Russel Crowe ve Halle Berry gibi oyuncular da ağır sağlık sorunları yaşamıştı. Son olarak ''Aeon Flux'' filminin çekimlerindeki telden atlama sahnesinde dublör kullanmayarak kaza geçiren Oscarlı oyuncu Charlize Theron, boynunu inciterek uzun süre setlerden uzak kalmıştı. 
     
</TEXT>
</DOC>
