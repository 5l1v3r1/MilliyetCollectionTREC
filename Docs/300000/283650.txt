<DOC>
<DOCNO> 283650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yasam/yas03.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Köleler huzura erdi 
</HEADLINE>
<TEXT>


Kozan'da zorla çalıştırıldıkları iddia edilen 16 işçiden 4'ü, yerleştirildikleri huzurevinden geri dönmek istemiyor 


Kozan ve İmamoğlu ilçelerinde, zorla tarlada ya da evlerde çalıştırıldıkları iddia edilen 16 işçiden 4'ü yaşamını huzurevinde sürdürüyor. Jandarmanın Kozan'da 15 Eylül sabahı düzenlediği operasyonla simsarlar aracılığıyla getirildikleri köylerden alınan 'çağdaş köleler' Adana Huzurevi'ne teslim edildi. 
Simsarlar aracılığıyla 'ağa' dediği ve halen yargılanan Recai Topaloğlu'nun yanında çalışmaya başladığını anlatan Şaban Sezer, "15 günde bir banyo yapıp ahırlarda kalıyorduk" dedi. Sezer, şöyle devam etti "Kölelik haberini duyan eşim ve çocuklarım benimle görüşmek istemedi. Ancak durumu anlatınca beni anladılar." 
Huzurevinin çay ocağında çalışan Sezer, "Burada kalıp işyeri açmak istiyorum. Yeni bir hayata başladım" diye konuştu. 
Şaban Sezer gibi simsarlar aracılığıyla İmamoğlu'na geldiğini anlatan Niyazi Polat da, şöyle konuştu "Huzurevinde ailemden görmediğim şefkati gördüm. Bir daha memleketime veya çalışmak için İmamoğlu'na dönmek istemiyorum." 




</TEXT>
</DOC>
