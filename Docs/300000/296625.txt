<DOC>
<DOCNO> 296625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo24.html </URL>
<DATE> 2004/12/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rıza Çalımbaya Başarımızın sırrı çok çalışma ve arkadaşlık 
</HEADLINE>
<TEXT>

     Çaykur Rizespor Teknik Direktörü Rıza Çalımbay, yeşil-mavili ekibin başarısının çok çalışma ve takım içindeki arkadaşlık ortamıyla sağlandığını bildirdi. 
     Rıza Çalımbay, A.A muhabirine yaptığı açıklamada, puan cetvelinde iyi bir yerde olduklarını hatırlattı. 
     Bulundukları yeri korumak için şu anki performanslarının üzerine çıkmaları gerektiğini ifade eden Çalımbay, ''Takımın yakaladığı başarı taraftarın beklentilerini artırdı. Bu beklenti kesinlikle bizi rahatsız etmiyor. Elimizden gelen çabayı göstererek, puan cetvelinde daha üst sıralarda yer bulabilmek için çalışacağız'' dedi. 
     Yeşil-mavili ekibin bu sezon önemli başarılara imza attığını dile getiren Çalımbay, ''Çaykur Rizespor'un başarısı çok çalışma ve takım içindeki arkadaşlık ortamıyla sağlandı'' diye konuştu. 
     Ara transfer konusunda henüz bir karar almadıklarını ifade eden Çalımbay, şunları söyledi 
     ''Takip ettiğimiz bazı oyuncular var. Bu oyuncularla ilgili yönetimle yapacağımız görüşmenin sonucuna göre hareket edeceğiz. Eğer kulübün bütçesi bu transferler için uygun olursa oyuncuları alacağız. Takıma uyum sağlayamayan futbolcuları ise göndereceğiz.'' Kürşat ile Beşiktaşlı Veysel'in takas edileceği haberlerinin asılsız olduğunu ifade eden Çalımbay, ''Böyle birşey hiçbir zaman olmadı. Ne Kürşat, ne de Veysel ile ilgili takas konuşmadık. Ancak Veysel'in transferiyle ilgili hem kendisi hem de Beşiktaşlı yöneticilerle konuştuk. Burada karar Veysel'indir. Tercihini Çaykur Rizespor'dan yana kullanırsa kendisini alırız. Veysel'in dışında henüz kimseyle konuşmadık'' dedi. 
     
</TEXT>
</DOC>
