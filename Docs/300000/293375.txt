<DOC>
<DOCNO> 293375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun58.html </URL>
<DATE> 2004/11/30/ </DATE>
<TIME> 22.56 </TIME>
<AUTHOR>  </AUTHOR>
<HEADLINE>
Türkiye, AB karma istişare komitesi toplantısı sona erdi... 
</HEADLINE>
<TEXT>

     Avrupa Birliği Dönem Başkanı Hollanda'nın Lahey kentinde dün başlayan Türkiye -AB Karma İstişare Komitesi 18. Ortak Toplantısı sona erdi. 
     Toplantı sonunda yayımlanan bildiride, Aralık zirvesi için hazırlanarak basına açıklanan taslak karar metninden duyulan rahatsızlık dile getirildi. 
     İşçi, işveren ve değişik çıkar gruplarından 6'şar olmak üzere, her iki taraftan da 18'er üyesi bulunan komitenin ortak toplantısında, ağırlıklı olarak, Türkiye Avrupa Birliği ilişkileri üzerinde duruldu ve tartışmalar siyasi konular üzerinde yoğunlaştı. 
     Sonuç bildirisinde, Türkiye ile tam üyelik için katılım müzakerelerinin başlatılmasına dönük çağrı da yapıldı ve tam üyeliğin, hem Türkiye hem de Avrupa Birliği için önemli katkı ve yararlar sağlayacağı görüşüne yer verildi. 
     AB Komisyonu'nun ilerleme raporunda, stratejinin üçüncü ayağı olarak kabul edilen, Türkiye'nin üye ülkeler ile siyasi ve kültürel diyalogunun geliştirilmesini ve güçlendirilmesini öngören öneriyi komitenin de desteklediği ve bu yönde katkı sağlamayı kararlaştırdığı belirtildi. 
     Küçük ve Orta Ölçekli işletmelerin İstişare Komitesi toplantısında tartışıldığı belirtilen bildiride, Ocak ayı sonuna kadar gelecek iki yıla ilişkin yapılacak çalışmaları gösteren bir eylem planının hazırlanması da benimsendi. 
     Toplantının bugünkü gündüz bölümüne kısa bir süre için Avrupa Akdeniz Euromed Barselona Süreci'nin ara dönem dışişleri bakanları toplantısı çerçevesinde Lahey'de bulunan Dışişleri Bakanı ve Başbakan Yardımcısı Abdullah Gül de katıldı. Gül, Türkiye - AB ilişkilerini konu alan konuşmasında, Türkiye'nin tam üyelik için istenen koşulları yerine getirdiğini, Avrupa Birliği'nin de daha önce aldığı kararlar ve benimsediği emel ilkeleri ışığında Türkiye hakkında bir karar vermesini beklediğini, bu yapılmadığı takdirde güven bunalımının doğacağını dile getirdi. 
     Lahey'de dün başlayan ve bugün sona eren toplantıya katılanlar arasında Türkiye-AB Karma Parlamento Komisyonu Türkiye tarafı Eş Başkanı Aydın Dumanoğlu ve CHP Milletvekili Onur Öymen de yer aldı ve her iki milletvekili de zaman zaman Türkiye AB ilişkilerine ilişkin tartışmalarda görüşlerini açıkladılar. 
     Toplantı sırasında, AB tarafının eş başkanlığını yürüten Tomy Etty görevini İsveçli Jan Ollson'a devretti. Komite de Türk tarafının eş başkanlığını ise İstanbul Sanayi Odası Meclis Başkanı Hüsamettin Kavi yürütüyor. 
     
</TEXT>
</DOC>
