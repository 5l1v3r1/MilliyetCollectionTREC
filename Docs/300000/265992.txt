<DOC>
<DOCNO> 265992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko24.html </URL>
<DATE> 2004/08/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bayındırlık Bakanı Suriye ile ortak baraj yapacağız 
</HEADLINE>
<TEXT>

     Hasan Özkal AA 

Bayındırlık ve İskan Bakanı Zeki Ergezen, Asi Nehri üzerinde Suriye ile ortaklaşa baraj yapacaklarını söyledi. 
     Bakan Ergezen, AA muhabirine yaptığı açıklamada, Asi Nehri üzerinde yapılması planlanan barajın, elektrik üretiminin yanı sıra sulama amaçlı kullanılacağını da ifade etti. 
     Hatay'ın Suriye sınırında bulunan Asi Nehri, her yıl taşarak bölgedeki Amik Ovası'nda binlerce dönüm tarım arazilerini ile köyleri sular altında bıraktığını anlatan Bakan Ergezen, şöyle konuştu 
     ''Müteahhitler ve bürokratlardan oluşan 50 kişilik bir heyet ile Suriye'yi ziyaret ettik. Suriye Bayındırlık Bakanının davetlisi olarak gittiğimiz Suriye'de 3 günlük ziyaretimiz sırasında, Suriye Başbakanı Otri ve diğer yetkililerle bire bir görüşmeler yaptık. Bu ziyaretin en önemli nedenlerinden biri Türkiye ile Suriye arasında karayolu ve baraj yapımı konusu ile müteahhitlerimizin ortaklaşa iş yapmalarına imkan sağlamaktı. 
     Bilindiği gibi Asi Nehri, zaman zaman taşarak tarım arazilerimize çok büyük zarar veriyor. Bu taşkınlardan dolayı geçmiş yıllarda Amik Ovası'ndaki araziler ile köylerimiz sular altında kaldı. Bu sorunu kökten çözmek için Asi Nehri üzerinde, hem elektrik üretmek hem de tarım arazilerini sulamak amacıyla ortaklaşa bir baraj yapmayı karlaştırdık. Baraj yapımı konusunda, Suriye Başbakanı Otri tarafından Suriye Bayındırlık bakanına talimat verildi. Bu proje, her iki ülkenin de yararınadır. Suriye'de iş yapan müteahhitlerimiz var. Başta baraj yapımı ve karayolu olmak üzere diğer bir çok alanda da ortaklaşa yatırımlar yapmayı arzu ediyoruz.'' Suriye ve Lübnan'a karayolu yapımı konusunda yardımcı olmayı düşündüklerini kaydeden Bakan Ergezen, şunları anlattı 
     ''Suriye Başbakanı Otri'nin Türkiye ziyareti sırasında, ortak bir takım yatırımlar için ön protokol imzalanmıştı. Bu protokolü hayata geçirmek için, Türkiye-Suriyeli işadamları karşılıklı görüşmeler yaptılar. Her iki ülke işadamları da, ortak yatırım yapma konusunda çok istekli davrandı. Özellikle Türkiye'nin, karayolu ve otoyol yapımı konusundaki tecrübesini Suriye ile paylaşmak ve onlara teknik ve idari yönden yardımcı olmayı kararlaştırdık.'' 
     
     LÜBNAN ZİYARETİ 
     Bakan Ergezen, 3 günlük Lübnan ziyaretlerinde ise Lübnan Başbakanı ve diğer bakanlarla görüşmelerde bulunduklarını belirterek, şöyle devam etti 
     ''Lübnan ziyaretinde de iki ülke işadamları ve müteahhitleri arasında teknik düzeyde görüşmeler yapıldı. Görüşmeler sonucunda otoyol, deprem ve şehir planlaması konusunda onlara yardımcı olmak için teknik eleman göndermeyi kararlaştırdık. Suriye'de olduğu gibi Lübnan'da da müteahhitlerimize karşı çok büyük ilgi var. Türkiye'ye, Suriye'de olduğu gibi Lübnan'da da çok büyük ilgi var. 
     Lübnan ziyaretinde, iki ülke işadamlarının karşılıklı görüşmelerinde ortak yatırımlar yapılması konusunda anlaşmaya varıldı. Biz, Lübnan'a karayolu, baraj ve diğer müteahhitlik hizmetlerinde yardımcı olmaka için teknik eleman ve malzeme temini konusunda yardımcı olacağımızı belirttik. Bu arada, Lübnan ile Turkiye arasındaki ticaretin geliştirilmesi kararlaştırıldı.'' Bakan Ergezen, 6 günlük Suriye ve Lübnan ziyaretinde gerek yetkililerle, gerek işadamları ve gerekse vatandaşlarla yaptıkları görüşmelerde Türkiye'ye çok büyük ilgi duyduklarını ve her alanda ilişkileri geliştirmek istedikleri izlenimini aldıklarını sözlerine ekledi. 
     
</TEXT>
</DOC>
