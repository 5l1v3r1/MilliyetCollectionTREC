<DOC>
<DOCNO> 268476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy09.html </URL>
<DATE> 2004/09/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP'li Koç "Ulaştırma Bakanı ve TCDD Genel Müdürü istifa etsin" 
</HEADLINE>
<TEXT>

     CHP Grup Başkanvekili Haluk Koç, ''Pamukova'daki tren kazasına ilişkin bilirkişi raporu üzerine, Ulaştırma Bakanı, TCDD Genel Müdürü ve genel müdür yardımcılarının 8'de 4'ün sorumluğunu, istifa ederek ortaya koymak zorunda olduklarını'' kaydetti. 
     Koç, öğretmenlik mesleğini, ''öğretmen, uzman öğretmen ve başöğretmen'' gibi üç kariyer basamağına ayıran yasanın iptali ve yürürlüğünün durdurulması istemini içeren başvuru dilekçesini verdikten sonra Anayasa Mahkemesi'nden ayrılırken gazetecilerin sorularını yanıtladı. 
     Bir gazetecinin, Sakarya'nın Pamukova İlçesi'nde meydana gelen hızlandırılmış tren kazasıyla ilgili bilirkişi raporunun tamamlandığını ve TCDD'nin, 8'de 4 oranında kusurlu bulunduğunu anımsatarak, bunu nasıl değerlendirdiğini sorması üzerine Koç, CHP'nin, kazanın olduğu tarihten itibaren bu konudaki görüşlerini açıkladığını söyledi. Koç, şöyle devam etti 
     ''Bilirkişi raporunun yayınlanmasının şu pratik sonucu vardır. 8'de 3 oranında kusurlu bir makinist, 8'de 1 oranında kusurlu yardımcı makinist, tren şefinin hiçbir kusuru yok. Bilirkişi raporu, mahkemeye intikal ettiği anda tren şefi serbest bırakıldı. 8'de 3 oranında ve 8'de 1 oranında kusurlu olan birinci ve ikinci makinist şu anda tutukluyken, 8'de 4 oranında kusurlu olan TCDD Genel Müdürü, genel müdür yardımcıları ve bunların siyasi idari amiri olan Ulaştırma Bakanı'nın şu anda nasıl ortada dolaşabildiklerini hayretle karşılıyorum. 
     8'de 3 içeride, 8'de 1 içeride, 8'de 4 dışarıda. Bu çarpıklığın bir an önce giderilmesi lazım. Bir kez daha istifa müessesesini düşünmelerini talep ediyoruz. Ulaştırma Bakanı, TCDD Genel Müdürü ve bu konuyla ilgili genel müdür yardımcısı veya yardımcıları bu rapor üzerine 8'de 4'ün sorumluluğunu, istifa ederek derhal ortaya koymak zorundalar. Ondan sonra da 8'de 4'ün hesabını, 39 canın hesabını bağımsız Türk yargısına vermek zorundalar. Bunun başka türlü yorumu olmayacağına inanıyorum.'' 
     Koç, AK Parti'nin, oluşan kamuoyu baskısıyla zina konusundaki ''gereksiz ısrarından'' vazgeçeceği umudunu taşıdığını da bir soru üzerine söyledi. 
     
</TEXT>
</DOC>
