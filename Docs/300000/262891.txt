<DOC>
<DOCNO> 262891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur35.html </URL>
<DATE> 2004/08/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mersin'de kedi kurtarma operasyonu... 
</HEADLINE>
<TEXT>

     Mersin'de kanalizasyona düşen yavru kedi, belediye ekiplerinin çalışmaları sonucu kurtarıldı. 
     Alınan bilgiye göre İstiklal Caddesi'ndeki atıksu tahliye kanalına yavru bir kedinin düştüğünü gören, caddede devriye görevi yapan polis ekipleri, durumu Büyükşehir Belediyesi yetkililerine bildirdi. 
     Bir süre sonra olay yerine gelen Akdeniz Belediyesi ekipleri, yaklaşık yarım saatlik bir çalışma sonucunda, refüjdeki beton bloğu vinçle kaldırdılar ve kanalizasyon kapağını açarak mahsur kalan yavru kediye ulaştılar. 
     Mahsur kaldığı yerden kurtarılan kedi, dışarı çıkarıldığında vinç kamyonunun altına girdi. Çalışmaları izleyen inşaat işçisi Yahya Gök de kamyonun altına girerek yavru kediyi çıkarmak istedi. Bu sırada kedi, Gök'ün elini ısırdı. Yavru kediyi görevlilere teslim eden Yahya Gök, kuduz aşısı yaptırmak üzere hastaneye götürüldü. 
     Yavru kedinin, Büyükşehir Belediyesi Hayvan Barınağı'na teslim edileceği bildirildi. 
     
</TEXT>
</DOC>
