<DOC>
<DOCNO> 252010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas07.html </URL>
<DATE> 2004/06/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Düz yollar trafik kazası riskini artırıyor... 
</HEADLINE>
<TEXT>

     Türkiye'de geçen yıl meydana gelen 56 bin 133 trafik kazasının, 48 bin 279'u düz yollarda meydana geldi. Özellikle sıcaklıkların artmasıyla birlikte virajı ve eğimi olmayan yollarda sürücülerin daha dikkatli olmaları gerektiği bildirildi. 
     Türkiye Trafik Kazalarını Önleme Derneği Başkanı Prof. Dr. Ömer Halis Tombaklar, AA muhabirine yaptığı açıklamada, yaz mevsimiyle birlikte trafik kazalarının artmaya başladığını söyledi. 
     Okulların tatile girmesi ve çalışanların yıllık izinlerini kullanmaya başlaması nedeniyle pek çok kişinin tatil için yaşadıkları şehirlerden ayrılmasının yolların kalabalıklaşmasına neden olduğunu belirten Tombaklar, sıcağın da etkisiyle sürücülerde meydana gelen dikkat kayıplarının trafik kazası riskinin artırdığını kaydetti. 
     Sürücülerin trafik kurallarına uymalarının kaza yapma riskini azaltacağını ifade eden Tombaklar, bunun yanı sıra yol kusurlarından kazaların da azımsanmayacak kadar çok olduğunu belirtti. 
     Geçen yılın istatistiklerine bakıldığında, trafik kazalarının yüzde 86'sının düz yollarda meydana geldiğini belirten Tombaklar, ''Bunlar 1950 ve 1960 yılları arasında, zamanın Amerikan teknolojisiyle yapılan hatalı projelendirilmiş yollardır'' dedi. 
     Özelikle coğrafi yapısından dolayı İç Anadolu Bölgesi'ndeki pek çok yolun virajsız ve eğimsiz olduğunu kaydeden Tombaklar, şunları söyledi 
     ''Hatalı projelendirilmiş bu yollar, kazalara davetiye çıkarırken pek çok kişiye mezar oluyor. Geçtiğimiz yıl meydana gelen 56 bin 133 trafik kazasının 48 bin 279'u düz yollarda gerçekleşirken, hafif virajlarda 6 bin 190, korkuluksuz sert virajlarda 942, korkuluklu sert virajlarda ise 722 trafik kazası oldu. Düz yollarda sürücünün dikkatini açık tutacak, keskin viraj ya da eğimler olmadığı için bir süre sonra ister istemez uyku hali ortaya çıkar. Özellikle yaz mevsiminde, günün en sıcak olduğu zaman diliminde, düz bir yolda otomobil kullanan sürücülerin kaza yapma riskleri oldukça artıyor.'' Tombaklar, etrafında ağaç olmayan bu tür düz yolların şoförlerde yalnızlık ve hüzün duygusunu da beraberinde getirdiğini söyledi. 
     
     ''YOLLAR YENİDEN PROJELENDİRİLMELİ'' 
     Türkiye'de her yıl yüzlerce kişinin hayatını kaybettiği trafik kazalarında, yanlış projelendirilmiş yolların payının ortadan kaldırılması gerektiğini ifade eden Tombaklar, yapılacak yeni düzenlemelerle düz yollara eğim ve kıvrım verilebileceğini kaydetti. 
     Düz yolların her 10 kilometresinde sağa veya sola 10 derecelik kıvrımlar yapması gerektiğini ifade eden Tombaklar, şöyle devam etti 
     ''Böylece şoför, direksiyonu hep aynı açıdan tutmayacak ve önündeki kıvrımlar ve eğimler onun dikkatini canlı kalmasını sağlayacaktır. Bu yolların mutlaka ağaçlandırılması da gerekir. Bu tür yollarda seyahat edeceklerin yola kesinlikle uykusuz çıkmamaları ve zaman zaman mola vererek, kendini kontrol etmesini tavsiye ediyoruz.'' 
     
</TEXT>
</DOC>
