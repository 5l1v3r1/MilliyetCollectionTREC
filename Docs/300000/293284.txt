<DOC>
<DOCNO> 293284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/spo15.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İlhan Mansız imzalıyor 

BEŞİKTAŞ'IN eski golcüsünün, Hertha Berlin ile resmi sözleşmeyi bugün imzalayacağı bildirildi. Menajer Hoeness, dizindeki tedavisi Alman Milli Takım Doktoru Klaus Eder'in gözetiminde devam eden İlhan Mansız'ın, ikinci yarıdan itibaren idmanlara çıkabileceğini söyledi. 

Hamit dertli 

SCHALKE 04'te forma giyen Hamit Altıntop, Milli Takım'da forma bulamadığı için Ersun Yanal'a yine sitem etti. Gurbetçi oyuncu, "Annem bizi bugünler için yetiştirdi. Beni Ay - Yıldızlı formayla izlemek istiyor" dedi. 

Çifte müjde 

AKÇAABAT Sebatspor maçında rakibiyle çarpıştığı sırada kafatası çatlayan ve ameliyata alınan Denizlispor'un PAF takımı kalecisi Gökhan Esençayı'nın sağlık durumunun iyiye gittiği bildirildi. Samsun'daki Beşiktaş maçında stat dışındaki kavgada karnından bıçaklanan Çetin Alçelik de hayati tehlikeyi atlattı. 

Yoğun mesai 

ULUSLARARASI Atletizm Federasyonu IAAF tarafından doping yaptıkları açıklanan Serpil Koçak ve Aslı Çakır, Ceza Kurulu'na ifade verdi. Kurul yarın da Süreyya Ayhan ve Yücel Kop'un duruşmasını yapacak. 

2004'ün en iyileri 

FIFA'NIN her yıl düzenlediği "Dünyada Yılın Futbolcusu" anketinde 2004'ün en iyi üç adayı belirlendi. Barcelona'nın Brezilyalı yıldızı Ronaldinho, Milan'ın Ukraynalı forveti Andriy Shevchenko ve Arsenal'in Fransız golcüsü Thierry Henry, bu yılın en iyisi olmaya aday isimler oldu. 

2. Lig'de dün 

B Kategorisi 
Hatay - Erzurum 2 - 0 
3. Lig'de dün 
Şırnakspor - GASKİ 2-1 
Muş - Ceyhan ertelendi 


</TEXT>
</DOC>
