<DOC>
<DOCNO> 260543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo03.html </URL>
<DATE> 2004/08/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Son bomba Anelka Barcelona'ya... 
</HEADLINE>
<TEXT>

     Barcelona, Fransız yıldızın işini bitirmek için uğraşıyor. Ünlü golcü ile pazarlık yapan Bordo Mavili yönetimin önündeki tek engel M.City’nin istediği 15 milyon Euro’luk bonservis bedeli. 
     İspanyol Ligi’nin iddialı ekiplerinden Barcelona, bir büyük transferi daha gerçekleştirmek üzere. Rüştü Reçber’in forma giydiği İspanyol ekip, Manchester City’nin Fransız golcüsü Nicolas Anelka’nın işini bitirmeye çalışıyor. 
     Yıldız oyuncu ile prensip anlaşmasına varan Bordo Mavili yönetim kulübü ile bonservis sorununu çözmeye çalışıyor. Zira, Manchester City, Anelka için Barça’dan 15 milyon Euro istiyor. 
     
     ETO'O OLMAYINCA 

     Yeni sezonda şampiyonluğu hedefleyen Frank Rijkaard’ın ekibi, takımdan ayrılan Kluivert’in yerine Mallorca’da forma giyen Eto’o’yu almak için harekete geçmişti. Ancak Kamerunlu golcünün bonservisinin yüzde 50’sinin ezeli rakibi Real Madrid’de bulunması bu transferi çıkmaza sokmuştu. Katalan temsilcisi bu olaydan sonra rotayı İngiltere’ye çevirdi ve Anelka’nın menaceri ile temasa geçti. 
     
     GEÇEN SEZON 17 GOL 

     Fransa Milli Takımı’nın eski teknik direktörü Jaques Santini’den özür dilemesine rağmen kadroya uzun zamandır alınmayan Anelka geçtiğimiz sezon Manchester City formasıyla 17 gol attı. Tecrübeli oyuncu sırasıyla PSG, Arsenal, Real Madrid, Liverpool ve Manchester City formasını giydi. Barcelona ise Anelka’dan önce Deco, Guily, Silvinho, Edmilson ve Larsson gibi yıldızları renklerine bağlamıştı. 

     
</TEXT>
</DOC>
