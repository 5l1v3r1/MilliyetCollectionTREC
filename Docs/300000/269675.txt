<DOC>
<DOCNO> 269675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun02.html </URL>
<DATE> 2004/09/07/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Okul basan teröristler aralarında tartışmış ve birbirlerini öldürmüş .. 
</HEADLINE>
<TEXT>

     Kuzey Osetya'daki terör saldırısında ele geçirilen sanıklardan Nurpaşi Kulayev adlı kişinin avukatı, teröristlerin eylem sırasında, çocuklar nedeniyle çıkan tartışmada birbirlerini öldürdüklerini söyledi. 
     Avukat Umar Sikoyev'in AP'ye yaptığı açıklamaya göre, teröristlerin lideri gruba, ''hedeflerinin bir okul olduğunu'' eylem öncesinde açıklamadı. Teröristler, okula gelip çocukları rehine aldığında ise eylemcilerin lideri ile eylemcilerden bir grup arasında, çocukların rehin alınmasından ötürü tartışma çıktı. 
     Eylemcilerin lideri, çocukların rehin alınmasına karşı çıkan bu grubun önde gelenini öldürdü, üzerinde bomba sarılı olan iki kadının üzerindeki patlayıcıları da uzaktan kumandayla havaya uçurdu. 
     Avukat Sikoyev'in, müvekkilinin kendisine ''Hedefin okul olduğunu bilmiyorduk'' demesine karşın, sanık Kulayev, güvenlik kuvvetlerinin arasında TV'de konuşurken ise, ''Albay'' olarak adlandırılan liderlerinin kendilerine, eylem öncesinde, ''Hedefimiz bir okul, emri Aslan Mashadov ve Şamil Basayev verdi'' dediğini söyledi. 
     AP, eylemin yapıldığı 1 no'lu okulun, Beslan'ın merkez karakoluna yalnızca 200 metre mesafede olduğuna ve eylemcilerin aylarca güvenlik güçlerine bu kadar yakın mesafede hazırlık yaptıklarına dikkat çekti. 

     
</TEXT>
</DOC>
