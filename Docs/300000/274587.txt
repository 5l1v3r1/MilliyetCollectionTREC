<DOC>
<DOCNO> 274587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy12.html </URL>
<DATE> 2004/09/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan "Belli bir marjinal grup Türk kadınını temsil etmiyor" 
</HEADLINE>
<TEXT>

     Başbakan Recep Tayyip Erdoğan, borsa başta olmak üzere bazı ekonomik verilere dikkat çekerek, muhalefete, ''Hakkı, hakikati görecek gözlere ne zaman kavuşacaksınız'' diye seslendi. 
     Başbakan Erdoğan, AK Parti Genel Merkez Kadın Kolları tarafından Hilton Oteli'nde düzenlenen ''Yerel Yönetimlerde Kadın Şurası-2004'' toplantısına katıldı. 
     Erdoğan, yaptığı konuşmada Türkiye'de geçmiş yıllara oranla sosyal yaşamda çok mesafe alındığını, ancak kadının siyasetteki yerinin beklenen düzeyde olmadığını söyledi. Kadının başarılı olmasının, ortaya koyduğu performansın siyasetteki yerini yükseltileceğini ifade eden Erdoğan, Türkiye'nin kadınıyla, erkeğiyle top yekun bir varoluş mücadelesi içine girdiği bu dönemde kadınların gösterdiği cesaret, fedakarlık ve sorumluluğun her türlü takdirin ötesinde olduğunu kaydetti. 
     Başbakan Erdoğan, Türkiye'nin her bir vatandaşının enerjisi, heyecanı ve katkısına ihtiyacı olduğunu belirtti. Kadınıyla- erkeğiyle, işçisiyle- memuruyla, çiftçisiyle- esnafıyla, ustasıyla- çırağıyla elele, gönül gönüle vererek Türkiye'ye kaybettirilen zamanı geri kazanacaklarını vurgulayan Erdoğan, şöyle konuştu 
     ''Fert fert değil millet olarak üretmek durumundayız. Hizmet, mal, fikir, proje, sevgi üretmek... İşte burada sizlerin ayrıcalıklı konumlarınız ortaya çıkıyor. Sizler inanıyorum ki şehirciliğe yeni bir soluk, yeni bir hava yeni bir açılım getireceksiniz. Hanımlarımız yerel yönetimlerde bugüne kadar taşıdıkları zengin potansiyeli, istediğimiz ölçüde ortaya koyma fırsatını maalesef pek elde edemediler. Ancak görüyoruz ki Türkiye çapında hanım belediye başkanlarımızın, meclis üyelerimizin sayıları artıyor. Bu sevindirici bir gelişmedir. Çünkü şehirlerimizin, ilçelerimizin, beldelerimizin şefkatle yoğrulmuş bir insani duyarlılığa ihtiyacı var. 
     AK Parti'nin belediyelerinde, il genel meclisi üyeliklerinde kadınlarımızın çokluğunu hala eleştirenler lütfen kendileri şöyle bir aynaya baksınlar, AK Parti'nin şu anda ne konumda olduğunu görürler.'' 
     
     ''SİYASETİN İTİBARI YÜKSELTİLDİ'' 
     Başbakan Erdoğan, Hükümet'te oldukları süre içerisinde dengeleri yerine oturtulmuş, yüzünü yeniden geleceğe çevirmiş bir ekonomi, devletin bütün kurumlarının uyum içine çalıştığı bir yönetim anlayışı ve insana öncelik veren bir siyaset tarzını oluşturmanın gayreti içinde olduklarını söyledi. Erdoğan, ''AK Parti Allah'ın izniyle kısa bir zamanda milletimize vadettiği Türkiye fotoğrafını gerçeğe çeviren bir hizmet tablosu ortaya koşmuştur ve koymaya da devam edecektir'' diye konuştu. Erdoğan, Türk milletinin 28 Mart yerel seçimlerinde tercihini yine değişimden yana kullandığını ve Türkiye'nin şehirlerini gelişmiş ülkeler seviyesine çıkarma kararını verdiğini ifade ederek, ''Sizler bu millet kararını hayata geçirmek üzere seçilmiş öncü yeticilersiniz'' dedi. 
     AK Parti'nin milletin iradesi ile kendi siyaset tarzını birleştirdiğini, Türkiye'yi geleceğe taşıyacak yeni bir siyaset zemini oluşturulması için ciddi bir gayret ortaya koyduğunu dile getiren Erdoğan, ''Kara bulutların yerini güneşli günlere bıraktığını ve siyasetin itibarının yükseltildiğini, ekonominin dengelerinin yerli yerine oturtulduğunu'' söyledi. 
     Başbakan Erdoğan, Türkiye'de bundan önce yaşanan bütün krizlerin aslında yönetim krizleri olduğunu belirtti. Kendilerinin bu krizleri kararlı adımlar atarak aştıklarını, devletin bütün kurumlarıyla uyum içinde çalışarak ekonominin ayağındaki prangaları söküp attıklarını kaydeden Erdoğan, gelinen bu noktanın mutluluk ve umut verici bir nokta olduğunu kaydetti. 
     
     ''MUHALEFETE SESLENİYORUM'' 
     Borsanın tarihinde zirve yaşayan bir konuma gelerek 22 bin seviyesine çıktığını, bileşik faizin yüzde 45'lerden yüzde 7'lere düştüğünü anlatan Erdoğan, sözlerini şöyle sürdürdü 
     ''Ben buradan bunu konuşamayan muhalefete ve muhalif anlayışa sesleniyorum hakkı, hakikati görecek gözlere ne zaman kavuşacaksınız Rakamlarda en ufak bir değişim olduğu zaman çılgınlar gibi bağırıyorlar. Bu rakam 3 Kasım'da neredeydi, şimdi nerede bunu niye konuşmuyorsunuz Enflasyon, bileşik faiz neredeydi şimdi nerede, bunu niye konuşmuyorsunuz Bu gerçekleri halkımıza belediye başkanlarım, meclis üyelerim tek tek anlatacaklardır. Biz zaten gözü olup da görmeyenlere, kulağı olup da duyamayanlara, dili olup da hakikati konuşamayanlara rağmen ülkemizde iktidarı ele aldık.'' Başbakan Erdoğan, 1994'te İstanbul Büyükşehir Belediye Başkanı olduğu dönemde, ''Ben filanca partinin belediye başkanı olarak göreve başladım, ancak görevimde partizanlık yapmayacağım'' dediğini ifade ederek, bunu şimdi siyasette de gerçekleştirme çabası içinde olduğunu kaydetti. Erdoğan, ancak AK Parti'li olduğunu da kimsenin gölgeleyemeyeceğini, çünkü bu formayı giyerek uzun soluklu bir yola çıktıklarını söyledi. 
     Geçmiş hükümetler döneminde belediyelerin İller Bankası'ndan aldıkları paraların devlete olan borçları nedeniyle büyük oranlarda kesildiğini anımsatan Erdoğan, iktidarları döneminde bu kesintinin yüzde 40'ı geçmemesi talimatı verdiğine dikkati çekti. Erdoğan, ''Çünkü oradaki millete hizmet götürmek lazım. Hizmet dağıtımında parti ayrımı yapmayın dedim. İşte AK Parti'nin diğerlerinden farkı budur'' diye konuştu. 
     
     ''AHLAK ANLAYIŞINA YAKIŞMAYAN BAZI PANKARTLAR...'' 
     Erdoğan, partisinin ''muhafazakar demokrat'' bir parti olduğunu ve parti tüzüğünde de aile kurumunun ne kadar önemli olduğunun belirtildiğini kaydetti. Başbakan Erdoğan, partisinin kadın yöneticilerinden bulundukları bölgelerde kendisinin yaptığı gibi vatandaşların evlerine haber vermeden gitmelerini istedi. Belediye başkanlarının halka en yakın yöneticiler olduğunu ifade eden Erdoğan, kadın yöneticilerin halkın sorunlarıyla tek tek ilgilenmeleri gerektiğini söyledi. 
     Başbakan Erdoğan, kadınların demokrasi talepleri adına bazı eylemler gerçekleştirildiğini, Ankara'ya yürüyenler olduğunu anımsatarak, şöyle devam etti 
     ''Ben Türk kadınını geleneklerine, ahlak anlayışına yakışmayan bazı pankartları gördüğüm zaman Türk kadını adına buna çok üzüldüm. Bunu da açıkça belirteyim. Bu ahlak değerleri içine sığmayacak pankartlara ben Türk kadını adına alkış tutamam, evet diyemem çünkü Türk kadını o ahlak değerleriyle güçlü olmuştur. İnanıyorum ki onunla bugünlere farklı bir şekilde gelmiştir. Sadece belli bir marjinal grup Türk kadınının gücünü temsil ediyor diye bir anlayış yok. Türkiye'de bugün nüfusun yüzde 52'si kadındır. Bunun içinde AK Parti'ye gönül veren kadınlarımız da vardır.'' AK Parti Genel Merkez Kadın Kolları Başkanı Selma Kavaf da Avrupa Birliği yolundaki çabaların yoğunlaşarak devam ettiği bir dönemde en çok ilgiyi kadın haklarının çektiğini söyledi. ''Haydi Kızlar Okula'' kampanyası ile kız çocuklarının okutulmasının amaçlandığını söyleyen Kavaf, kadınların siyasi karar mekanizmalarına daha çok katılmaları gerektiğini kaydetti. 
     Toplantıda kadın belediye başkanları adına Hatay'ın Dörtyol ilçesine bağlı Yeşilköy Beldesi Belediye Başkanı Fatma Görgen ile Giresun'un Doğankent İlçesi Belediye Başkanı Nazmiye Kabadayı birer konuşma yaptılar. Toplantıya, Başbakan Erdoğan'ın eşi Emine Erdoğan AK Parti'li yöneticiler ve davetliler de katıldı. 
     
</TEXT>
</DOC>
