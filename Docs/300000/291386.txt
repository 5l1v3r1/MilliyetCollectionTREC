<DOC>
<DOCNO> 291386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun36.html </URL>
<DATE> 2004/11/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Irak'ta 156 partiye seçim izni 
</HEADLINE>
<TEXT>

     Irak Bağımsız Seçim Komisyonu, 30 Ocak'ta yapılması planlanan genel seçimler için başvuran 156 partinin aday göstermelerini onayladı. 
     Komisyon sözcüsü Ferid Ayar, yaptığı açıklamada, seçimlere girmek için 212 partinin başvurduğunu, gerekli şartları taşımayan 56 partinin başvurularının reddedildiğini belirtti. 
     Seçimlere girmesi onaylanan partiler arasında Başbakan İyad Allavi'nin lideri olduğu Irak Ulusal Uzlaşma Partisi ve Devlet Başkanı Gaze El Yaver'in Yeni Irak Partisi de bulunuyor. 
     ABD'nin Felluce operasyonunu protesto için seçimleri boykot tehdidinde bulunan, ancak daha sonra bundan vazgeçen Irak İslam Partisi'ne de seçimlere girme izni verildi. 
     Bu arada, Irak Dışişleri Bakanı Hoşyar Zebari, seçimlerin öngörüldüğü gibi 30 Ocak'ta yapılacağını söyledi. 
     Zebari, Uluslararası Irak Konferası'na katılmak üzere bulunduğu Mısır'ın Şarm El Şeyh kentinde AFP'ye yaptığı açıklamada, seçimlerin ertelenmeyeceğini söyledi. 
     Konferansta seçimlerin 30 Ocak'ta yapılmasının desteklendiğini söyleyen Zebari, ''Durum ne olursa olsun, seçimler ertelenmeyecek, 30 Ocak'ta yapılacak'' dedi. 
     
</TEXT>
</DOC>
