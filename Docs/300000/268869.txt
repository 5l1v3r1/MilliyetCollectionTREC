<DOC>
<DOCNO> 268869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur63.html </URL>
<DATE> 2004/09/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Irak'ta öldürülen Türk şoförlerinin cenazelerini aileleri bekliyor 
</HEADLINE>
<TEXT>

     Irak'ta, Tevhid ve Cihad örgütünce öldürülen Türk TIR şoförleri Mecit Yiğitbaş ve Yahya Dönmezbaş'ın aileleri, gözyaşları içinde cenazeleri bekliyor. 
     Irak'ın başkenti Bağdat'ın kuzeyindeki Calsiya köyü yakınında, yol kenarında cesetlerinin bulunduğu belirtilen 4 çocuk babası Mecit Yiğitbaş'ın Hatay'ın Samandağ ilçesine bağlı Mağaracık beldesindeki eşi Sevim Yiğitbaş, AA muhabirine yaptığı açıklamada, eşinin ölümü haberini televizyondan izlediklerini belirtti. 
     Kocasının, borçlarını ödeyebilmek ve çocukların eğitim masraflarını karşılayabilmek için 2 ay önce Irak'a gittiğini ifade eden Sevim Yiğitbaş, haberin ardından Samandağ Kaymakamı Selim Çapar'ı makamında ziyaret ederek, bilgi almaya çalıştıklarını belirtti. 
     Çapar'ın aracılığıyla Bağdat'taki Türk Büyükelçiliği yetkilileriyle görüştüklerini ifade eden Yiğitbaş, şöyle devam etti 
     ''Resmi bir bilginin kendilerine ulaşmadığını, araştırmaların devam ettiğini söylediler. Oysa televizyonlarda ölüm görüntüleri yayınlanıyor. Böyle bir sorumluluk anlayışı ve zihniyeti anlamak mümkün değil. Kocam, vergi borçlarını ödemek için gitmişti, canından oldu. Şimdi kim bunun hesabını verecek Hiçbir güvenlik önlemi olmadan kelle koltukta Irak'a gidiyorlar.'' Metaş Nakliyat Firması aracılığıyla Irak'a giden Mecit Yiğitbaş'ın amcası Şevki Yiğitbaş da yeğeninin son dönemlerde maddi yönden sıkıntılı günler yaşadığını söyledi. 
     Yeğeninin gitmeden önce Irak'ta rehin alınmaktan korktuğunu bildiren Şevki Yiğitbaş, ''Tefecilerden de para almış, borçları giderek yükselmişti. Bunun için Irak'a ölümü bile bile gitti. ABD üslerine mal taşıyorlar. ABD yetkililerinin de güvenlik önlemi alması gerekir'' diye konuştu. 
     Diğer TIR şoförü 3 çocuk babası Yahya Dönmezbaş'ın Antakya'daki eşi Semiha Dönmezbaş da alınan haberin yanlış olması umuduyla dün gece yattıklarını, ancak bugün ölüm görüntülerini izlediklerinde eşini tanıdığını kaydetti. 
     Eşinin 16 gün önce Irak'a gittiğini ifade eden Semiha Dönmezbaş, ''Gitmemesi için yalvarmıştım ama beni dinlemedi. Bizi daha iyi yaşatmak ve çocuklarına daha iyi bir gelecek hazırlamak için Irak'a gitmek istedi'' dedi. 
     Mecit Yiğitbaş ve Yahya Dönmezbaş'ın cesetlerinin Tikrit'te bir hastanenin morgunda olduğunu belirten aileler, cesetlerin en kısa sürede Türkiye'ye getirilmesini beklediklerini ifade etti. 
     
</TEXT>
</DOC>
