<DOC>
<DOCNO> 251006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/magazin/amag.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne 'benzerlik' 
</HEADLINE>
<TEXT>


Edirne'deki 'Benzerler Yarışması'nda, Başbakan Erdoğan'ın 'benzeri' birinci oldu. İkinci Tarkan, üçüncü 'Müslüm Baba'nın benzeri seçildi 

EDİRNE DHA 

Her yıl olduğu gibi bu yıl da Edirne'de yapılan 'Türkiye Ünlülerin Benzerleri Yarışması'nda birinciliği Başbakan Recep Tayyip Erdoğan'ın benzeri Rafet Özdemir kazandı. Özdemir, sahnedeki gösterisinde de 'iyimser' açıklamalar yapınca, bol bol alkış aldı. Bu yıl dördüncüsü düzenlenen yarışmaya ünlülerin benzeri 15 kişi katıldı. Yarışmanın bölüm aralarında Yelda Başaran, Hamiyet ve Coşkun Sabah konser verdi. Yarışmaya Erdoğan'ın benzeri olarak katılan Özdemir birinci, Tarkan benzeri Cem Pekkol ikinci, Müslüm Gürses benzeri Baki Çiçek üçüncü oldu. 

'Herkes benden iş istiyor' 
Özdemir, gündelik hayatta çevresinde yaşayanların kendisini 'Tayyip' olarak çağırdığını söyleyerek, "Herkes beni Başbakan zannedip çocuğuna iş, para gibi isteklerde bulunuyor. Sık sık 'Enflasyon ne zaman düşecek ' gibi sorular soruyor" diye konuştu. 
Özdemir, 'Başbakan' edasıyla yaptığı konuşmada da, 'Bir gün asgari ücret 1 milyar lira olacak. Çiftçiye, esnafa faizsiz kredi vereceğiz' diye seslendi. Özdemir'in bu sözleri büyük alkış aldı. 


</TEXT>
</DOC>
