<DOC>
<DOCNO> 259723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun12.html </URL>
<DATE> 2004/08/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Filistin... Başbakan Kurey Birlik olmazsak felaket olur... 
</HEADLINE>
<TEXT>

     Filistin Başbakanı Ahmed Kurey, kargaşa içindeki Filistin'in, herkes birlik olmadığı taktirde ''felaketle karşı karşıya kalacağı'' uyarısında bulundu. 
     Başbakan Kurey, dün El Aksa Şehitleri Tugayları militanlarının Cenin'de bir hükümet binasını ateşe vermesinin ardından, El Kuds gazetesine bugün verdiği demeçte, ''Filistin halkı kargaşayı yenmek için birlik olmalı. Eğer Batı Şeria'da kargaşa büyürse eşi görülmedik bir felaketle karşı karşıya kalabiliriz'' dedi. 
     Cenin'de dün yaşananların Gazze'deki olaylarla hiçbir ilgisi bulunmadığını vurgulayan Devlet Bakanı Kadura Fares de AFP'ye yaptığı açıklamada, Cenin'de yaşananların, El Aksa Şehitleri Tugayları'nın duruma öfkesinin sonucu olduğunu kaydetti. 
     Gazze Şeridi'nde temmuz ayı ortalarında üst üste düzenlenen adam kaçırma eylemleri üzerine, daha fazla yetki isteyen Kurey istifasını sunmuş, Arafat, ''güvenlik servislerini baştan sona elden geçireceği'' taahhütünde bulunarak, Kurey'den istifayı geri çekmesini istemişti. Kurey de Arafat'ın kendisine güvenlik güçleri konusunda tam yetki vermeyi kabul etmesi üzerine istifasını geri almıştı. 
     
     GÖSTERİ 
     Öte yandan, Batı Şeria'nın kuzeyinde bulunan Cenin'de bugün binlerce Filistinlinin, dün bir hükümet binasını ateşe veren El Aksa Şehitleri Tugayları'na destek vermek amacıyla gösteri yaptığı bildirildi. 
     Olay yerinde bulunan AFP muhabiri, yerel saatle 11 30'da başlayan gösteride, yaklaşık 5 bin kişilik grubun, ''Zübeydi'ye dokunan ölecek. Ona dokunmak isteyenler işbirlikçi'' diye bağırdığını kaydetti. 
     AFP muhabirine göre, onlarca silahlı militan, tugayların yerel yöneticisi Zekeriya Zübeydi'ye destek vermek amacıyla havaya ateş açtı. 
     Bazıları maskeli olan göstericilerin Filistin lideri Yaser Arafat'ın fotoğrafları, Filistin bayrakları ve El Aksa Şehitleri Tugayları pankartları taşıdıkları kaydedildi. 
     El Aksa Şehitleri Tugayları, belediye başkanının kendi üyelerine maaş ödemeyi ve örgütle işbirliği yapmayı reddettiği gerekçesiyle Cenin kentinde bir hükümet binasını ateşe vermişti. 
     
</TEXT>
</DOC>
