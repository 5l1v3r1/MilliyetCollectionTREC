<DOC>
<DOCNO> 292761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/yercan.html </URL>
<DATE> 2004/11/28/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Hesap şaştı 
</HEADLINE>
<TEXT>



Nefesleri kesen bir soğuk ve top kontrolü için özel yetenek isteyen ay yüzeyi görünümlü bir saha... Zirve yarışında kaybedilecek tek bir puana bile tahammülü olmayan Trabzonspor ile son haftaların başarılı ekibi Konyaspor için futbol adına olumsuzlukların hakim olduğu zor bir maçtı, dünkü mücadele. 
Fenerbahçe mağlubiyetinin faturası başta kaleci Petkoviç olmak üzere, defans ve orta sahadaki birkaç futbolcuya kesilmiş olmalı ki Trabzonspor sahaya farklı bir kadroyla çıktı. Yattara, bu kez Ziya Doğan'ın "takıntısından" kurtulup, ilk on birde yer bulurken, kalede Hasan, defansta D'Haene ve orta sahada Hasan Üçüncü uzun bir aradan sonra formalarına kavuşan futbolculardı. 
Bordo - Mavili ekipteki bu "yeni yapılanma" özellikle ilk yarıda sahaya oldukça olumlu yansıdı. Orta saha hakimiyetini kısa sürede ele geçiren, Adem ve Yattara'dan oluşan kanatlarıyla Konyaspor'un üzerine giden Trabzonspor, kaptan Fatih'in muhteşem kafa golüyle devreyi önde kapadı. 

Silahlar işlemedi 
İkinci yarıda bu tek gollü galibiyeti koruyabilmenin gafletine ve telaşına düşen Bordo - Mavili ekip, bu düşüncenin bedelini ağır ödedi. Bu yarıda oyunu kendi sahasında kabullenen ve ev sahibi takımın ataklarını karşılamakta zorluk çeken Trabzonspor, kalesinde golü görmekte gecikmedi. Yeşil - Beyazlı ekibin usta golcüsü Zafer Biryol skora denge getirirken, Trabzonspor'u da kaosun içine itti. Galibiyetten başka bir sonucun zorlu yarışta yeterli olmayacağını bilen Doğan, taktiksel bir manevrayla gol için elindeki tüm silahları sahaya sürdü. Erhan Albayrak karşısında etkisiz kalan Yattara'yı oyundan alırken, Mehmet Yılmaz ve Augustine ile forveti dörtleyerek, gol için tüm kozlarını oynadı. Ancak, oldukça başarılı bir maç çıkaran Konyaspor savunması, Trabzon forvetlerine izin vermedi. Ve hesapta olmayan bu beraberlik, Trabzonspor'a ağır bir darbe indirdi. 
Son haftalardaki başarılı futbolunu Trabzonspor karşısında sahaya yansıtamadıysa da, maçın son dakikalarında yakaladığı pozisyonları değerlendirse, Konyaspor'un galibiyeti bulması işten bile değildi. 
Maçın hakemi Kuddusi Müftüoğlu, yerinde kararlarla oyunun kontrolünü 90 dakika boyunca elinde tuttu ve sahadan başarılı bir yönetim göstererek ayrıldı. 


</TEXT>
</DOC>
