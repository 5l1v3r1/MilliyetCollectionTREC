<DOC>
<DOCNO> 262441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy20.html </URL>
<DATE> 2004/08/11/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Sağlık Bakanlığı bu kazada suskun kaldı... 
</HEADLINE>
<TEXT>

     Hızlandırılmış tren kazasında ölü sayısı konusunda çelişkili bilgi açıklamakla suçlanan Sağlık Bakanlığı birimleri Tavşancıl'da yaşanan tren kazasıyla ilgili açıklama yapmaktan kaçındı. 
     Sağlık Bakanı Recep Akdağ, Tavşancıl yakınlarında Başkent ve Adapazarı Ekspreslerinin çarpışmasının ardından bölgeye 15 ambulans gönderdiklerini, tüm sağlık önlemlerinin alındığını kaydetti. İstanbul'un Anadolu yakasındaki tüm hastanelerin yaralıları tedaviye hazır olduğunu söyleyen Akdağ, bunun yanında Kocaeli'deki sağlık kuruluşlarının da yaralılar için hazır olduğunu bildirdi. Akdağ, bölgeye ayrıca Afetlerde Sağlık Operasyonu Ekibinin de ulaştığını söyledi. Akdağ, kaza yerindeki ölü ve yaralı sayısı konusunda ise bilgi vermedi. 
     Hızlandırılmış tren kazasının ardından Sağlık Bakanlığı Müsteşarı Necdet Ünüvar, 39 olan ölü sayısını 137 olarak açıklamıştı. Bakanlığın diğer yetkilileri de son kazadaki ölü-yaralı sayısı konusunda bilgi vermekten kaçındı. 
     Türkiye'de hava, kara, demiryolu ve deniz taşımacılığında çok sayıda kaza meydana geldiğini belirten Akdağ, "Bir an önce tren kazalarını ve diğer kazaları önlemeye bakmalıyız" dedi. Trafik kazalarının gelişen teknoloji ile birlikte bütün dünyada korkutucu boyuta geldiğini belirten Akdağ, karayollarında da gelişmiş ülkelerden daha fazla kaza olayının yaşandığını kaydetti. 
     
</TEXT>
</DOC>
