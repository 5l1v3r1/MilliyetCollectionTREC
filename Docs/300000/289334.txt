<DOC>
<DOCNO> 289334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur38.html </URL>
<DATE> 2004/11/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
ETİ alüminyum arşivinde yangın .. 
</HEADLINE>
<TEXT>

     Konya'nın Seydişehir İlçesi'nde bulunan Eti Alüminyum A.Ş'nin arşiv bölümünde çıkan yangın nedeniyle, Genel Müdürlük idari binası kullanılamaz hale geldi. 
     Edinilen bilgiye göre, idari binanın bodrum katında bulunan arşiv bölümünde henüz belirlenemeyen nedenle yangın çıktı. 
     Bodrum kattaki muhasebe servisinin evrakının bulunduğu arşiv bölümünde çıkan yangında, bin metrekare büyüklüğündeki bir alanda saklanan arşivlerin tamamına yakını yandı. 4 katlı Genel Müdürlük İdari Binası ise alevler ve yoğun dumandan etkilenerek kullanılamaz hale geldi. 
     Eti Alüminyum A.Ş Genel Müdür Yardımcısı Kemalettin Atalay, yangına, şirket görevlilerinin yanı sıra Seydişehir ve Beyşehir Belediyesi'ne bağlı itfaiye ekiplerinin müdahale ettiğini belirtti. 
     Arşiv bölümünde çıkan yangını söndürme çalışmalarının devam ettiğini dile getiren Atalay, ''Yangının ne zaman ve nasıl çıktığı konusunda geniş bir araştırma başlatılacaktır'' dedi. 
     Arşivde Eti Alüminyum A.Ş'nin muhasebe, gelir ve gider evrakı gibi şirket için önemli doküman bulunduğu öğrenildi. 
     
</TEXT>
</DOC>
