<DOC>
<DOCNO> 297449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/yasam/yas01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
3 liseliyi 'cep' ışığı kurtardı 
</HEADLINE>
<TEXT>


Pikniğe giden 3 liseli, dağda yürüyüş yaparken kayboldu. Jandarma, donma tehlikesi atlatan gençleri, cep telefonlarının ışığı sayesinde buldu 

RAMAZAN ÇETİN DHA 

Daha önce de enkaz altında kalan depremzedelerin ve kaybolan dağcıların bulunmasında başrol oynayan cep telefonu, yine hayat kurtardı. Denizli'de piknik dönüşü kaybolan 3 genç, cep telefonlarının ışığı sayesinde ölümün eşiğinden döndü. TEV Anadolu Lisesi öğrencisi Serkan Eskicioğlu 15 , Anadolu Endüstri Meslek Lisesi öğrencisi Fatih Göldaş 15 ve Çıraklık Eğitim Merkezi öğrencisi Ömer Faruk Yılmaz 16 , önceki gün Çamlık Dağı'na gitti. 

7 saat sonra bulundular 
Pikniğin ardından zirveye doğru yürüyüş yapmaya karar veren 3 arkadaş, karanlık bastırınca yolunu kaybetti. Karanlıkla birlikte bir de tipi bastırınca iyice paniğe kapılan gençler cep telefonundan ailelerini aradı. Jandarma ailelerin ihbarı üzerine gençleri aramaya başladı. Zirveye yakın bir yerde kaybolan gençler, cep telefonlarının ışıklarını sürekli açık tutarak dikkat çekmeye çalıştı. Jandarma, donma tehlikesi geçiren gençlerin yerini bu sayede tespit etti. Kaybolduktan 7 saat sonra bulunan gençler, önce Jandarma Alay Komutanlığı'na götürüldü. 
Burada ikram edilen sıcak içecekleri içerek olayın şokunu atlatmaya çalışan Eskicioğlu, Göldaş ve Yılmaz, daha sonra Denizli Devlet Hastanesi'nde sağlık kontrolünden geçirildi. Donmak üzereyken kurtarıldıklarını söyleyen Eskicioğlu, "Yolumuzu bulamayacağımızı anlayınca, bir kayanın üzerinde saatlerce oturup jandarmanın bizi bulmasını bekledik. Hayatımızı, cep telefonunun ışığı kurtardı. Cep telefonumuz olmasa ne yapardık bilemiyorum" dedi. 




</TEXT>
</DOC>
