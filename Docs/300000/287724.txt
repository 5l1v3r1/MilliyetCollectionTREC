<DOC>
<DOCNO> 287724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko16.html </URL>
<DATE> 2004/11/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Financial Times Uluslararası yatırımcılar Erdemir için kuyrukta 
</HEADLINE>
<TEXT>

     Erdemir özelleştirilmesinin yurt dışında büyük ilgi uyandırdığı bildirildi. Financial Times gazetesi, "Uluslararası yatırımcılar, Türk çelik sektöründe pay alabilmek için kuyruğa girdi" yorumunu yaptı. Gazete, ihalenin Türkiye'ye 1 milyar doların üzerinde bir kaynak sağlayabileceğine dikkat çekti. 
     Ekonomi gazetesi Financial Times, Erdemir özelleştirilmesinin yurt dışında uyandırdığı büyük ilgiyi, Londra kaynaklı bir haberinde değerlendirdi. "Uluslararası yatırımcılar, Türk çelik sektöründe pay alabilmek için kuyruğa girdi" başlıklı haberde dünyanın en büyük çelik üreticilerinden üçü olan Mittal Steel, Arcelor ve US Steel'in Erdemir ihalesine katılmayı düşündüğü bildirildi. 
     Söz konusu üç şirketin Erdemir'e olan ilgilerini dile getirdikleri kaydedilen haberde "Hepsi, Ankara'ya 1 milyar dolardan fazlasını sağlayabilecek bir ihalede Erdemir'de bir payı, belki kontrolü elde tutan payı satın alma isteğini dile getirdiler" diye yazdı. 
     Financial Times, üç şirketin Erdemir'i satın alma isteğini, Türkiye'de gelecek 10 yılda, özellikle AB ile üyelik müzakerelerinin iyi bir biçimde yürümesi halinde, çelik tüketiminde büyük artış yaşanacağı beklentisine bağladı. 
     
     HİSSELERİN DEĞERİ DÖRT KAT ARTTI 
     Erdemir hisselerinin değerinin 2003 başından bu yana yaklaşık dört kat arttığıne dikkat çeken Financial Times, bunun şirketin piyasa kapitalizasyonunu 2 milyar dolara çıkardığını belirtti. 
     Erdemir hisselerinin değerindeki bu büyük artışta şirketin yabancı bir alıcı tarafından satın alınmasına ilişkin spekülasyonun rol oynadığı kaydedilen haberde dünya çelik stoklarının Çin'deki yükselen talebe bağlı olarak değer kazanmasının etkisine de dikkat çekildi. 
     İngiliz gazetesi, Erdemir'in halen 3 milyon ton düzeyinde olan yıllık üretim kapasitesinin üç yıl içinde bir kat artmasının öngörüldüğünü belirterek, Türkiye'nin AB üyeliğine yaklaştığı ölçüde büyük miktarda çelik tüketen otomotiv, inşaat ve beyaz eşya sanayiine yönelik doğrudan yatırımların hızlanacağının dünüşüldüğü belirtildi. 
     AB ile müzakerelerin başlama kararının verilmesi halinde Ankara'nın Erdemir hisse satışına ilişkin hazırlıkları hızlandırması beklentisine yer verilen haberde, konuya yakın bir kaynağın, Erdemir konusunda henüz karar verilmediğini, nihai kararı siyasilerin vereceği yolundaki sözlerini de aktarıldı. 
     Financial Times, Ankara'nın ilke olarak ÖİB'nın elinde tuttuğu yüzde 46.12 payının blok satışından yana olduğunu belirttiğine dikkat çekerken, ihaleye Türk şirketlerinin de gireceğini, ancak Ankara'nın bir yabancı alıcıyı tercih edeceğinin sanıldığını yazdı. 
     
</TEXT>
</DOC>
