<DOC>
<DOCNO> 251817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/siyaset/siy03.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Miting olunca bırakıldılar 
</HEADLINE>
<TEXT>


Irak'ta rehin alınan 3 Türk işçi serbest kaldı. Dışişleri Bakanı Gül, NATO'ya karşı düzenlenen mitinglerin, rehinelerin bırakılmasında etkili olduğunu belirtti 

DIŞ HABERLER SERVİSİ - İSTANBUL Milliyet 


Irak'ta terör örgütü El Kaide'ye bağlı Cemaat - i Ettevhid ve Cihad örgütü tarafından rehin tutulan üç Türk işçi serbest bırakıldı. Dışişleri Bakanı Abdullah Gül, rehinelerin serbest kalmasında NATO karşıtı mitinglerin etkili olduğunu kaydederek sivil toplum örgütlerine teşekkür etti. 
Örgüt, El Cezire televizyonunda yayınlanan bir video kaset aracılığıyla yaptığı açıklamada Abdulselam Bakır, Mehmet Bakır ve Mustafa Bal'ın Müslüman olmaları ve Türkiye'de ABD Başkanı George W. Bush aleyhinde gösteriler düzenlenmesi sebebiyle serbest bırakıldığını bildirdi. 

Örgütlere teşekkür 
Gül, Zirve'nin sürdüğü sırada yaptığı açıklamada, Diyarbakırlı üç Türk vatandaşının serbest kaldığı haberini kendi kaynaklarından doğruladıklarını bildirdi. Gül, "Bu gelişme bizi mutlu etti. Sivil toplum örgütleri vatandaşların serbest kalması isteklerini dile getirdi, bunun çok etkisi olduğunu düşünüyorum ve teşekkür ediyorum" dedi. 

'Müslümanız diye iyi davrandılar' 

Geç saatlerde Diyarbakır'a ulaşan Mustafa Bal, Abdulselam Bakır ve Mehmet Bakır yakınlarıyla hasret giderdi. Bakır, Musul'da Samara kentine giderken arabalarının bozulduğu ve bir garaja sığındıklarını bu sırada 10 kişi tarafından rehin alındıklarını söyledi. Bakır, "Serbest bırakılmamızda Müslüman oluşumuzun büyük etkisi oldu" dedi. 


</TEXT>
</DOC>
