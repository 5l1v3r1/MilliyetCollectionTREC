<DOC>
<DOCNO> 292620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy02.html </URL>
<DATE> 2004/11/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AKP'li Elkatmış, tezkereye ret oyu verdiğine pişman... 
</HEADLINE>
<TEXT>

     ABD'ye sert Felluce tepkisiyle adeta diplomasi krizine neden olan TBMM İnsan Haklarını İnceleme Komisyonu Başkanı AKP'li Mehmet Elkatmış bu kez ret oyu verdiği 1 Mart tezkeresi için olumlu konuştu. Elkatmış "1 Mart tezkeresi kabul edilseydi durum farklı mı olurdu acaba Irak bizim kontrolümüzde olurdu. Bu olayların bir kısmı olmazdı. Çok da duygusal bakmamak lazım" dedi. 
     TBMM İnsan Haklarını İnceleme Komisyonu Başkanı Mehmet Elkatmış, ABD'nin Irak'a "demokrasi" diye gittiğini ama "zulüm yaptığını" öne sürdü. "Saddam'da silah olsaydı kullanırdı" diyen Elkatmış, "Hemen teslim oldular. Demek ki silah yoktu" çıkarsamasında bulundu. ABD'lilerin Irak'ta kimyasal silah kullandıklarını, televizyonlarda gördükleri ceset fotoğraflarından bunun anlaşıldığını iddia eden Elkatmış, dünyada atom bombasını da ilk kez ABD'nin kullandığını anımsattı. 
     Elkatmış, 1 Mart tezkeresine kendisinin ret oyu verdiğini anımsatarak, "1 Mart tezkeresi kabul edilseydi durum farklı mı olurdu acaba Irak bizim kontrolümüzde olurdu. Bu olayların bir kısmı olmazdı. Çok da duygusal bakmamak lazım" şeklinde konuştu. 
     Irak'a ABD askerlerinin hiçbir direnişle karşılaşmadan girdiklerine dikkat çeken Elkatmış, "Bunlar herşeylerini kaybeden insanlardı. ABD'liler geldiğinde Iraklılar sevinç çığlıkları attılar. Ama Saddam'ın binlerce askeri, polisi vardı onlar ortada kaldı. Ekonomi diye bir şeyleri kalmadı. 
     Şimdi herkes silaha sarıldı. Adam gibi davransalardı bunlar olmazdı" dedi. 
     Elkatmış, Irak'ta Ebu Gureyb Hapishanesi'nde Iraklılara yapılan işkenceleri anımsatarak, "Daha neler oluyor kimbilir. Ambargo olduğu için çoğu olaylar yansımıyor" dedi. 
     Elkatmış, komisyon olarak Irak'a gitmeyi düşünüp düşünmedikleri sorusu üzerine, "Ne gerek var. Herşey ortada zaten" dedi. 
     
</TEXT>
</DOC>
