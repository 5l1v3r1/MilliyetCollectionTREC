<DOC>
<DOCNO> 254361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun35.html </URL>
<DATE> 2004/07/10/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Clinton "Ortadoğu barışı'nın yolu Bağdat'tan geçmez" 
</HEADLINE>
<TEXT>

     ''Ortadoğu'da barışın yolu Bağdat'tan geçmez'' diyen eski ABD Başkanı Bill Clinton, ''Bush Yönetimi, Saddam Hüseyin'in Ortadoğu için bir tehdit oluşturduğuna inanmasına rağmen, Irak savaşı Ortadoğu Barış Süreci'ne yardımcı olmamıştır'' şeklinde konuştu. 
     CNN televizyonuna bir röportaj veren ve Ortadoğu'ya barışın ancak Filistinliler ile İsrailliler arasındaki farklılıkların çözümlenmesiyle geleceğini ifade eden Clinton şöyle devam etti 
     ''Bush Yönetimi Irak'ta temsili ve çoğulcu bir hükümet kurulursa bunun Ortadoğu'daki diğer otokratik rejimleri de istikrarsızlaştırarak değişime zorlayacağını ve hatta bunun İsrailliler ile Filistinliler arasında bir barışa yardımcı olacağını düşünüyordu. Oysa, İsrailliler ile Filistinliler arasında bir barış ancak, İsraillilere güvenlik ve komşularıyla ilişkileri konusunda ve Filistinlilere de başkenti Doğu Kudüs'te olmak üzere Batı Şeria'da kendi ülkelerine sahip olmaları konusunda somut garantiler verilmesine bağlıdır'' dedi. 
     Filistinliler ile İsrailliler arasında sağlanacak böyle bir barışın, başta bölge olmak üzere, tüm dünyada terörü azaltmada her şeyden daha fazla rol oynayacağını ifade eden Clinton, bunun Ortadoğu'ya da barışçıl bir gelecek sağlayacağını ifade etti. 
     Başkanlığının sona ermesine doğru Başkan Bush ile görüşüp kendisine karışılacağı en büyük güvenlik sorununun Usame Bin Ladin'in El-Kaide terör örgütü olduğunu söylediğini ifade eden Clinton, ikinci güvenlik sorunu olarak da, bölgede terörü en çok besleyen Ortadoğu'da bir barış sürecinin yokluğu olacağını kaydettiğini belirtti. 
     Başkanlığı döneminde Filistin ve İsrail arasında barışın tesisi için büyük çaba harcayan Clinton, ''Biliyorsunuz, barışı empoze edemeyiz ve etmemeliyiz de. Şayet böyle bir dayatmada bulunursak bu işlemez. Ancak, siyasi hakları elde etmeleri konusunda yardımcı olabiliriz, bir güvenlik garantisi isterlerse bunu vermeliyiz'' dedi. 
     Öte yandan, Irak konusunda Bush yönetimini eleştiren Clinton, tek taraflı bir müdahale görüntüsü vermemek için ''savaş çok hızlı şekilde uluslararasılaştırılmalıydı'' dedi. 
     
</TEXT>
</DOC>
