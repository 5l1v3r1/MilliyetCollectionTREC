<DOC>
<DOCNO> 258823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur12.html </URL>
<DATE> 2004/07/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bahçe sulamaya gidince ölümden kurtuldular .. 
</HEADLINE>
<TEXT>

     Karaman'da hafta başında çıkan yangında tamamen yanan 4 katlı binanın sakinlerinden yaşlı Bağcı çift, susuz kalan bahçelerini sulamaya gidince ölümden kurtuldular. 
     Edinilen bilgiye göre, binanın üçüncü katında oturan Asiye 72 ve Niyazi Bağcı 74 çifti, oğullarından kendilerini doğup büyüdükleri ve halen evlerinin bulunduğu Yollarbaşı Beldesi'ne götürmelerini ısrarla istedi. 
     Beldedeki evlerine ait küçük bahçede ekili sebze ve çiçeklerin yaklaşık bir haftadır sulanmadığı için kurumasından korkan çiftin ısrarına dayanamayan oğulları Cemil Bağcı, hafta sonunda anne ve babasını evden alarak beldeye götürdü. 
     Sabah bahçeyi sulamak için beldeye giden çiftin oturduğu binada pazartesi sabahına karşı çıkan yangının alevleri tüm binayı sardı. Çiftin komşuları ve itfaiyeciler, binanın tek sakinleri yaşlı çiftin evde olduğunu sanarak, onları kurtarmak için uğraştı. 
     Yaşlı çiftin beldedeki evlerine giderken ziyaret ettiği bir akrabaları çiftin yanan binada olmadığını haber verdi. 
     Yangından bahçelerinin susuz kalması sayesinde kurtulan Asiye Bağcı, şöyle konuştu 
     ''Binanın ilk iki katı işyeri olduğu için akşamları bizden başka kimse olmuyor. Üst katımızda oturan öğrenciler de okulları tatile girince memleketlerine döndü. Biz de o gün tesadüfen evde değildik. Fakat televizyonlarda tüm binayı saran alevleri izleyince ne büyük bir tehlikeden kurtulduğumuzu anladım. Şimdi evimizin yandığına üzülmemiz gerekirken, tesadüf eseri canımızı kurtardığımıza seviniyoruz.'' Karaman'da, 2 gün önce Külhan Mahallesi 28. Sokak'ta çıkan yangında zemin katındaki tekstil ürünleri mağazasının da bulunduğu 4 katlı bir bina tamamen yanmış, itfaiye ekiplerinin müdahalesiyle söndürülen yangında yaklaşık 300 milyar liralık maddi hasar meydana gelmişti. Binada yangın sırasında kimsenin olmaması, faciayı önlemişti. 
     
</TEXT>
</DOC>
