<DOC>
<DOCNO> 267845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko42.html </URL>
<DATE> 2004/08/31/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hazine Eylül ayı iç borçlanma stratejisini belirledi... 
</HEADLINE>
<TEXT>

     Hazine Müsteşarlığı, Eylül ayında 91 günlük referans bono ihalesi düzenleyecek. 
     Hazine'nin açıkladığı 2004 Eylül Ayı İç Borçlanma Stratejisi'ne göre, ihraç tarihi 15 Eylül olan kağıtların geri ödemesi ise 15 Aralık 2004'de gerçekleştirilecek. 
     Söz konusu ihalede net 1 katrilyon 426 trilyon lira tutarında ihraç yapılacak. Bu miktar Eylül ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 10'u kadar olacak. Bu ihalede ROT ve ihale sonrası teklif yoluyla satış yapılamayacak. 
     Bu arada Eylül ayında da önceki aylarda açıklandığı gibi iç borçlanma ihaleleri genel olarak Salı günleri düzenlenecek. Ancak Hazine, piyasaların uygun olduğu diğer günlerde de ihale düzenleyebilecek. İhalelerin detayları ihale gününden en az bir gün önce kamuoyuna duyurulacak. 
     
     ÖDEMELER 

     Hazine Müsteşarlığı'nın açıkladığı 2004 Eylül Ayı İç Borçlanma Stratejisi'ne göre, ödemeler 1 Eylül'de başlayıp, 29 Eylül'de sona erecek. En yüksek ödeme 4.5 katrilyon lira ile 8 Eylül ve 6.8 katrilyon lira ile 22 Eylül tarihlerinde gerçekleştirilecek. 
     Toplam iç borç ödemesinin 11.8 katrilyon liralık kısmı Türk lirası, 2.8 katrilyon lirası döviz, 510 trilyon lirası ise dövize endeksli olacak. 
     Ödemelerin 13 katrilyon 345 trilyon lirası piyasaya yapılacak. Söz konusu ödemenin yaklaşık 1.1 katrilyon lirasını Çalışanları Tasarrufa Teşvik Hesabı ödemeleri oluşturacak. Ödemelerin 918 trilyon lirası kamu kurumlarına, 815 trilyon lirası ise Merkez Bankası'na yapılacak. 
     
     HAZİNE FİNANSMAN DENGESİ 

     Hazine'nin, 2004 Eylül ayı için öngördüğü iç ve dış borç itfa programı ile söz konusu ödemelerin finansmanına bakıldığında ise toplam ödemeler 15.8 katrilyon lirayı bulacak. Bu ayda yapılacak ödemelerin 15.1 katrilyon lirasını iç borç servisi oluştururken, bu paranın 10.8 katrilyon lirası ana para, 4.3 katrilyon lirası ise faizden oluşuyor. 
     Eylül ayındaki 700 trilyon liralık dış borç ödemesinin ise 400 trilyon lirası ana para, 300 trilyon lirası da faizden meydana geliyor. 
     
     EYLÜL AYI BORÇLANMASI 

     Hazine, Eylül ayında piyasadan 11.7 katrilyon lira tutarında borçlanmayı öngörürken, bunun 1.4 katrilyon lirası referans bono ihalesi, 10.3 katrilyon lirası ise ihale yoluyla borçlanarak gerçekleştirilecek. 
     Kasa kullanımı, faiz-dışı fazla, dış borçlanma, kamuya satışlar, uluslararası kuruluşlardan sağlanacak borçlanmaların yer aldığı ''diğer finansman'' kalemiyle de 4.1 katrilyon liralık kaynak sağlanacak. 
     
</TEXT>
</DOC>
