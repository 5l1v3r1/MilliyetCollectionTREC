<DOC>
<DOCNO> 250926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur19.html </URL>
<DATE> 2004/06/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
20 yıllık çocuk özlemini bitirdi... Okul müdürü öğrencisini evlat edindi 
</HEADLINE>
<TEXT>

     Çanakkale'nin Biga İlçesi'ne bağlı Gümüşçay Beldesi'nde bulunan Atatürk İlköğretim Okulu Müdürü Orhan İnce, okulunun 1. sınıf öğrencisi Gözde Boğaç'ı evlat edindi. 
     Müdür İnce, AA muhabirine yaptığı açıklamada, eşi Emine İnce ile 20 yıldır evli olmalarına rağmen çocuk sahibi olamadıklarını söyledi. Bir süre önce görev yaptığı Atatürk İlköğretim Okulu'na bu yıl başlayan Gözde Boğaç'ı evlat edindiklerini belirten İnce, bu süreci şöyle anlattı 
     ''Eşimle bir çocuk evlat edinmeye karar vermiştik. Okulun ilk günleri Gözde bana gelerek 'Baba' diye sarıldı. İşte tam o sıra içimde bir şeyler oluştu. Zamanla birbirimize alıştık. Durumu eşime anlattım, o da evlat edinelim dedi.'' Gözde'nin anne ve babasının çok küçük yaşta ayrıldığını, bugüne kadar kendisine dedesi ve büyükannesinin baktığını belirten Orhan İnce, ''Evlat edinme kararımızın ardından, durumu mahkeme kararıyla yasalaştırdık. Uzun süredir hissedemediğimiz evlat sevgisini Gözde'ye yansıtıyoruz, o da anne ve baba sevgisini bizde buluyor. Çok mutluyuz.'' 
     
     DEDE İLE BÜYÜKANNE ''YAŞLI OLDUĞUMUZ İÇİN BAKAMIYORUZ'' 
     Küçük Gözde ise anne-baba sevgisini yeni ailesinin yanında yaşadığını ve çok mutlu olduğunu söyledi. 
     Gözde'nin 78 ile 75 yaşında olan dedesi ile büyükannesi isimlerinin açıklanmasını istemediklerini belirterek, ''Gözde tek torunumuz ama yaşlı olduğumuz için bakamıyoruz. Torunumuzun, kendisini çok seven bir ailenin yanında olduğunu bildiğimiz için seve seve evlatlık verdik'' diye konuştular. 
     Gözde'nin annesinin İpsala'da, babasının ise Konya'da yaşadığı öğrenildi. 
     
</TEXT>
</DOC>
