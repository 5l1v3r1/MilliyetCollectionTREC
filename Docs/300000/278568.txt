<DOC>
<DOCNO> 278568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/ekonomi/eko06.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan 17 Aralık desteği 
</HEADLINE>
<TEXT>


FRANKFURT Milliyet 

Federal Almanya Maliye Bakanı Hans Eichel, Frankfurt'ta "Türkiye'nin AB'ye Uyumu" konulu toplantıya katıldı. Türkiye'nin AB'ye girmesini Almanya'nın 17 Aralık'ta da açıkça destekleyeceğini ifade eden Eichel, Türk - Alman dostluğuna değinerek şöyle dedi 
"Türkiye'ye müzakere tarihi verilmesine muhalefet edenler şunu iyi bilmelidirler ki, birbirimizin ayağına basarak ilerlememiz mümkün değildir. Türkiye, AB'nin geleceğini güçlendirecektir. Türkiye'nin önünde bir süreç vardır. AB ülkelerinin Türkiye'ye destek vermeleri gerekiyor. Hızdan ziyade yön çok daha önemlidir." 

'Maastricht kriterleri 2007'de' Devlet Bakanı Ali Babacan da konuşmasında, "İki yıl önce 'Biz bu reformları yapacağız' deseydik kimse inanmazdı. Ancak bugün reformları yaptık ve AB'den müzakere tarihi almak için 17 Aralık'ı bekliyoruz" dedi. Türkiye'nin hazırladığı 3 yıllık ekonomik hedefler arasında Maastricht kriterlerini yakalamanın da bulunduğunu belirten Babacan, "Maastricht kriterlerini 2007 yılında gerçekleştirmek istiyoruz. Bu zamana kadar hükümet olarak ne açıkladıysak onu yerine getirdik ve halkın güvenini kazandık. 3 yıllık ekonomik politikalarımızda IMF ile olan ilişkilerimiz devam edecek ve bu dönem borçların azaldığı bir dönem olacaktır. Bundan sonra vergi, tarım ve sosyal güvenlik reformlarını gerçekleştireceğiz" diye konuştu. Toplantıya, Deutsche Bank Denetim Kurulu Başkanı Rolf Breuer ve TÜSİAD Başkanı Ömer Sabancı da katıldı. 


</TEXT>
</DOC>
