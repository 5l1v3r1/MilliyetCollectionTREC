<DOC>
<DOCNO> 291837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur35.html </URL>
<DATE> 2004/11/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Demir atıkların yakıldığı bölüme düşen işçi 1500 derecede yanarak öldü .. 
</HEADLINE>
<TEXT>

     Kocaeli'nin Gebze İlçesi'nde bir fabrikada demir atıklarının yakıldığı bölüme düşen işçi, yanarak öldü. 
     AA muhabirinin aldığı bilgiye göre, Gebze'de bir fabrikada çalışan Orhan Yılmaz 39 , çalıştığı platformdan dengesini kaybederek, demir atıklarının yakıldığı bölüme düştü. Yılmaz, bin 500 santigrat derecedeki sıcaklıkta yanarak öldü. 
     Kazanın ardından olay yerine gelen Cumhuriyet Savcısı, Yılmaz'a ait olduğu sanılan kömürleşmiş ceset ve kemik parçalarını inceletmek için Adli Tıp Kurumu'na gönderdi. 
     Birleşik Metal-İş Sendikası Gebze Şube Başkanı Erdoğan Özer, yaptığı açıklamada, kazanın dikkatsizlikten kaynaklanmış olabileceğini söyledi. 
     Özer, Orhan Yılmaz'ın çalıştığı cüruf kırma ile ilgili bölümde bir süre öncesine kadar 7 kişinin çalıştığını belirterek, şunları kaydetti 
     ''Dün itibariyle o birimde çalışan işçi sayısı 4 idi. Üretim süreklilik gerektirdiği için yemek ve benzeri ihtiyaçlarda da aynı bölümde çalışan sayısı 2'ye, hatta 1'e düşebiliyor. Kum kapatmanın yanı sıra birkaç işi birden yapmaya çalışan Orhan Yılmaz, muhtemelen o anda cüruf kırma işi ile de uğraşıyordu. Bu kadar çok işi yüklenmesinden ötürü de muhtemelen yorgunluk ve dikkat hatasından ötürü kaza geçirdi.'' 
     
</TEXT>
</DOC>
