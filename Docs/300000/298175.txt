<DOC>
<DOCNO> 298175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko02.html </URL>
<DATE> 2004/12/16/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Ekonomi ve vergi mevzuatında 2005 yılı beklentileri... 
</HEADLINE>
<TEXT>

     Türk Sanayicileri ve İşadamları Derneği TÜSİAD Vergi Çalışma Grubu Başkanı Şaban Erdikler, ''Türkiye'de bazı insanlar vergi cehenneminde yaşarken, bazıları vergi cennetinde yaşama gücüne sahip oluyorlar'' dedi. 
     BankEuropa'nın düzenlediği ''Ekonomi ve vergide 2005 yılı beklentileri'' konulu toplantıda konuşan Erdikler, Türkiye'de vergi sisteminin zor ve karmaşık olduğunu belirterek, 1980'den beri vergi kanunlarının 189 kez değiştiğini bildirdi. 
     Erdikler, Türkiye'de bütçe gelirlerinde doğrudan vergilerin payının aşağı düştüğünü kaydederek, son dönemde maliyenin, toplam vergi gelirlerinin GSMH'ye oranını her yıl artırdığını söyledi. 
     Türkiye'de kurum başına düşen aylık verginin 120 milyon lira, kişi başına düşen Gelir Vergisi'nin ise 90 milyon lira düzeyinde bulunduğunu anlatan Erdikler, verginin tabana yayılması ve kayıt dışı konusunda büyük bir başarısızlıkla karşı karşıya olunduğunu belirtti. 
     Vergi tabanının çok az bir bölümünün vergilendirilebildiğini ifade eden Erdikler, ''Vergilendirilmeyen çok geniş bir kesim var. Sonuçta Türkiye'de bazı insanlar vergi cehenneminde yaşarken, bazıları vergi cennetinde yaşama gücüne sahip oluyorlar. Vergiyi tabana yaymak lazım ki herkes ılıman bir iklim içinde hayatını sürdürebilsin'' diye konuştu. 
     2005 yılında uygulanacak vergi sisteminin insanların önceden bilgisi dahilinde olması gerektiğini belirten Erdikler, 2005 yılında makro anlamda vergide büyük bir değişiklik beklemediğini anlattı. 
     BankEuropa Yönetim Kurulu Başkanı Tezcan Yaramancı da finansal piyasalara orta vadeli bakmak gerektiğini kaydederek, ''Bir yıldan beri dolardan euroya geçişi tavsiye ediyorduk. Bugün elinde dolar bulunduranlar ne yapayım diye soruyor. Maalesef çok geç, bu soruyu 6 ay evvel sormak lazımdı'' diye konuştu. 
     Yaramancı, doların çok kısa sürede değer kazanmasının pek muhtemel gözükmediğini ifade ederek, ''Doları Amerika değil, Avrupalılar kurtarmalı'' dedi. 
     
</TEXT>
</DOC>
