<DOC>
<DOCNO> 296232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko20.html </URL>
<DATE> 2004/12/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Merkez Bankası 2005'in ilk 4 ayında enflasyonda artış olabilir 
</HEADLINE>
<TEXT>

     Merkez Bankası, 2005 yılının ilk 4 ayında yıllık enflasyondaki düşüş eğiliminde 'bir duraklama, hatta yukarı doğru bir hareketin' oluşabileceğini, ancak Mayıs'tan itibaren enflasyonun tekrar 'aşağı' yöneleceğini bildirdi. 
     Merkez Bankası'nın ''Kasım Ayı Enflasyonu ve Görünüm'' başlıklı değerlendirmesinde, geçen ay kasım TÜFE'de yaşanan yükselişte giyim, ulaştırma ve kiraların etkili olduğu belirtildi. 
     2004 enflasyon hedefine ulaşılabilirliğin artık sorgulanmadığı, 2005 hedefinin konuşulduğu kaydedilen değerlendirmede, Merkez Bankası'nın da bu nedenle, bu yılın 3. ayından itibaren bir sonraki yılın enflasyon hedefine ait risklere dikkat çekmeye başladığı hatırlatıldı. 
     Son dönemde yıllık enflasyon rakamlarındaki düşüşün duraklamasının 3 yıldır devam eden enflasyondaki düşüş sürecinin 2005'de de devam edip etmeyeceği sorusunu gündeme getirdiği vurgulanan değerlendirmede, şu öngörülerde bulunuldu 
     ''2005 yılının ilk 4 ayında, yıllık enflasyondaki düşüş eğiliminde bir duraklama, hatta yukarı doğru bir hareket oluşabilecektir. Ancak yapılan tahminlere göre, 2005 yılının Mayıs ayından itibaren mevcut TÜFE ile ölçülen yıllık enflasyon, tekrar aşağı yönelecek ve yıl sonunu hedefe yakın bir rakamda tamamlayacaktır. Kuşkusuz bu tahminler, mevcut ekonomi politikalarının benzer bir yaklaşımla devam ettirildiği, yapısal reformların aksamadan sürdürüldüğü, iç ve dış konjonktürde olağanüstü bir gelişme olmadığı varsayımlarına dayanan ana bir senaryo içerisinde yapılmaktadır.'' 

     
</TEXT>
</DOC>
