<DOC>
<DOCNO> 294093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun34.html </URL>
<DATE> 2004/12/02/ </DATE>
<TIME> 18.11 </TIME>
<AUTHOR>  </AUTHOR>
<HEADLINE>
ATO'da Türk işadamları için atak... Vizesiz dolaşım hakkı için başvuru 
</HEADLINE>
<TEXT>

     Ankara Ticaret Odası'nın ATO , Türk işadamlarının Avrupa'da vizesiz seyahat edebilmelerine ilişkin Avrupa Komisyonu nezdinde yaptığı başvurunun olumlu sonuçlanma beklentisinin yüksek olduğu bildirildi. 
     Konuyla ilgili olarak Londra'daki ofisinde basın toplantısı düzenleyen İngiliz avukat John Walsh, ortak hareket ettiği avukat Selim Sarıibrahimoğlu'nun katılamadığı toplantıda konunun ayrıntıları ve beklentileriyle ilgili bilgi verdi. 
     İngiltere'nin de 1973 yılında taraf olduğu, 1963 yılında imzalanan Ankara Anlaşması, 1957 tarihli Roma Anlaşması, Katma Protokol ve Ortaklık Konseyi kararlarının, Türk işadamlarının Avrupa'da serbest dolaşımına olanak tanıdığına dikkat çeken Walsh, Türkiye'nin AB'den bu anlaşmaların hükümlerine uyulmasını haklı olarak beklediğini vurguladı. 
     Bir müvekkilinin lehine sonuçlanan bir davanın yapılan başvuru için emsal oluşturduğuna işaret eden Walsh, Abdülnasır Savaş adlı Türk işadamının 1970'li yıllarda gelip iş kurduğu İngiltere'de kalma hakkını uzun bir hukuk mücadelesinin ardından kazandığını hatırlattı. 
     Buna karşılık ATO'nun üyelerinin de aralarında bulunduğu Türk işadamlarının hala İngiltere dahil olmak üzere AB ülkelerinde serbest dolaşım hakkı olmadığını belirten Walsh, ''Türk işadamlarının, serbest dolaşım hakları bulunmaksızın iş ve yatırımlarını birlik içinde genişletmeleri olanaksız görünmektedir'' dedi. 
     Bu çerçevede AB üyesi ülkelerin Türkiye ile yapılan anlaşmalara uymadıklarına dikkat çeken avukat Walsh, Avrupa Komisyonu'nun anlaşmalara uyulmasını sağlayan yapı olduğunu ve zorlayıcı rol oynayabileceğini kaydetti. İngiltere'nin de diğer AB üyesi ülkeler gibi Türk işadamlarına vize vermek konusunda sıkıntı yarattığına işaret eden Walsh, Türk hükümetine de bazı görevler düştüğünü savundu. 
     John Walsh, hükümetin AB hükümetleriyle bu konuda doğrudan görüşmeler yapıp, baskı unsuru oluşturması ve gerekirse Avrupa Komisyonu üyelerini de tek tek ikna etmesi gerektiğini söyledi. 
     Sonuç alınamaması halinde yine Türk hükümetinin tek tek Avrupa ülkelerinde konuyla ilgili davalar açabileceğini belirten John Walsh, sonuçtan umutlu olduğunu ifade etti. 
     
</TEXT>
</DOC>
