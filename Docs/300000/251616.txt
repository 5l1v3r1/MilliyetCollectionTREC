<DOC>
<DOCNO> 251616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun23.html </URL>
<DATE> 2004/06/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Barroso AB Komisyonu Başkanlığını kabul etti 
</HEADLINE>
<TEXT>

     Portekiz Başbakanı Jose Manuel Durao Barroso, Avrupa Birliği AB Komisyonu Başkanlığı'nı kabul ettiğini açıkladı. 
     Barroso, bugün gazetecilere yaptığı açıklamada, ''Bana yapılan daveti kabul edeceğim'' dedi. 
     AB Dönem Başkanı İrlanda'nın Başbakanı Bertie Ahern, geçen pazar günü Barroso'ya AB Komisyonu Başkanlığı görevini önermişti. 
     Barroso, bugün kabinesinin üyeleri, iktidardaki Sosyal Demokrat Parti'nin üst düzey yetkilileri ve Devlet Başkanı Jorge Sampaio ile görüştükten sonra, görevi kabul ettiği açıklamasını yaptı. 
     Portekiz Başbakanı Barroso, bu akşam Brüksel'e gidecek ve AB liderleri Barroso'nun Komisyon Başkanlığını onaylayacak. 
     Barroso'nun göreve başlayabilmesi için, başkanlığının Avrupa Parlamentosu tarafından 21 ya da 22 Temmuz'da yapılacak oylamayla onaylanması gerekiyor. 
     AB Komisyonu'nun şimdiki başkanı Romano Prodi'nin 5 yıllık görev dönemi ekim sonunda tamamlanıyor. 
     4 yıllık başbakanlık döneminin ortasında bulunan Barroso'nun bu görevinden ne zaman ayrılacağı ise henüz belirlenmedi. 
     Devlet Başkanı Sampaio'nun, Sosyal Demokrat Parti'nin Barroso'nun yerine yeni bir başbakan belirlemesine izin verme ya da erken genel seçim çağrısı yapma konusunda karar vermesi gerekiyor. 
     
</TEXT>
</DOC>
