<DOC>
<DOCNO> 267585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy14.html </URL>
<DATE> 2004/08/30/ </DATE>
<TIME> 22.03 </TIME>
<AUTHOR>  </AUTHOR>
<HEADLINE>
AK Parti heyeti İsrail'de... 
</HEADLINE>
<TEXT>

     İsrail Hükümeti'nin daveti üzerine bu ülkeye gelen AK Parti heyeti, Kudüs'teki ilk gününe Haram-üş Şerif'i gezerek başladı. 
     AK Parti Genel Başkan Yardımcısı Sakarya Milletvekili Şaban Dişli, Adana Milletvekili Ömer Çelik, İstanbul Milletvekili Egemen Bağış ve Antalya Milletvekili Mevlüt Çavuşoğlu'ndan oluşan heyet, Tel-Aviv Ben Gurion Havaalanı'nda, Türkiye'nin Tel-Aviv Büyükelçisi Feridun Sinirlioğlu tarafından karşılandı. 
     Tel-Aviv'den doğrudan Kudüs'e geçen heyet, El Aksa Camii'ni ve Kubbetül Sahra'yı gezerek namaz kıldı ve yetkililerden kutsal mekanların tarihi ve binaların yapımıyla ilgili bilgi aldı. 
     Heyet, akşam saatlerinde de İsrail Dışişleri Bakanlığı yetkilileri ve akademisyenlerle yemek yedi. 
     Yarın sabah saatlerinde Başbakanlık Dış Politika danışmanı Şalom Turcaman ve ardından da Dışişleri Müsteşarı Ron Prosor ile görüşecek olan heyet, daha sonra Dışişleri Bakanlığı Müsteşarı Siyasi İşler Yardımcısı Ran Curiel'in vereceği yemeğe katılacak. 
     Heyet akşam saatlerinde de Tel Aviv'e dönerek Dışişleri Bakanı Silvan Şalom ile görüşecek. 
     Çarşamba günü İşçi Partisi Genel Başkanı Şimon Perez ile bir araya gelecek olan heyet, perşembe günü Türkiye'nin Kudüs Başkonsolosu Hüseyin Avni Bıçaklı'nın vereceği yemekte Filistin Devlet Bakanı Saeb Erakat ile görüşerek aynı gün yurda dönecek. 
     
</TEXT>
</DOC>
