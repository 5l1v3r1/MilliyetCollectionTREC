<DOC>
<DOCNO> 282680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun08.html </URL>
<DATE> 2004/10/23/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM, Saddam'ı yargılayacak yargıç ve savcıları eğitmeyecek... 
</HEADLINE>
<TEXT>

     Birleşmiş Milletler'in BM , devrik Irak lideri Saddam Hüseyin ve yandaşlarını yargılamak için kurulan mahkemenin yargıç ya da savcılarını eğitmeyeceği bildirildi. 
     BM sözcüsü Stephane Dujarric, düzenlediği basın toplantısında, eski rejim yetkililerini yargılayacak herhangi bir Irak mahkemesinin yargıç ya da savcılarını eğitmek için yetkileri olmadığını, ölüm cezasını uygulamaya çalışan bu tip mahkemelerle çalışmadıklarını söyledi. 
     Dujarric, BM Genel Sekreteri Kofi Annan'ın kısa süre önce yaptığı açıklamada, BM yetkililerinin, ölüm cezasını uygulamak için yetki isteyen herhangi bir mahkemeye yardım sağlanmasına doğrudan katılamayacağını söylediğini hatırlattı. 
     Dujarric, Özel Irak Mahkemesi'nin ilgili uluslararası standartları karşılayacağı konusunda da ciddi kuşku duyduklarını ifade etti. 
     Eski Yugoslavya için Hollanda'nın Lahey kentinde kurulan BM mahkemesinden Iraklı savcı ve yargıçların eğitilmesinin istendiğini söyleyen Dujarric, isteğin reddedildiğini, Yugoslavya mahkemesinin kendi çalışmalarını bitirmek için yoğunlaşması gerektiğini kaydetti. 
     Iraklı liderler, eski Yugoslavya'da işlenen savaş suçlarını gören BM mahkemesinin Başsavcısı Carla Del Ponte'den, oturumları Amerikalı avukatlar tarafından düzenlenen Irak mahkemesinin 30 kadar yargıcının eğitilmesini istemişlerdi. 
     
</TEXT>
</DOC>
