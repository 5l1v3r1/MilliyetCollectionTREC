<DOC>
<DOCNO> 262521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur31.html </URL>
<DATE> 2004/08/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kapkaççı bebek rehin aldı .. 
</HEADLINE>
<TEXT>

     Mersin'in Silifke İlçesi'nde, parktaki genç kadının boynundaki altın kolyeyi koparmakta başarılı olamayınca kaçmaya başlayan ve polis ekiplerince kovalamaca sonucu kıstırılan genç, bir bebeği rehin alıp boğazına bıçak dayayarak kurtulma girişiminde bulundu. Kapkaççı, polisin başarılı operasyonuyla yakalandı. 
     Emniyet Müdürlüğü yetkililerinden alınan bilgiye göre, Atik Mahallesi Göksu Irmağı kenarındaki Yusuf Demir Parkı'nda yürüyen Saadet Dön'ün 24 boğazındaki altın kolyeyi çalmaya kalkan Kemal Sefa 20 , genç kadının çığlıkları üzerine yaya olarak kaçmaya başladı. 
     Olay yeri yakınlarında devriye gezen motorize polis ekipleri, kapkaççının peşine düştü. Saray Mahallesi Fevzi Çakmak Caddesi'nde, yakalanacağını anlayan kapkaççı, giriş kattaki evin balkonundaki beşikte uyuyan 7 aylık Emir Can Tel'i kucağına alıp bıçağı boğazına dayayarak, polisleri ''Yaklaşmayın yoksa çocuğun boğazını keserim'' diye tehdit etti. 
     Olay yerinde geniş güvenlik önlemi alan ekipler, genç adamı ikna etmeye çalıştı. Yaklaşık 15 dakika süren ikna girişimi sırasında, bir anlık dalgınlığından yararlanan polisler, Kemal Sefa'yı etkisiz hale getirdi. 
     
     ''ZAMAN GEÇMEK BİLMEDİ'' 
     Bebeği beşikte uyurken mutfakta bulaşık yıkadığını belirten anne Emine Tel, ''Her şey çok kısa sürede gelişti. Bağrışmalar duyunca hemen dışarı çıktım. Kapkaççının elinde bıçağı ve kucağında bebeğimi görünce şok geçirdim. O andan itibaren zaman bir türlü geçmek bilmedi. Neyse ki bebeğime hiçbir şey olmadan kavuştum'' diye konuştu. 
     Kapkaç girişimine maruz kalan Saadet Dön ise ''Parkta yürürken arkamdan biri boğazıma sarılıp altın zincirimi almaya çalıştı. O anda yere düştüm ve bağırmaya başladım. Kolyemin bir parçası boynumda kaldı, diğer yarısı yere düştü. Kolyemi çalmaya kalkan şahıs ise koşmaya başladı. O esnada devriye gezen polisler, şahsı yakalamak için peşinden gitti'' dedi. 
     Kemal Sefa'nın, sorgulamasının ardından çıkarıldığı nöbetçi mahkemece tutuklanarak Silifke Kapalı Cezaevi'ne konulduğu bildirildi. 
     
</TEXT>
</DOC>
