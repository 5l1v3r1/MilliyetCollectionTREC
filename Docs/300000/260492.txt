<DOC>
<DOCNO> 260492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko15.html </URL>
<DATE> 2004/08/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Prof. Dr. Akyurt Karadeniz, inci ve yosun üretimi için müsait 
</HEADLINE>
<TEXT>

     Hatay Mustafa Kemal Üniversitesi Su Ürünleri Fakültesi Dekanı Prof. Dr. İhsan Akyurt, ''su ürünü olarak yalnız balıklar değil, bütün su canlıları dikkate alınmalıdır'' dedi. 
     Akyurt, Karadeniz kıyılarında inci ve yosun üretimi yapılarak büyük bir ekonomik potansiyelin sağlanabileceğini söyledi. Karadeniz'in ekolojik şartlarının inci üreten canlıların yaşaması ve üremesi için uygun olduğunu kaydeden Akyurt, şöyle konuştu 
     ''Japonya'nın inci üretiminden sağladığı gelir bugün yılda 3 milyar doları geçmektedir. Bu rakam dikkate alınırsa ülkemiz dolayısıyla Karadeniz için inci üretiminin önemi daha iyi anlaşılabilir. Kısacası Karadeniz ve özellikle Ordu sahili, su ürünleri yönünden büyük bir potansiyele sahiptir. Yalnız su ürünü olarak balıklar değil, bütün su canlılıları dikkate alınmalıdır.'' Akyurt, özellikle yosunların su ürünleri endüstrine katılması gerektiğini de ifade ederek, yosunların hem doğal ortamdan toplanabileceğini hem de yapay olarak yetiştirebileceğini belirtti. 
     Kırmızı ve esmer yosunlardan elde edilen alginat, agar agar ve karragen gibi maddelerin boya, tekstil, inşaat, lastik, kağıt, kozmetik, gıda, yem, gübre sanayi ile tıp ve eczacılıkta kullanıldığını kaydeden Akyurt, şöyle dedi 
     ''Eğer yosun endüstrisine geçiş sağlanabilirse, kıyı şeridimizde geniş yosun tarlaları kurularak endüstrinin ihtiyacı olan yosunu üretmek mümkündür. Karadeniz sahilleri inci ve yosun üretimi için oldukça müsait. Kısa sürede hem avcılık hem de yetiştiricilik yoluyla mevcut su ürünleri potansiyelimizi artırmamız mümkündür. Bunun için su ürünleriyle ilgili eğitim kurumlarına da önemli görevler düşmektedir.'' 
     
</TEXT>
</DOC>
