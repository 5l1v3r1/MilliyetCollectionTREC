<DOC>
<DOCNO> 278040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko08.html </URL>
<DATE> 2004/10/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bakü-Tiflis-Ceyhan'da sona doğru... 
</HEADLINE>
<TEXT>

     Hazar petrollerinin boru hattı ile Adana'nın Ceyhan ilçesine taşınması, buradan da gemilere dolum yapılarak dünya pazarlarına ulaştırılmasını sağlayacak Bakü-Tiflis-Ceyhan BTC Ham Petrol Boru Hattı Projesi'nin, 1076 kilometrelik Türkiye bölümünde 'yüzde 86'lık' ilerleme kaydedildi. 
     Türkiye bölümü BOTAŞ tarafından yürütülen BTC Ham Petrol Boru Hattı Projesi'nde, 26 Eylül 2004 itibariyle inşaat işleri gözönüne alındığında ise ilerleme oranı yüzde 74. 
     1076 kilometrelik boru hattının geçeceği güzergah boyunca toplam 1075 kilometrelik alan hazırlanırken, 1069 kilometre boru dizimi, 1035 kilometre kaynak, 850 kilometre kanal kazısı tamamlandı. 
     Kaynaklanan boruların 740 kilometresi kanala indirilirken, 673 kilometresinin geri dolgusu yapıldı. Kanal kazımı ve sonrasındaki inşaat aktivitelerinin hızlandırılması amacıyla gerekli önlemlerin de alındığı ifade edildi. 
     Bu arada proje kapsamındaki pompa istasyonları ile boru binalarının kaba inşaatlarının bitirildiği, diğer bina inşaatlarının temellerinin hazırlandığı ve kaba inşaatlarına devam edildiği belirtildi. Tank inşaatları ve ana hat boruları döşeme işlerinin devam ettiği, pompa ve motorların sahalara ulaştırılarak yerleştirme çalışmalarına başlandığı kaydedildi. 
     Haydar Aliyev Ceyhan Deniz Terminali tank sahasındaki tank inşaatının da tamamlandığı, tankların su testlerinin yapıldığı, bu kapsamda 4 tankın testinin tamamlandığı, bir tankta su alım işlemine başlandığı bildirildi. İskele inşaatında ise 496 adetten oluşan tüm kazıkların çakıldığı, kaba inşaatları bitirilen binalarda da ince işlerin devam ettiği ifade edildi. 
     
     PROJEDE BİTİŞ HEDEFİ, 2005 MAYIS AYI 
     Gelecek yılın Mayıs ayında tamamlanması beklenen ve devreye girdiğinde Türkiye'ye yılda 300 milyon dolar gelir sağlayacak proje, BP'nin genel koordinatörlüğünde yürütülüyor. 
     Üç ülkeden geçen BTC Ham Petrol Boru Hattı Projesi'nin, 1076 kilometre uzunluğundaki üç LOT, 4 pompa istasyonu ve bir deniz terminalinden oluşan Türkiye bölümü BOTAŞ tarafından yürütülüyor. 
     Günlük kapasitesi 1 milyon varil olan projenin maliyeti, 1.4 milyar dolarlık bölümü Türkiye'de olmak üzere toplam 2.9 milyar dolar. Proje kapsamında, toplumsal ve çevresel yatırım çalışmaları da eşzamanlı olarak yürütülüyor. 
     Öte yandan Boru hattı güzergahı üzerindeki kültürel değerler ve çevrenin korunmasına yönelik çalışmalar, projelerin yanı sıra yerleşik halkın ekonomik ve sosyal durumuna katkıda bulunmak ve yaşam kalitesini yükseltmeye yönelik hazırlanan 'sosyal etki değerlendirme raporu' çerçevesinde sürdürülüyor. 
     
</TEXT>
</DOC>
