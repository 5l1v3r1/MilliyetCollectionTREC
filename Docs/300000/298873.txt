<DOC>
<DOCNO> 298873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun05.html </URL>
<DATE> 2004/12/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Felluce sinemada 
</HEADLINE>
<TEXT>

     'Indiana Jones', Felluce'de Iraklı direniş kuvvetleriyle savaşabilir Universal Pictures yetkilileri, 'The Battle for Falluja' adlı film için Harrison Ford'a teklif götürdüklerini, yıldızın projeye sıcak baktığını söyledi. Film, Hollywood'un ikinci Irak savaşıyla ilgili ilk uzun metrajlı yapımı olacak. Senaryo ise halen yazım aşamasında olan 'No True Glory The Battle for Falluja' adlı kitaba dayanıyor. Kitabın yazarı eski bir deniz piyadesi ve şu anda savaş muhabiri olan Bing West. 
     Hem kitap hem de film, 2004 Mart'ında Felluce'de dört ABD'li müteahhidin öldürülmesi ve Amerikan deniz piyadelerinin şehre saldırmasıyla başlayacak. Harrison Ford, Universal'in teklifine evet derse filmde Felluce'ye saldıran ABD'lilerin başındaki General James Mattis'i canlandıracak. Universal Pictures'ın sözcüsünün verdiği bilgiye göre, 'filmde savaş ve politika arasındaki ilişkiler, savaşan ABD'li askerlerin gözünden' anlatılacak. 
     Geçen hafta 'slate.com'a yazan West Bing, "Amerika zor bir görevi yerine getirmek isterse, denizciler bunu halleder. Evet, deniz piyadeleri en büyük ölüm makinesidir. Amerika'nın savaşta ihtiyaç duyduğu da budur" demişti. Çeşitli sivil toplum kuruluşlarının verdiği rakama göre, ABD'nin Irak'a girmesinden bu yana ülkede 25 bin sivil öldü. Britanyalı saygın tıp dergisi Lancet ise sivil kayıp sayısının 100 bini bulabileceğini söyleyerek bu konuda derhal bağımsız bir araştırma başlatılmasını talep etti. 
     
</TEXT>
</DOC>
