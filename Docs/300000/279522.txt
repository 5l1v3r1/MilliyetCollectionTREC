<DOC>
<DOCNO> 279522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur24.html </URL>
<DATE> 2004/10/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Dündar ''Mahkemenin Arena'yı durdurma kararı bir sansürdür'' 
</HEADLINE>
<TEXT>

     Arena Genel Yönetmeni Uğur Dündar, CNN Türk'te dün akşam yayınlanması planlanan Arena programının yayınının Büyükçekmece 1. Asliye Hukuk Mahkemesi'nce durdurulduğunu hatırlatarak, ''Bu karar bir sansürdür, bir hukuk skandalıdır'' dedi. 
     Dündar, Türkiye Gazeteciler Cemiyeti Lokali'nde ekibiyle birlikte düzenlediği basın toplantısında, ''Tedbir kararının programın yayınına birkaç saat kala alındığını'' belirtti. Dündar, şunları kaydetti 
     ''Programın duyurusu 10 günden beri yapılmaktadır ve yayının içeriğine ilişkin en küçük emare mevcut değildir. Yargıç Adil Gürbüz'ün kaseti seyretmeden, içeriğindeki haberin niteliğini bilmeden, sadece bir belediye başkanının başvurusuna dayanarak ve onun iddiasını doğru varsayarak yayını durdurma kararı alması, bize göre maalesef bir sansürdür. Avrupa Birliği AB sürecindeki Türkiye'de bu bir hukuk skandalıdır, yargı skandalıdır.'' Uğur Dündar, ''Beylikdüzü, Gürpınar, Yakuplu, Esenyurt ve Büyükçekmece'nin bir bölümünde, hazine arazileri başta olmak üzere Cumhuriyet tarihinin en büyük arazi yağmacılığının gerçekleştiğine'' ilişkin Jandarma Genel Komutanlığı'na bağlı timlerin yaptığı operasyonlar sonucunda hazırlanan fezlekeler ile Büyükçekmece eski cumhuriyet savcılarından Mehmet Tiftikçi'nin hazırladığı fezleke ve iddianamelerin mevcut olduğunu'' anlattı. 
     ''Bilimadamlarınca hazırlanmış raporlar olmasına karşın heyelan bölgesine 16 kata kadar çıkan yapı izinleri verildiğini ve bunu duyurmanın gazetecilik görevi olduğunu'' ifade eden Dündar, şöyle devam etti 
     ''Yargı kararı olmaksızın hiç kimseye suç isnat etme eğilimimiz bugüne kadar olmamıştır, bundan böyle de olmayacaktır. Ama 'devletin belde belediyelerine gecekondulaşmayı önlemek ve toplu konut yapımını sağlamak amacıyla bedava sayılabilecek ücretlerle tahsis ettiği arsalarda, Cumhuriyet tarihinin en büyük arazi ve yapı yağmacılığının gerçekleştiği, burada paylaşılan rantların milyarlarca doları bulduğu' iddiası, çok ciddi ve araştırılması gereken iddialardır.'' 

     
</TEXT>
</DOC>
