<DOC>
<DOCNO> 261414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur03.html </URL>
<DATE> 2004/08/07/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Sakar gaspçı yakalandı .. 
</HEADLINE>
<TEXT>

     
     Adem GÜVEN İZMİR, DHA 
     

İZMİR'in Karşıyaka İlçesi'nde bıçak zoruyla taksi şoförü Sedat Eryılmaz'ın parasını almak istediği öne sürülen İsmail Altın, kaçmak isterken olay yerinde nüfus cüzdanını düşürdü. Polis, eşkali ve kimliği belli olan Altın'ı kısa sürede yakaladı. 
     Olay, önceki gün saat 23.30 sıralarında Örnekköy Yeni Girne Caddesi Eski Mezarlık önünde meydana geldi. Bayraklı'daki Taksi Durağı'na gelen İsmail Altın 45 , Örnekköy'e gitmek istediğini söyleyerek Sedat Eryılmaz 41 yönetimindeki 35 T 5685 plakalı taksinin arka kolduğuna oturdu. Örneköy Mezarlığı yakınına geldiklerinde ineceğini belirten Altın, şoförden durmasını istedi. İddiaya göre, araçtan inip yanına geldiği Eryılmaz'ı bıçakla tehdit ederek parasını istedi. Şoförün tekme atıp boğuşmaya başladığı Altın, amacına ulaşamayınca yaya olarak kaçtı. Kaçarken olay yerinde kimliğini düşüren Altın, Eryılmaz'ın cep telfonuyla polise haber vermesiyle kısa süre sonra Örnekköy Semti'ndeki Dedebaşı Trafik Işıklar'ında yakalandı. Karşıyaka İlçe Emniyet Müdürlüğü Asayiş Büro Amirliği'ne götürülerek gözaltına alındı. 
     Yakalanan Altın'ı teşhis eden 10 yıllık şoför Eryılmaz, "Mezarlık yanına geldiğimizde durmamı istedi. Para vermeden aşağı inip, ön tarafa gelerek benim kapımı açtı. Elindeki bıçakla tehdit ederek para istedi. Bunun üzerine tekme attım ve boğuşmaya başladık. Ben biraz uzaklaşınca taksiye bindi, ancak çalıştıramadı. Engel olmak için yerde bulduğum taşları fırlatmaya başladım. Birisi başına geldi. Bu sırada seslerimizi duyan vatandaşlar, yardıma gelince, ayakkabılarını bile bırakıp kaçtı. Kaçarken nüfus cüzdanını düşürdü. Ben de polise telefon edip kimlikteki ismi ve eşkalini bildirdim'' dedi. 
     İsmail Altın ise sağlık raporu için hastaneye götürürken görüntü alan basın mensuplarına dönerek "Para vermedim diye beni dövdü. Şoförden davacıyım'' diye bağırdı. Hırsızlıktan sabıkalı olduğu belirlenen Altın hakkında yasal işlemlere başlandı. 
     
</TEXT>
</DOC>
