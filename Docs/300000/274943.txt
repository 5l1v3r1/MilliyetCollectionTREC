<DOC>
<DOCNO> 274943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun02.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'e teşekkürler 
</HEADLINE>
<TEXT>


Rusya'nın resmi ajansı ITAR - TASS, Milliyet'in Kuzey Osetya'daki terör mağdurlarına davetini, "Beslanlı çocuklar Türkiye'de dinlenecek" diye duyurdu 

MOSKOVA Milliyet 

Milliyet'in, Kuzey Osetya'da terör dehşetini yaşayan 50 çocukla ailelerini Türkiye'ye davet etmesi, Rus medyasında takdirle karşılandı. 
Rusya'nın resmi ajansı ITAR - TASS haberi abonelerine, "Beslanlı 50 çocuk Türkiye'ye dinlenmeye gidecek" başlığıyla duyurdu. Milliyet'ten "Türkiye'nin önde gelen gazetesi" diye söz eden ajans, İcra Kurulu Başkanı Hanzade Doğan'ın Rusya Federasyonu'nun Ankara Büyükelçisi Pyotr Pyotrstegny'ye konuyla ilgili olarak bir mektup yazdığını belirtti. 

En sevilen tatil yeri 
ITAR - TASS, Doğan'ın mektubunda yer alan, "Milliyet olarak Kuzey Osetya'da yaşanan vahşi terör eylemini şiddetle kınıyoruz. İnsanlık dışı bu eylemlere karşı duyduğumuz tepkiyi ifade edebilecek kelimeler bulmakta zorlanıyorum. Terör eylemi mağduru 50 aileyi bir hafta süreyle ağırlamaktan mutluluk duyacağımızı belirtmek isterim" sözlerini aktardı. Haberde Antalya'dan "Rusların en sevdiği tatil yöresi" diye söz edildi. Milliyet'in Moskova Temsilcisi Cenk Başlamış, ajansa, Türk gazetecilerin, Kuzey Osetya halkının acısını paylaştığını söyledi. 


</TEXT>
</DOC>
