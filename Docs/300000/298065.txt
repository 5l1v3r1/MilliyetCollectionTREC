<DOC>
<DOCNO> 298065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/dunya/dun02.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmtiyazlı ortaklıkta çark etti 
</HEADLINE>
<TEXT>


MİNE G. KIRIKKANAT Paris 


Fransa Cumhurbaşkanı Jacques Chirac, AB zirvesi arifesinde yaptığı konuşmada, Türk halkının onurlu bir halk olduğunu, imtiyazlı ortaklık gibi bir seçeneği asla kabul etmeyeceğini ve Türkiye'yi dışlamanın çok ağır sorumluluk getireceğini söyledi. TF1 kanalında gazeteci Patrick Poivre d'Avor'a verdiği özel röportajla Fransız halkına dün akşam seslenen Chirac, "Türkiye'ye müzakere tarihi verilecek ve bu tarih herhalde 2005 yılı içinde olacak" dedi. 
Fransa'da Türkiye konusunda haklı bir tartışma yaşandığını söyleyen Chirac, Türkiye'nin AB'ye katılımının Avrupa'nın yararına olacağını söyledi. Türkiye'nin çok büyük bir pazar olduğunu, ekonomik açıdan çok güçlü olduğunu söyleyen Chirac, Çin, Hindistan, Kuzey Amerika gibi küresel büyük birlikler karşısında Avrupa'nın biraz küçük olduğunu Türkiye'nin katılımı ile güç kazanacağını anlattı. Tam üyelik müzakerelerinin başlamasının, tam üyelik anlamına gelmeyeceğini söyleyen ve bu müzakerelerin 10-15 yıl süreceğini ifade eden Chirac, Türkiye'yi dışlamanın ağır sorumluluk getireceğini ifade etti. 

'Kışkırtmayalım, kaybederiz' 
Avrupa'nın yararının ne olduğunu görmenin önem taşıdığını, Türkiye'nin Asya'ya değil Avrupa'ya yönelmesinin Avrupa'nın yararına olduğunu söyleyen Chirac, medeniyetler, dinler ve kültürler savaşından uzak durulması gerektiğini vurguladı. Türkiye'nin 1923'ten bu yana laik bir devlet olduğunu ve diğer dinlere saygı gösterdiğini belirten Chirac, "Kışkırtmayalım, biz kaybederiz" dedi. 
ABi'nin gelişmesinin çatışma ile olmayacağını, Türkiye'nin AB'ye katılımı konusunda son sözü referandumla Fransızların söyleyeceğini belirten Chirac, ülkesinin bugünkü zirvede Türkiye ile müzakerelerin başlatılması yönünde tavır takınacağı mesajını verdi. Böylece Türkiye'nin tam üyelik müzakerelerine başlanacağı sinyalini veren Chirac, ancak son sözün Fransız halkının olacağı ve birkaç haftaya kadar gerçekleştirilecek Anayasa değişikliğiyle AB'ye bundan böyle üye olacak tüm ülkeler konusunda referandum yapılacağını ve Türkiye'nin müzakere sonunda da halkoyuna başvurulacağını söyledi. 


</TEXT>
</DOC>
