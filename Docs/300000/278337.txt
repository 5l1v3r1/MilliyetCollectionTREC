<DOC>
<DOCNO> 278337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun26.html </URL>
<DATE> 2004/10/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fransa'daki Türkler endişeli 
</HEADLINE>
<TEXT>

     Fransa'da faaliyet gösteren ''Türkiye Kökenli Vatandaşlar Dernekleri Birliği'' RACORT , ''Türkiye'nin AB üyeliğine ilişkin Fransa'da yürütülen Türk ve Müslüman karşıtı kampanyadan endişe duyduğunu'' açıkladı. 
     RACORT tarafından yapılan yazılı açıklamada, Fransa'da Türkiye'nin AB üyeliğine karşı çıkanların ''mantıksız davranışlarının'' üzüntüyle karşılandığı ifade edildi. 
     Fransa'da 400 bin civarında Türk kökenli göçmenin yaşadığı hatırlatan açıklamada, ''Bazı siyasi partiler tarafından yürütülen Türk ve Müslüman karşıtı kampanyanın, Fransa'nın temel değerlerine ve ilkelerine ters düştüğü'' vurgulandı. 
     ''Fransız vatandaşlarını korkutan bu tür basit kampanyaya son verilmesi'' istenen bildiride, ''Sağda ve solda bazı siyasetçilerin, 'Türkiye'nin üyeliğinin Avrupa'nın kimlik ve bütünlüğünün sonu olur' şeklindeki açıklamalarıyla ırkçılığı körükledikleri'' uyarısında bulunuldu. 
     Avrupa'da 14 milyon civarında Müslümanın yaşadığına dikkat çekilen bildiride, bu tür kampanyaların Avrupa'nın çok kültürlülük yanını da inkar anlamına geldiği hatırlatıldı. 
     AB liderlerine çağrıda bulunan bildiride, Türkiye ile müzakerelerin vakit geçirilmeden hemen ve koşulsuz başlatılması istendi. 
     Bildiride, ''Türkiye'nin üyeliğinin, Avrupa'da bazı siyasi ve dini gruplar tarafından tahrik edilen medeniyetler çatışmasını engellemek için bir şans olduğu'' vurgulandı. 
     
</TEXT>
</DOC>
