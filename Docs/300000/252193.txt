<DOC>
<DOCNO> 252193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy05.html </URL>
<DATE> 2004/07/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
En gözde AKP'li belediye başkanına milletvekili maaşı... 
</HEADLINE>
<TEXT>

     Siirt milletvekilliğinden feragat ederek Tayyip Erdoğan'a Başbakanlık yolunu açan ve bunun karşılığında 28 Mart'ta AKP'den Siirt Belediye Başkanı seçilen Mervan Gül'ün maaşı yüzde 100 civarında bir artışla milletvekili maaşına yaklaştı. Gül maaşındaki artışı, "Kararı ben değil belediye meclisi verdi. Zaten mevcut maaşlarımız hiçbir şeye yetişmiyor" diye savundu. 
     Edinilen bölgilere göre Siirt Belediye Meclisi geçtiğimiz günlerde aldığı bir kararla Belediye Başkanı Gül'ün maaşında yüzde 100 civarında bir artış yaptı. Bu artışla Gül'ün 2,5 milyara yakın olan maaşı 4 milyar 800 milyar liraya çıkarılarak milletvekili maaşına yakın bir düzeye ulaştırıldı. 
     Mervan Gül maaş artışıyla ilgili olarak, "Kararı ben almadım. Yapılan zammın miktarını ben değil Belediye Meclisi belirledi. Ben meclisin alacağı her karara saygılıyım" dedi. 
     
     "SİİRT'E BENİMLE BEREKET GELDİ" 
     Gül, "mevcut maaşının harcamalarına yetmediğini", bu açıdan maaş artışının da normal olduğunu belirtirken, tartışmanın yalnızca kendi maaş artışıyla sınırlı olmasına tepki göstererek, "Belediyeye benimle birlikte bereket geldi" dedi. Gül, Siirt'te kendisiyle yaşanan bereketi ise, "Göreve geldikten sonra israfı kestik, yakıttan elektriğe tasarrufa gittik. Benden önce belediye başkanları personelin maaşlarını ödemezdi. Şimdi maaşı ödenmeyen personel kalmadığı gibi biz ilk defa personele geriye dönük 2 maaş ödüyoruz" ifadeleriyle anlattı. 
     
     SİİRT'İN YÜZÜNÜ GÜLDÜRDÜM 
     Mervan Gül, göreve başlamasıyla birlikte "Siirt'in yüzünün de gülmeye başladığını" belirtti. Kentin su, temizlik, çöp sorunlarını çözüme kavuşturduğunu anlatan Gül, belediyeyi DEHAP'lı yönetimden 18 trilyonluk borçla devraldığını söyledi. Sadece Siirt piyasasına olan 800 milyar liralık borcu periyotlar halinde ödemeye başladıklarını kaydeden Gül, diğer borçları da öder hale geldiklerini kaydetti. 

ANKA 
     
</TEXT>
</DOC>
