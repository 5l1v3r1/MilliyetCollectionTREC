<DOC>
<DOCNO> 290548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/guncel/gun02.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'yı kana bulayacaklardı 
</HEADLINE>
<TEXT>


Kurtuluş Mahallesi'ndeki kız yurdunun yakınındaki bir otoparka bırakılan bomba, son anda etkisiz hale getirildi 


Adana'da, 50 metre ilerisinde kız yurdu ve market bulunan bir apartmanın otoparkına bırakılan, piknik tüpüne yerleştirilmiş 'potasyum nitrat' içeren zaman ayarlı bomba son anda etkisiz hale getirildi. Yanına bomba bırakılan aracın sahibi Siracettin Ağır ise, "Bombayı beni korkutmak için koymuş olabilirler" dedi. 
Kurtuluş Mahallesi Cumhuriyet Caddesi'nde Osman Akkese 65 , otomobiline binerken otoparktaki 33 NS 966 plakalı otomobilin yanında şüpheli bir paket görünce polisi aradı. Olay yerine gelen polis, alanı yaya ve araç trafiğine kapatarak vatandaşları uyardı. 
Bomba imha uzmanı polis, torbayı açtı. Polis, torbada piknik tüpüne bağlı zaman ayarlı bomba düzeneği olduğunu belirledi. Düzeneği etkisiz hale getiren polis, tüpün içerisinde 'potasyum nitrat' olduğunu belirledi. Yetkililer, bu maddenin İstanbul'da geçen yıl 20 Kasım'daki patlamalarda da kullanıldığını anımsattı. 

'Hedef benim' 
Terörle Mücadele Şubesi ekipleri tarafından yapılan soruşturma kapsamında cipin sahibi Siracettin Ağır'a 33 ulaşıldı. Hedefin kendisi olduğunu iddia eden Ağır, taşeron firma olarak TEDAŞ'tan elektrik ihalesi aldığını, işi yapmak için de F.A.'ya ait firmadan malzeme aldığını belirterek, "Bu firmaya yaklaşık 350 milyar lira borcum vardı. Bu borcun bir kısmını ödediğim halde, firma sahipleri ödeme yapmadığımı iddia ederek beni tehdit ediyordu. Bombayı beni korkutmak için koymuş olabilirler"' diye konuştu. 


</TEXT>
</DOC>
