<DOC>
<DOCNO> 271939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun07.html </URL>
<DATE> 2004/09/15/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD, Irak'ta önce güvenlik dedi... 
</HEADLINE>
<TEXT>

     ABD Başkanı George W. Bush yönetimi, Irak'ın savaşta hasar gören altyapısının yenilenip geliştirilmesi için ayrılan paranın yaklaşık 2 milyar dolarının, bu ülkede güvenliğin artırılması için harcanmasına karar verdi. 
     ABD Dışişleri Bakan Yardımcısı Marc Grossman, konuya ilişkin düzenlediği basın toplantısında, Washington'ın önceliklerinde meydana gelen bu değişikliğin gerekçesini, ''en temel mesele olan güvenlik sağlanmadan, istediğiniz kadar enerji santraliniz olsun, Iraklılara elektrik getiremezsiniz'' sözleriyle açıkladı. 
     Bush yönetiminin onay için Kongre'ye göndereceği bu değişiklik önergesine göre, daha önce Irak'ın elektrik, su ve kanalizasyon projeleri için kullanılması öngörülen 2 milyar dolar, ağırlıklı olarak Irak güvenlik kuvvetlerinin sayısında 80 kişilik bir artış sağlanmasında ve diğer güvenlik alanlarında harcanacak. 
     Kongre, gecen yıl sonlarında Irak'ın altyapı projeleri için 2006 sonuna kadar kullanılmak üzere 18 milyar dolar ayırmıştı. Ancak Irak'ta direnişin yaygınlaşması üzerine altyapı projelerinin büyük ölçüde aksamasıyla da bağlantılı olarak şu ana kadar bu paranın sadece 1.1 milyar doları kullanılabildi. 
     Demokrat Parti'nin 2 Kasım'da yapılacak ABD başkanlık seçimindeki adayı John Kerry'nin ulusal güvenlik danışmanı Rand Beers ise, Bush yönetiminin getirdiği bu öncelik degişikliğini, ''Irak'ta savaşın bittiğinin başkan tarafından açıklanmasından 16 ay sonra, bu ülkede güvenliğin çökmüş olduğunun açık bir itirafı'' şeklinde değerlendirdi. 
     
</TEXT>
</DOC>
