<DOC>
<DOCNO> 258190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun09.html </URL>
<DATE> 2004/07/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Saddam Amerikan keki yiyor, şiir yazıyor... 
</HEADLINE>
<TEXT>

     Irak'ın eski Devlet Başkanı Saddam Hüseyin'in cezaevinde geçirdiği günleri İngiltere'de yayınlanan The Guardian gazetesine anlatan insan haklarından sorumlu Iraklı Bakan Bahtiyar Emin, eski diktatörün günlerini bahçe işleriyle uğraşarak, okuyarak ve sevdiği yiyecekleri yiyerek geçirdiğini bildirdi. 
     Saddam'ın genellikle Kuranıkerim okuduğunu ve zaman zaman da şiirler yazdığını belirten Emin, Saddam'ın şiirlerinden birinin de can düşmanı ABD Başkanı George Bush'a ithaf edildiğini söyledi. 
     Ailesini de Saddam Hüseyin rejimi döneminde kaybeden Emin'in ''Kendimi onunla konuşmaya zorlayamıyorum ama gördüğüm kadarıyla sağlığı son derece iyi ve iyi şartlarda tutuluyor'' dediğini duyuran Guardian gazetesi, Emin'in ''Ancak tabii Saddam biraz moralsiz görünüyor'' dediğini bildirdi. 
     Saddam'ın beyaz duvarlı ve havalandırma sistemi bulunan bir hücrede tutulduğunu, hücrenin boyutlarının de 3'e 4 metre olduğunu belirten Emin, Irak'ın eski liderinin hücrede diğer mahkumlardan uzak tutulduğunu, ancak havalandırmaya çıktığında diğerleriyle konuşabildiğini anlattı. 
     Saddam'ın yüksek tansiyon sorunu dışında prostat hastalığı nedeniyle ilaç kullanmakta olduğunu belirten Bahtiyar Emin, Saddam'ın prostat hastalığı için biyopsi yaptırmayı ise reddettiğini açıkladı. 
     Yeniden kilo almaya başladığı belirtilen Saddam'ın daha önce yaklaşık 7 kilo kaybetmesine yol açan rejimi de kendi isteğiyle yaptığı belirtildi. Emin, Saddam'ın sabahları yaklaşık 1300 kalori içeren hazır kahvaltıdan yediğini, günde iki kez patates, brokoli ve et yemekleri yediğini, aralarda da Amerikalıların ünlü tek kişilik çikolatalı kekleri olan ''muffin''lerden yediğini bildirdi. 
     Her gün banyo yapabilen Saddam'ın istediği anda traş da edildiğini belirten Emin, eski diktatörün, içinde sabunu, diş macunu, saç fırçası, şampuanı ve deodorantı bulunan çantası olduğunu da söyledi. 
     Saddam'ın bulunduğu bölümün kütüphanesi olduğunu, burada da aralarında ünlü roman ve seyahatnamelerin yer aldığı 145 kitaplık koleksiyon tutulduğunu anlatan Bahtiyar Emin, Saddam'ın daha ziyade hapishanenin bahçesinde bulunan küçük bir çiçeklikle ilgilenmeyi tercih ettiğini bildirdi. Saddam Hüseyin'in buradaki çiçeklere bakmayı zevk haline getirdiğini kaydeden Emin, Saddam'ın geçmişini bilenler için bugün yaptıklarının son derece ''ironik'' bir görüntü oluşturduğunu da ifade etti. 
     
</TEXT>
</DOC>
