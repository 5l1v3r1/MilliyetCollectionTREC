<DOC>
<DOCNO> 287802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo21.html </URL>
<DATE> 2004/11/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Samsunspor'da Sakaryaspor maçı hazırlıkları... 
</HEADLINE>
<TEXT>

     Samsunspor, deplasmanda yapacağı Sakaryaspor maçı hazırlıklarına başladı. 
     Nuri Asan Tesisleri'nde teknik sorumlu Ertuğrul Sağlam gözetiminde yapılan idmana Ümit Milli Takımı kadrosunda bulunan Caner ile lige verilen bir hafta ara nedeniyle izin alarak ülkelerine giden Kais ve Ayari dışında tüm futbolcular katıldı. 
     Takım, kondisyon ağırlıklı çalışmanın ardından gruplara ayrılarak pas kontrolü çalıştı. İdman sırasında ayağı burkulan kaleci Kerem çalışmayı yarıda bırakmak zorunda kaldı. 
     
     HURMA'NIN AÇIKLAMALARI 
     Genel menajer Süleyman Hurma, idmandan önce yaptığı basın açıklamasında geçen hafta oynanan Gaziantepspor maçıyla ilgili değerlendirmelerde bulundu. 
     Maç öncesi bazı konularda endişeleri olduğunu dile getirdiğini, bu düşüncesinde de haklı çıktığını belirten Hurma, göreve geldiği günden bu yana Gaziantepspor maçlarına bir şekilde şaibe karıştırıldığını iddia ederek, şunları söyledi 
     ''Maç öncesinde de herkese Gaziantepspor ile ilgili endişe taşıdığımı söylemiştim. Maç sonunda da bu endişemin yersiz olmadığını hepimiz gördük. Göreve geldiğim günden bu zamana kadar Gaziantepspor ile oynadığımız tüm maçlarda da bu tür şaibelere maruz kaldık. Bugün 'fair play'den bahseden kişilerin bu tür durumların içinde olması düşündürücüdür. Ama şu her zaman bilinmelidir ki Samsunspor Kulübü'nün ve oyuncusunun hiç kimseye veremeyeceği hesap yoktur'' dedi. 
     
</TEXT>
</DOC>
