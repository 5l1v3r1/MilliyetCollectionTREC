<DOC>
<DOCNO> 268248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur35.html </URL>
<DATE> 2004/09/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Belediye Başkanı "Denizli 1. derecede deprem riski altındadır" 
</HEADLINE>
<TEXT>

     Denizli Belediye Başkanı Nihat Zeybekci, Denizli'nin deprem bölgesinde yer aldığını ve tarih boyunca deprem riski taşıdığını hatırlatarak, ''Bu bölgede, son 2000 yılda 5 medeniyet depremle yok oldu'' dedi. 
     Denizli Belediyesi'nde, ''Denizli'de Deprem Riski ve Önlemleri'' konulu bilgilendirme toplantısı düzenlendi. 
     Toplantıya, Pamukkale Üniversitesi PAÜ Rektörü Prof. Dr. Hasan Kazdağlı, Jeoloji Mühendisleri Odası Denizli Şube Başkanı Doç. Dr. Halil Kumsar, Japonya'nın Tokai Üniversitesi öğretim üyesi Prof. Dr. Ömer Aydan ve belediyenin teknik personeli katıldı. 
     Zeybekci, deprem konusunda bilimsel olarak söylenecek her sözün, kendi sözünün üzerinde olduğunu ifade ederek, ''Bilgi önemlidir. İnsanlar bilgi edinirler ve tedbir alırlar. Böylece avantaj elde ederler. Verilen bilginin yanlış kullanılması insanlık dramların yaşanmasına neden olabiliyor. Bu nedenle, zamanında ve doğru olarak bilgiyi kullanmalıyız. 19 dere üzerine kurulmuş bir şehirde yaşıyoruz. Yıllar öncede şehirde sel ve depremler olmuştur. Bu bilgileri doğru kullanırsak önlemimizi alırız. Çünkü bu seller, bu şehirden bir daha geçecektir'' dedi. 
     Bölgede, 2000 yılda meydana gelen depremlerde 5 medeniyetin yok olduğunu belirten Zeybekci, ''Denizli, 1. derecede deprem riski altındadır. 'Denizli'yi derhal boşaltın gibi bir şey' yanlıştır, derhal olmaz. Yani yüz binlerce insanı bir anda başka bir yere taşımak mümkün değildir. Önlem alarak insanlara depremle yaşamayı öğretmeliyiz'' diye konuştu. 
     
     ''RİSK VAR'' 
     Prof. Dr. Kazdağlı, 2002 yılında 29 bilim adamıyla kentin jeolojik yapısına yönelik proje hazırladıklarını ve kentte deprem riskinin çok fazla olduğu sonucuna ulaştıklarını söyledi. 
     Araştırmanın 9 ay sürdüğünü, sonuçlarının da daha önce açıklandığını belirten Kazdağlı, şöyle konuştu 
     ''Denizli'de deprem gündeme geldiği için yeniden açıklıyoruz. 'Depreme karşı nasıl önlem almalıyız ' sorusunun cevabını vermenin zamanı geldi. Denizli'de deprem riski var, yok demek yanlış olur. Sonuçlarını halktan saklamak yerine, önlemlerin alınması için kamuoyuna açıklama yapmıştık. Yeterli mühendislik hizmeti olmadan yapılacak binalar risk taşır. Yapılanlar ise ekonomik ömrü boyunca ya risk taşıyacak ya da yıkılacak. Hepsini birden yıkamayacağımıza göre güçlendirme yapmak gerekir.'' Prof. Dr. Aydan ise depremle yaşamayı öğrenmenin zorunlu olduğunu vurguladı. 
     ''Denizli'de deprem olacak. Şehri terk edin'' demek yerine, doğru planlama yapmak gerektiğini kaydeden Aydan, şöyle konuştu 
     ''İnşa edilen evleri yıkıp yeniden yapmak en doğru olanıdır. Bu yapılamıyorsa güçlendirme şarttır. Çok spekülatif bir konu ama söylemek gerekir. Veriler, Denizli'de 100-110 yıl arasında 6 ile 6.3 şiddetinde deprem olacağını gösteriyor. Verilerin de ne kadar sağlıklı olduğu önemlidir. Dünyada depremle ilgili veriler 100 yıl kadar yenidir. Daha önceki bilgiler, harabelerden belirlenmiştir.'' Aydan, yapılan araştırmaların sonuçlarına göre, Doğu Anadolu plakasının Batı Anadolu plakasını saat yönünün tersine ve Ege Denizi'ne doğru sıkıştırdığını, bunun sonucunda gerilim yoğunluğunun en çok yaşandığı yerler olarak Denizli ve Foça'nın dikkat çektiğini söyledi. 
     Aydan, bir gazetecinin, Denizli'de 6.3'den büyük bir depremin en son 1907'de olduğunu hatırlatarak, ''2007-2017 yılları arasında deprem beklenip beklenmediğini'' sorması üzerine, ''Verilerin sağlıklı toplanmış olması gerekir. ABD'nin bir şehrinde 20 yıl periyotlarla olacağı söylenen deprem, olması gereken tarihin üzerinden 35 yıl geçti, ama hala olmadı. Japonya'da, verilerle 1985'de beklenen deprem, hala olacak. Ne gaflette bulunalım ne de depremi unutalım'' dedi. 
     
</TEXT>
</DOC>
