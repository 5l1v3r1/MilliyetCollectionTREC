<DOC>
<DOCNO> 292990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/yazar/congar.html </URL>
<DATE> 2004/11/29/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Irak'ın ve ABD'nin 30 Ocak ikilemi 
</HEADLINE>
<TEXT>


Irak'ta diktatörlüğün yerini sandığa dayalı bir rejimin alması, işgal altında ve güvenliksiz bir ortamda yapılacak 30 Ocak seçimleriyle başlayıp bitecek bir süreç değil. Ancak seçimlerin planlanan tarihte yapılıp yapılamayacağı ve hem Irak halkı hem uluslararası topluluk gözündeki meşruiyetinin ne olacağı bu sürecin hayati bir bileşeni. Gelinen noktada, başını Sünni Arapların çektiği bir grup, seçimlerin ertelenmesinden yana 
çıkarken, Şii Araplar'ın dini ve siyasi liderleri 30 Ocak tarihinde ısrarlılar. 
ABD yönetimi ise, bir yandan seçimlerin ertelenmesini hiç mi hiç istemiyor ve hafta sonunda Irak'taki büyükelçisi John D. Negroponte'nin de yaptığı gibi, 30 Ocak tarihinde kararlı olduğunu söylüyor. 
Ama Washington, bir yandan da meşruiyetine ciddi biçimde gölge düşecek bir sandık deneyiminin, Irak'ta istikrarın sağlanmasını daha da zorlaştırmasından, ayaklanmacıların tabanını güçlendirmesinden, mezhepsel çatışmaya zemin yaratmasından çekiniyor. 
ABD'li kadrolarda sık sık çeşitli yönleriyle basına sızan, ancak boyutunun büyüklüğü her zaman kavranamayan bir Irak ikilemi ne zamandır yaşanıyor. Bu ikilemin bugünlerdeki başlığı da 30 Ocak. 
Başkan Bush, Irak'ın seçimlere hazırlandığı mesajını, ABD'deki başkanlık seçimi kampanyası boyunca sürekli kullandı. Irak'taki sürecin zorluklara rağmen doğru yönde işlediği ve işgalin kalıcı ya da başarısızlığa mahk m olmadığı tezini hep 30 Ocak planıyla birlikte öne sürdü. 
ABD'li yetkililer, Türkiye dahil Irak'la ilgilenen bütün ülkelerle ikili temaslarında da, "Seçimler ocak sonunda yapılacak" sözünden geri adım atmadılar. Felluce operasyonu, bu sözü hayata geçirebilmenin zorunlu bir bileşeni olarak gündeme geldi. 
Buna karşın, Saddam'ın devrilmesini "Her şeye rağmen çok hayırlı" sayan, ama işgalin gidişatının kamuoyuna yansıyandan da kötü olduğunu gizlemeyen bazı ABD'li kaynaklar, seçimlerin 30 Ocak'ta yapılmasını pek mantıklı bulmadıklarını aylardır söylüyorlar. Bu görüşlerini, "Seçimler yapılamaz" diye değil, "Yapılır, ama sonuçlarını halkın bir kesimine ve dünyaya kabul ettirmek mümkün olmayabilir" diye açıklıyorlar. 
Bir ABD'li yetkili, seçimlerin ertelenmesi yönündeki Sünni çıkışının arka planını şöyle anlattı 
"Saddam'ın devrilmesini olumlu bulan ve geçici yönetimle işbirliği yapan Sünni siyasetçilerin durumu çok zor. Bir yandan tabanları, ya Şii egemenliğinden çekinerek ayaklanmaya destekçi ya da korkudan sinmiş durumda. Öte yandan, bu Sünni liderler ve aileleri, ABD'ye yakın görüldükleri ölçüde sürekli ölüm tehdidi altındalar. Seçmen kayıt formlarını, karneye bağlı gıda ürünleriyle birlikte halka dağıtması gereken Sünni esnaf, yine ya ayaklanmacılara sempatisinden ya da korkusundan, bunu yapamıyor." 
Bu manzara, seçimlerin boykotundan yana olmayan Sünni oluşumları da, 30 Ocak tarihine karşı çıkmaya yöneltti.Geçen hafta içinde "en ılımlı" Sünni siyasetçilerden Adnan Paçacı'nın 
Bağdat'taki evinde toplanan 17 siyasi grubun temsilcileri, 6 aylık erteleme istediler. 
Bu talebi destekleyenler arasında, "İki yıl daha sandığa gidilmesin" diyenler de var, ve açıkçası onların yaklaşımı, Washington'da, Irak'ı kaosa mahk m edecek bir formül sayılıyor. 
Buna karşın ABD'li yetkililer, gönlü seçimden yana olup da Sünni katılımının çok düşük kalma tehlikesi nedeniyle, sandıktan çıkacak sonucun, parlamentoda nüfus üstünlüğünün de ötesinde bir Şii egemenliğine yol açmasından çekinen grupların derdini anlayabiliyorlar. 
Erteleme talebine Kürt partilerinin destek vermesi de, büyük ölçüde bu Şii çekincesinden kaynaklı. Ertelemeyi isteyenler, 2005 haziranında güvenlik durumunun iyileşeceği ve boykotçu Sünni gruplarının bir bölümünün katılıma ikna edilebileceği varsayımındalar. 

Sistani vazgeçmiyor Erteleme çağrısına, hafta sonunda, bu kez Şii lider Abdül Aziz el Hakim'in evinde toplanan 
40 kadar gruptan olumsuz cevap geldi. Ayetullah Ali el Sistani de, 30 Ocak tarihindeki ısrarını ortaya koydu. 
Bir ABD'li kaynağa göre, Paçacı başta olmak üzere bazı Sünni liderler, seçimlerin ertelenmesi için Sistani'yi ikna çabasına girdiler. Ancak bu çaba, Şii liderin kararlılığını değiştirmedi. 
Esasen seçim takviminin son hali ve anayasanın yazımının seçimler sonrasına bırakılması hep 
Sistani'nin dayattığı koşullardı. Şii lider, ABD'nin bu koşullara uyması karşılığında nüfuzunu ayaklanmacılara karşı kullandı ve Bağdat'taki geçici yönetimi destekledi. 
Şimdi sıra Sünni grupların nihai kararında. Eğer ılımlı Sünni liderler, boykotçulara katılıp sandığa gitmeme telkini yaparlarsa, 30 Ocak seçimlerinin istikrardan ziyade çalkantı getirmesi olasılığı yüksek. 

Washington'ın planı Başkan Bush, ocağın üçüncü haftasında Kongre önünde "Memlekete Sesleniş" konuşmasını yaparken, Irak'ın haftaya seçimlere gideceğini ve ülkedeki bütün etnik ve dini grupların ilk kez böyle bir yarışa girebildiklerini ilan edebilmeyi istiyor. 
Bu, ancak genel bir Sünni boykotu engellenebilirse mümkün. Washington bir yandan bunun için uğraşırken, bir yandan da, 30 Ocak öncesinde, Irak'a geçici olarak ek Amerikan askeri gönderilmesi dahil bir dizi önlem üzerinde duruyor. 
Bu arada, Irak geçici hükümetinin, işgal karşıtı Sünni halk üzerinde nüfuzlu bazı Baasçılar ile seçimler öncesi bir anlaşma sağlanması için zemin yokladığı belirtiliyor. 
ABD'li yetkililer, 30 Ocak seçimlerinin yapılamamasının, Irak'taki geçiş takvimini raydan çıkaracağı, bunun da ayaklanmayı güçlendireceği görüşündeler. Buna karşın, Sünniler'in katılmayacağı bir seçimin sonucu, bu kesim içindeki radikallerin ve Ürdünlü terörist Ebu Musab-el Zarkavi'nin elini güçlendirecek. Öte yandan, parlamentoya ezici çoğunlukla girecek Şiilerin de İslami rejim öngören bir anayasa isteyeceği tahmini yapılıyor. 
Kısacası, 30 Ocak ikilemi, sadece işgalcilerle ayaklanmacılar arasındaki mücadelenin sonucuna endeksli değil. 
Mezhepler arası ilişkilerin geleceği, yazılacak anayasanın rengi ve Irak'ın bu unsurlara bağlı olarak parçalanıp parçalanmayacağı da hep 30 Ocak ikilemini besleyen belirsizlikler. 



</TEXT>
</DOC>
