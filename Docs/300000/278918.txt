<DOC>
<DOCNO> 278918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonspo03.html </URL>
<DATE> 2004/10/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sağlam Saha ve seyirci avantajını kullanarak Fenerbahçe'yi yeneceğiz 
</HEADLINE>
<TEXT>

     Deplasmanda Ankaragücü'ne yenilerek yönetim, teknik heyet ve taraftarı hayal kırıklığına uğratan Gaziantepspor, Fenerbahçe maçına mutlak galibiyet için hazırlanıyor. 
     Gaziantepspor Teknik Direktörü Nurullah Sağlam, kötü günleri unuttuklarını, tüm dikkatlerini Fenerbahçe maçına yönelttiklerini söyledi. 
     Fenerbahçe maçının çok zorlu geçeceğini ifade eden Sağlam, ''Rakibimizin gücünü biliyoruz. Bu zorlu maçta, her iki takım da galip gelmek için mücadele edecek. Tabii ki saha ve seyirci avantajını da kullanarak, bu maçta galip gelmeyi hedefliyoruz. Son haftalarda, puan kayıplarımız var. Şu anda puan olarak hedefimizin gerisindeyiz'' dedi. 
     Sağlam, Gaziantepspor'un ligde başarılı olmasına karşın, özellikle forvet sporcuların sakatlıkları nedeniyle sıkıntılı bir dönemden geçtiğine dikkat çekerek, şöyle konuştu 
     ''Fenerbahçe'yi yenip, kötü gidişe dur demek ve yeniden istikrarlı bir çıkış yakalamak istiyoruz. Artık puan kaybetmek istemiyoruz. Sakat olan Hasan Özer, Jaziri ve Lazarov'un da takımdaki yerlerini almaları ile birlikte rahatlayacağız. Fenerbahçe maçı öncesinde cezalı olan Mehmet Polat dışında eksiğimiz yok. 
     Sakat olan forvet futbolcularımız iyileşti, ancak bu konuda biraz zamana ihtiyaç var. Halen ülkesinde bulunan ve sakatlığı düzelen Lazarov da büyük ihtimalle Fenerbahçe maçında forma giyecek.'' 
     
</TEXT>
</DOC>
