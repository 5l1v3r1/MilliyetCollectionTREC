<DOC>
<DOCNO> 299601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur13.html </URL>
<DATE> 2004/12/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yurttan kış haberleri... Batıyı fırtına ve sel vurdu, doğu buz tuttu 
</HEADLINE>
<TEXT>

     Kış mevsimi batı bölgelerimizde yağmur, doğu bölgeleremizde ise kar yağışlı geçerken, soğuk hava ve fırtına hayatı olumsuz yönde etkiliyor. 
     Konyaaltı Sahili taşlarla doldu 
     ANTALYA'da, sabaha karşı şiddetini artıran sağanak yağış ve fırtına, yaşamı felç etti. Konyaaltı Sahili'nde boyu 5 metreyi bulan dalgaların getirdiği taşlar, kullanılmayan karayolunu savaş alanına çevirdi. Kemer'de elektrik trafosu, devrilen ağacın altında kaldı. Kale'de ise beton elektrik direği evin hemen önüne yıkılarak korku yarattı. 
     Orta Akdeniz üzerinden gelen etkili yağış ve saatteki hızı zaman zaman 90 kilometreyi bulan fırtına nedeniyle hafta sonunda yaşam felç oldu. önceki gün, sağanak yağış ve kuvvetli rüzgar nedeniyle dershaneler ve kurslar tatil edilirken, Antalyalılar hafta sonunu evlerinde geçirdi. Gece boyunca esen lodos, sahildeki palmiye ağaçlarının dallarını kopardı. Sabaha karşı ise saatteki hızı 90 kilometreyi bulan fırtına nedeniyle dünyaca ünlü Konyaaltı Sahili'nde boyu 5 metreyi aşan dalgalar çıktı. Dev dalgaların oluşturduğu köpükler, sahildeki işyeri ve araçların üzerini kapladı. Dalgaların kıyıya vurduğu taşlar ise kullanılmayan karayoluna savruldu. Hava sıcaklığının 12 derece olduğu Antalya'da eski Kemer Karayolu tamamen denizdeki dalgaların getirdiği taş, tahta ve odunlarla kaplandı. Bazı vatandaşlar, sabahın erken saatlerinde sahile gelerek yakacak olarak kullanmak amacıyla odunları topladı. Çakırlar- Hurma arasındaki bağlantı köprüsü ise fırtına nedeniyle hasar gördüğü için bir süre ulaşıma kapalı kaldı. İtfaiye ve belediye ekiplerinin çalışmasıyla, zarar gören köprü kısa sürede onarılıp ulaşıma açıldı. Diğer yandan aynı güzergahta bulunan ve çukurda kalan yolun bazı bölümleri sulara gömüldü. Bu yol da trafiğe kapatılırken, ulaşım tali yoldan sağlanmaya başlandı. Hüsnü Karakaş Mahallesi'nde fırtına nedeniyle kopan elektrik telleri, yola savruldu. 
     Fırtına uyarısının erken yapılması nedeniyle önlem alan balıkçılar, teknelerini karaya çıkardıkları için maddi hasara uğramadı. "Bu kez tedbirli davrandık'' diyen balıkçılar, parçalanan veya kaybolan tekne olmadığını söyledi. 
     Kemer İlçesi'nde ise Deniz Caddesi'ndeki palmiye ağacı, fırtına nedeniyle elektrik trafosunun üzerine devrildi. Ağacın altında kalan trafo nedeniyle ilçede elektrik kesintisi yaşanıyor. 
     Kale İlçesi'nde de yağmur sularının toprak zeminini kaydırması nedeniyle bir elektrik direği Mustafa Oğuz'a ait evin hemen önüne yıkıldı. Olayda şans eseri can kaybı meydana gelmedi. 
     Soğuk ve yağışlı havanın bugünden itibaren bölgeyi terk edeceği ve hava şartlarının normale döneceğini kaydeden meteoroloji yetkilileri ise Antalya'da metrekareye son 24 saatte 58 kilogram yağış düştüğü açıklandı. 
     Bodrum'da lodosun ardından sel 
     MUĞLA'nın Bodrum İlçesi'ni, lodostan sonra yağmur vurdu. 10 dakikalık sağanak yağış, özellikle Yalı Beldesi'nde etkili olurken, kenti göle çevirdi. 8 marangoz kaldıkları apart otelin odasına boğulma tehlikesi yaşadı. Sel, beldede yaklaşık 1 trilyon liralık hasara yol açtı. 
     Cumartesi gecesi başlayıp, pazar akşamına kadar süren lodos, ilçede etkili olurken, geceyarısından sonra sağanak yağış bastırdı. Saat 01.00 sıralarında başlayan yağış özellikle Yalı Beldesi'ndeki Yalı Caddesi'nde etkili oldu. Çiftlik Dağı'ndan gelen sel suları, ağaçları kökünden söktü, 14 market, eczane, emlak ofisi, restoran, lokanta ve barla World Of Wonders Tatil Köyü'ne doldu. 8 ev de sular altında kaldı. Restoranların buzdolapları, masa ve sandalyeleri, sel sularına kapıldı. Bir marangoz atölyesinde çalışan 8 işçi, kaldıkları apart otelin odasına dolan sel suları nedeniyle boğulma tehlikesi yaşadı. Odada 1.5 metre yükselen sel suları içinde kalan ve dışarıya çıkamayan işçileri arkadaşları kurtardı. Yağışların etkisiyle araçlar da sulara gömüldü. 
     Bölgede elektrik ve telefon arızaları yüzünden bir süre enerji verilemedi, haberleşme sağlanamadı. Zabıta ekipleri ev ev dolaşarak vatandaşları uyardı. 10 dakikası şiddetli olmak üzere yarım saat devam eden yağış hayatı felç etti. 
     
     Tatil köyünü su bastı 

     Kurtarma çalışmalarına 4 arazöz, 2 itfaiye aracı, 3 iş makinası, 30 belediye işçisi, 70'in üzerinde vatandaş katıldı. Yalı Belediye Başkanı ANAP'lı İsmail Altındağ'ın yönettiği kurtarma çalışmalara AKP Belde Başkanı Ahmet Likoğlu ve yöneticiler de eşlik etti. 5 yıldızlı World Of Wonders Tatil Köyü'nün 1'inci katındaki tüm odaları ve koridorları su bastı. Belediye işçileri, suların boşaltılması için büyük çaba harcadı. 
     Yağış sürerken, Yalı Caddesi'ndeki sel sularının boşaltılması için belediye işçileri iş makinalarıyla denize 100 metre uzunluğunda kanal açarak felaketin büyümesini önledi. 
     KKTC'de kötü hava koşulları deniz seferlerini vurdu 
     KIBRIS'taki kötü hava koşulları ve denizlerdeki fırtına deniz ulaşımını olumsuz yönde etkiliyor. Cumartesi öğle saatlerinden itibaren Gazimağusa ve Girne limanlarından Türkiye'ye karşılıklı deniz seferleri kötü hava koşulları nedeni ile yapılamıyor. 
     KKTC Limanlar Dairesi Müdürü Enver Yetkili yaptığı açıklamada, cumartesi sabahı Girne Limanı'ndan iki deniz otobüsüyle Gazimağusa Limanı'ndan iki yük gemisinin sefer yaptığını, öğleden sonra çıkan ve devam eden fırtına nedeniyle pazar günü ve bugün KKTC limanlarından sefer yapılamadığını söyledi. Olumsuz hava koşullarının hem deniz otobüslerini hem de yük gemilerini etkilediğini söyleyen Yetkili, cumartesi öğle saatlerinden bu yana geliş-gidiş seferlerinin iptal olduğunu belirtti. 
     Göller ve şelaleler buz tuttu 
     
     Uzungöl 

     TRABZON'un Çaykara İlçesi'ne bağlı dünyaca ünlü turizm cenneti Uzungöl Beldesi'ndeki göl, aşırı soğuklar nedeniyle buz tuttu. 
     Yaz aylarında göz kamaştıran güzelliği beyaza bürünen beldede zaman zaman ulaşım sıkıntısı yaşanması, yerli ve yabancı turist sayısında büyük düşüşe neden oldu. Yaz aylarında her yıl ortalama 50-60 bin yerli ve yabancı turistin ziyaret ettiği beldeye, son 1 ay içinde parmakla sayılacak kadar az turist geldiği belirtildi. Belde esnafı ve turistik işletme sahipleri, sıcak havalar ve buna bağlı olarak turistlerin yolunu gözlemeye başladı. Doğu Karadeniz Bölgesi'nin en önemli turizm mekanlarından olan Uzungöl'de büyük bir sessizlik yaşanıyor. 
     
     Muradiye Şelalesi 

     DOĞU Anodulu Bölgesi'ni etkisi altına alan Sibirya soğukları nedeniyle, Van'ın Muradiye İlçesi'ndeki şelale de dondu. Bölgeyi gezen yerli ve yabancı turistlerin büyük ilgisini çeken Muradiye Şelalesi, Pamukkale'yi andıran bembeyaz görüntüsüyle ayrı bir güzelliğe büründü. 
     Hava sıcaklığının sıfırın altında 18 dereceye kadar düştüğü Van'da, kente 100 kilometre uzaklıkta bulunan Muradiye Şelalesi de dondu. Akan suyun buz tutmasıyla oluşan sarkıtlar, güzel bir görünüm oluşturdu. Her yıl yerli ve yabancı yüzlerce turistin gezdiği Muradiye Şelalesi, bu haliyle de ilgi gördü. Soğuğa aldırmadan, beyazaa bürünmüş şelaleyi görmek için gelenler, "Şelale, donmuş haliyle bir başka güzel. Bembeyaz haliyle adeta bir gelini andırıyor'' dedi. 
     
     Süs havuzları 

     DİYARBAKIR'da geceleri hava sıcaklığının sıfırın altında 5 dereceye düşmesi, süs havuzlarının donmasına neden oldu. Havuzların üstü buz tutarken, çocukların üzerine çıkmaması için uyarı yapıldı. 
     Kentte hava sıcaklığının özellikle geceleri sıfırın altına düşmesi üzerine don olayları görülmeye başlandı. Kentin değişik semtlerindeki süs havuzlarının içinde bulunan sular buz tuttu. Havuzların üzerini buz tabakası oluştururken, çocukların buzların üzerine çıkmaması istendi. 
     
     Donan göl, çocukların oyun alanı oldu 

     DOĞU bölgemizde kutup soğukları neredeyse yaşamı dondurdu. Ardahan'da donan Çıldır Gölü'nde balıkçılar eskimo usulü balık avlarken, göl yüzeyi de çocukların oyun alanı oldu. 
     Gölde kızaklarıyla kayan çocuklara bazen büyükler de katılıyor. Kimi zaman da buz üzerinde futbol maçı yapılıyor. Donan Çıldır Gölü üzerinde kızakla kaymanın keyfini çıkaran çocuklar, "Altında balıkların dolaştığı buzların üzerinde kaymaktan büyük keyif alıyoruz'' dedi. 
     
     Giresun'da kuğu balesi 

     HAVA sıcaklıklarının düşmesiyle güneye doğru yönelen kuğular, Giresun'da konakladı. Giresun'un Çıtlakkale mevkiine dün öğle saatlerinde inen 9 kuğu, çevre sakinlerinin ilgi odağı oldu. Geçen yıl da aynı dönemde gelen kuğular, ürkek olduğu kadar sevimli hareketleriyle dikkat çekti. 
     
</TEXT>
</DOC>
