<DOC>
<DOCNO> 270263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/siyaset/siy10.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Ertuğrul Günay'a ihraç yok 
</HEADLINE>
<TEXT>


EZELHAN ÜSTÜNKAYA Ankara 


CHP Genel Başkanı Deniz Baykal, Ahmet Güryüz Ketenci, Hasan Aydın ve Mehmet Tomanbay'ın Yüksek Disiplin Kurulu YDK kararıyla ihracının ardından başlayan "tasfiye" sürecinde, Ertuğrul Günay sürpriziyle karşılaştı. Genel merkezin isteğiyle harekete geçen Ankara İl Başkanlığı'nın "seçimlerde DSP lehine çalıştığı" gerekçesiyle disipline sevk ettiği eski Genel Sekreter Günay hakkındaki ihraç talebi, İl Disiplin Kurulu'nda reddedildi. İl Başkanlığı karara itiraz için YDK'ya gitmeye hazırlanıyor. Son sözü YDK söyleyecek. Ertuğrul Günay, "YDK aleyhime de karar verse, itiraz etmeyeceğim. Günlük politik tartışmaların dışında duracağımı söyledim" dedi. CHP'de, milletvekillerinin başlattığı "İktidara Yürüyüş Hareketi" ile eski il başkanı ve yöneticilerin oluşturduğu "Anadolu Hareketi" de bütünleşme kararı aldı. Yapılan ortak açıklamada, "CHP'yi iktidara taşımak amacıyla, tek bir yürek ve tek bir yumruk halinde, demokratik güçlerini birleştirme kararı aldıkları" belirtildi. 



</TEXT>
</DOC>
