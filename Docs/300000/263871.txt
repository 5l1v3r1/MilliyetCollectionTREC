<DOC>
<DOCNO> 263871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur06.html </URL>
<DATE> 2004/08/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kafasına kaya parçası düşen Fransız dağcı kadın kurtarıldı 
</HEADLINE>
<TEXT>

     Niğde'nin Çamardı İlçesi'nde bulunan Demirkazık Dağı'na tırmanırken kafasına kaya düşmesi sonucu yaralanan Fransız kadın dağcı, kurtarıldı. 
     AA muhabirinin aldığı bilgiye göre, Fransız Christophe Bousquet, Guspard Michelin, Fanny Heraud, Nathalie Kappel, Ediih Marquer, Florance Desnoues ve Frederique Sermot ile 2 Türk rehber, Demirkazık Dağı'na tırmanmak için dün sabah saatlerinde 3 bin metre yükseklikteki Dipsizgöl mevkiine hareket ettiler. 
     Öğle saatlerinde bölgeye ulaşan ekipte bulunan Florence Desnoues 29 , dağa tırmandığı sırada başına kaya parçası düşmesi sonucu yüzünden yaralandı. 
     Türk rehberlerin cep telefonu ile olayı jandarmaya bildirerek yardım istemesi üzerine, Jandarma Özel Asayiş Arama Kurtarma Ekibi ile aralarında bir doktor ve Niğde Doğa Sporları Derneği'nden bir dağcının da bulunduğu 10 kişilik ekip, helikopterle olay yerinin yakınına bırakıldı. 
     Yaralı dağcıyı kurtararak bulunduğu bölgede ilk müdahaleyi yapan ekibi almak için olay yerine giden askeri helikopter, görüş mesafesi iyi olmadığı için iniş yapamadı. 
     Geceyi kurtarma ekipleriyle birlikte dağda geçiren yaralı dağcı, sabah saatlerinde helikopterle bulunduğu bölgeden alınarak Erciyes Üniversitesi Tıp Fakültesi Hastanesi'ne getirildi. Burada tedavi edilen Desnoues'un yüzüne dikiş atıldığı, daha sonra taburcu olduğu bildirildi. 
     Christophe Bousquet, Guspard Michelin, Fanny Heraud, Nathalie Kappel, Ediih Marquer ve Frederique Sermot ise yaya olarak 2 bin metredeki Arpalık mevkiine indirildi. Dağcılar buradan da jandarmaya ait araçlarla dağ evine getirildi. 
     Bu arada, tırmanışın yetkililere bildirilmediği belirtildi. 

     
</TEXT>
</DOC>
