<DOC>
<DOCNO> 261537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun15.html </URL>
<DATE> 2004/08/08/ </DATE>
<TIME> 18.02 </TIME>
<AUTHOR>  </AUTHOR>
<HEADLINE>
İtalya'da "Tembeller Toplandı"... 
</HEADLINE>
<TEXT>

     Tembeller bugün İtalya'nın kuzeyindeki Vale d'Aosta'da buluştu. 
     Rosa tepesinin eteklerinde, göl kıyısında tembelleri biraraya getiren toplantının, Avrupa'da bir ilk olduğu belirtildi. 
     Yaklaşık 2000 kişinin katıldığı gösteride, bu akşam tembellik performansını yükseltici alıştırmalara da yer verileceği kaydedildi. 
     İtalyan komedi sanatçısı Gianni Fantoni, tembeller toplantısını açarken yaptığı konuşmada, ''Buna aslında toplantı demek doğru olmaz. Zira tembeller toplanamazlar. Zira toplanabilmeleri mümkün olmadığı gibi bu türden bir arzuları da yoktur. Acelesi olmadan, gelen gelecektir'' dedi. 
     Açılış sonrasında, ''Çağımızda aylaklık ve tembellik hakkı'' başlığıyla yapılan ilk toplantıda, tembelliğin 10 altın kuralı şu şekilde özetlendi 
     ''1- Hadi hadi, hiç de çalışman gerekmiyor. 
     2- Elleme, ilk adımı başkaları atsın. 
     3- Çabaya gereksinim duyacak olanlar başkalarıdır, bunu aklından çıkarma. 
     4- Yarının işini mutlaka yarından sonraya bırak. 
     5- Yapılması gereken bir iş varsa ona soyunacak gönüllü sen olmamalısın. 
     6- Fazla mesai olsa olsa sporla ilgili bir kavramdır. 
     7- Çalışmak, başkaları için yararlı bir etkinliktir. 
     8- Hiçbir şey. 
     9- Hiçbir şey. 
     10- Hiçbir şey Bu son üçünü düşünmek bile müthiş bir çaba .'' 
     Göl kıyısındaki şezlonglara uzanan tembellerin, akşam saatlerinde performanslarını artırıcı alıştırmalara ağırlık verecekleri belirtildi. 
     Toplantıda, tembelliğin tarihsel süreç içerisindeki serüvenini anlatan bir özel sergiye de yer verildi. 
     
</TEXT>
</DOC>
