<DOC>
<DOCNO> 252106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun18.html </URL>
<DATE> 2004/07/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AB dönem başkanlığı Hollanda'da... 
</HEADLINE>
<TEXT>

     Avrupa Birliği dönem başkanlığı, bugünden itibaren altı ay süreyle Hollanda'ya geçti. Bu gelişmeyi İngiltere'de yayınlanan Financial Times, Türkiye için büyük avantaj diye değerlendirirken, Fransız Le Figaro "Balkenende Ankara ile müzakere yolunu açtı" diye yazdı. 
     Başkanlık görevini İrlanda'dan devralan Hollanda'nın önümüzdeki altı aylık dönemde yürüteceği çalışmalar içinde en önemli konulardan birini, Türkiye dosyası oluşturuyor. 
     Türkiye ile ilgili karar bu dönemde yürütülecek çalışmalar sonucunda, Aralık ayında yapılacak liderler zirvesinde belirlenecek. 
     Hollanda, gerek dönem başkanlığına ilişkin çalışmalarını tanıtması sırasında, gerekse Başbakan Recep Tayyip Erdoğan'ın geçen ay bu ülkeye yaptığı ziyaret sırasında, ısrarla Türkiye için müzakere kararı verilmesinde tek ölçünün Kopenhag Kriterleri olacağını dile getirdi ve kesinlikle Aralık ayındaki liderler zirvesinde yeni koşulların gündeme alınmayacağını vurguladı. 
     
</TEXT>
</DOC>
