<DOC>
<DOCNO> 276171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun32.html </URL>
<DATE> 2004/09/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Beslan katliamında son bilanço 331 ölü 
</HEADLINE>
<TEXT>

     Kuzey Osetya'nın Beslan kasabasında teröristlerin bir okuldaki veli, öğrenci ve öğretmenleri rehin aldığı terörist saldırıda ölenlerin sayısının 331'e yükseldiği bildirildi. 
     Rusya Acil Durumlar Bakanlığı'ndan yapılan açıklamada, kanlı rehin alma eyleminde hayatını kaybeden rehinelerin sayısının, 172'si çocuk olmak üzere 331'e yükseldiği kaydedildi. 
     Hayatını kaybedenlerden 76'sının kimlik tespiti henüz yapılamazken, 157'si çocuk 240 yaralının tedavisi de çeşitli hastanelerde sürüyor. 
     Rus yetkililer, daha önce ölü sayısını 322 olarak açıklamıştı. 
     Beslan'daki bir okulu ilk öğretim gününde basan bir grup terörist, 1200 kişiyi 3 gün boyunca rehin tutmuştu. 
     Görgü tanıkları, teröristlerin binaya yerleştirdiği bir bombanın patlaması üzerine paniğe kapılan çocukların kaçmaya çalıştığını, teröristlerin de bunun üzerine kaçmaya çalışan kişilerin üzerine ateş açmaya başladığını söylemişlerdi. İçeriden bomba ve silah seslerinin duyulması üzerine öğrencilerin dışarıda bekleyen aileleri ellerindeki silahlarla ateş açarak binaya girmeye çalışınca güvenlik güçleri müdahele etmek zorunda kalmıştı. 
     Terörist eylemi Çeçen ayrılıkçı Şamil Basayev üstlenmişti. 
     
</TEXT>
</DOC>
