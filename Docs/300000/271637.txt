<DOC>
<DOCNO> 271637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun26.html </URL>
<DATE> 2004/09/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Papadopulos, referandumdan önce Türk siyasetçilerle görüşmüş 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, Rum yönetimi lideri Tasos Papadopulos'un, Annan planının halka sunulduğu 24 Nisan referandumu öncesi ve sonrasında KKTC'den bazı siyasi yetkililerle gizli şekilde bir araya geldiğini açıkladı. 
     Rum basınında çıkan haberlere göre, görüşmeler, Papadopulos'un evinde gayri resmi bir şekilde yapıldı ve yemekli toplantılara Rum Meclis Başkanı ve AKEL Genel Sekreteri Dimitris Hristofyas da katıldı. 
     Haberlerde Papadopulos'un, referandum öncesinde KKTC Dışişleri Bakanı ve Başbakan Yardımcısı Serdar Denktaş ve Başbakan Mehmet Ali Talat'ın temsilcisi olarak Bayındırlık ve Ulaştırma Bakanı Ömer Kalyoncu ile referandumlardan sonra ise başka Kıbrıslı Türklerle görüştüğü belirtildi. 
     Rum sözcü Hrisostomidis, bu konuda Kıbrıs Türk ve Rum basınında çıkan haberleri doğrulayarak, Papadopulos'un basından uzakta, referandum öncesi ve sonrasında Kıbrıslı Türk siyasilerle görüştüğünü söyledi. 
     Hrisostomidis, ''bu temasların, Kıbrıs sorununa çözüm bulmayı ve özellikle Annan planının referanduma götürülmesinin ve planda yer alacak yasaların hazır olup olmadığını tartışmayı hedeflediğini'' belirtti. 
     Hrisostomidis, referandum öncesinde Papadopulos'un, KKTC Dışişleri Bakanı ve Başbakan Yardımcısı Serdar Denktaş ve Başbakan Mehmet Ali Talat'ın temsilcisi sıfatıyla Bayındırlık ve Ulaştırma Bakanı Ömer Kalyoncu ile ayrı ayrı görüştüğünü açıkladı. 
     ''Görüşmeler referandum öncesi ve sonrasında oldu'' diyen Hrisostomidis, ''Referandumdan sonra temaslar aynı kişilerle mi oldu'' sorusuna ise, ''Muhtelif kişilerle, Sayın Talat ve Serdar Denktaş'ın temsilcileriyle'' karşılığını verdi. 
     Rum sözcü Kipros Hrisostomidis, şunları söyledi 
     ''Cumhurbaşkanı Papadopulos, Kıbrıs halkının önüne bütünlüklü bir plan konulması için ilgileniyordu. Görüşmeler de Kıbrıs sorununa bir çözüm bulunması ve çözüm koşullarının güvence altına alınmasını öngörüyordu. Lüzern toplantısı ve sonrasında basına açıklanmayan görüşmeler oldu. Görüşmelerle ilgili detay vermem ise söz konusu değil.'' 
     
     HEDEF REFERANDUMLARIN ERTELENMESİ 
     Fileleftheros gazetesi, konuyla ilgili haberinde, ''Tasos'un, referandumların ertelenmesi için Kıbrıs Türkleriyle gizli yemekleri'' ifadesini kullandı ve Papadopulos'un 24 Nisan referandumları öncesi ve sonrasında Kıbrıslı Türk siyasileriyle basından sıkı şekilde gizli tutulan temaslarda bulunduğunu yazdı. 
     Gazete, Papadopulos'un referandum öncesinde Dışişleri Bakanı ve Başbakan Yardımcısı Serdar Denktaş ve Başbakan Mehmet Ali Talat'ın temsilcileriyle, referandumlardan sonra ise başka Kıbrıslı Türklerle görüştüğünü, tüm görüşmelerin ise Papadopulos'un evinde gayri resmi özel yemekler şeklinde yapıldığını duyurdu. 
     Gazeteye göre, görüşmelerin hedefi, referandumların ertelenmesi ve Annan planının tamamlanması ve iyileştirilmesi için müzakerelere devam edilmesiydi. 
     Politis gazetesi de, ''Gizli görüşmelerle ilgili Tasos'tan itiraf'' başlığını kullandığı haberinde, referandumdan 4 ay sonra ve basıda çıkan birçok haberin ardından Papadopulos'un, sözcüsü aracılığıyla gizli görüşmeleri yaptığını itiraf ettiğine işaret ederek, ''Bu geç kalmış itiraf, ciddi etik konusu ve bir dizi soru işaretleri gündeme getiriyor'' yorumunda bulundu. 
     Politis'e göre, Papadopulos'un evindeki gizli toplantılarda AKEL Genel Sekreteri ve Meclis Başkanı Dimitris Hristofyas da hazır bulundu. Haberde, bu toplantıların paralelinde, Papadopulos'un diplomatik büro müdürü Tasos Conis'in KKTC Cumhurbaşkanlığı Müsteşarı Ergün Olgun'la temaslarda bulunduğu belirtildi. 
     
</TEXT>
</DOC>
