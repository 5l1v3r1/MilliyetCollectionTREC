<DOC>
<DOCNO> 263163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo06.html </URL>
<DATE> 2004/08/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Daum ilk 11'i belirlemekte zorlanıyor... 
</HEADLINE>
<TEXT>

     Daum, Samsunspor maçının onbirini belirlemekte zorlanıyor. Fabiano, Tuncay ve Ü.Özat’tan biri kenarda oturacak. Şimdilik Sambacı kulübeye yakın 
     
     Bugün karar verecek 

     Sezonun ilk sınavında Çaykur Rizespor ile deplasmanda 2-2 berabere kalan Fenerbahçe, Samsunspor maçına geniş kadrosuna karşın sancılı hazırlanıyor. Henüz arzu edilen form grafiğine ulaşamayan Tuncay Şanlı, yine kadroda yer alacak. Ancak sol kanat sorun olmaya devam ediyor. Büyük uğraşlarla transfer edilen Fabiano, teknik direktör Daum’un taktik antrenmanlarında önce formasını kaybetti, sonra yeniden aldı. Alman hoca, bir ara bu oyuncuyu orta alana da çekmeyi düşündü. Ancak son kararını bugüne sakladı. 
     
     Tam isabet istiyor 

     Samsunspor karşısında kimleri oynatacağına henüz karar veremeyen tecrübeli futbol adamı, kadro seçimi nedeniyle çok eleştirildiği için bu kez otoritelerden tam isabet’ olarak değerlendirilecek bir onbir oluşturmaya çalışıyor. Sambacı Alex, Marco Aurelio ve Serhat Akın’ı kesinlikle oynatmak isteyen Daum, Tuncay Şanlı, Fabiano ve Ümit Özat’tan ikisini tercih edecek. Şu anda görünen manzara, Brezilyalı’nın diğer iki arkadaşına göre dezavantajlı olduğu. Ancak son gün ne olur, bilinmez 
     
</TEXT>
</DOC>
