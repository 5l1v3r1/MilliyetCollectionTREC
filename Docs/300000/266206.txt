<DOC>
<DOCNO> 266206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/asik.html </URL>
<DATE> 2004/08/25/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Pala'lı mesaj... 
</HEADLINE>
<TEXT>


Sinop Cezaevi'ni gezen turistlere "Pala" lakaplı rehberin verdiği işkenceyi öven bilgileri aktarmıştık. Dün de e - mail ile Pala'nın akrabası olduğunu bildiren bir şahıstan aşağıdaki destek mesajı geldi imza bizde saklı ... İbretle okuyalım 
"İşler cezaevlerinde duygusal yürümez, oraya adam şeker çaldığı için gelmez, öyle bile olsa içeride rahat durmaz. Biz ne yaparız, onun rahat durmasını sağlarız çünkü biz orada devleti temsil ederiz. Kendini devletten üstün sanan kişiler olur ona devletin gücünü gösteririz. Dayak işkence cezaevlerinin gerçeklerindendir. Zaten rahat duran adam bunlara uğramaz. 
Gelelim Pala'ya, Pala orada çalışan sıradan biri değildir. O başgardiyandır infaz işlerini işkenceleri yapan bir emir kuludur. Orada kimseye kendi kafasına göre iş yaptırılmaz. 
Anlattıkları orada tamamen gerçeği yansıtan geçmişin izleridir. Oranın sorumluluğu şu an ona aittir, valiliğin izniyle iş yapmaktadır. Pala'nın oradan gitmesi gibi bir sorun asla yoktur ama valiliğe gelen anlattığı şiddet konusundaki eleştirilerden dolayı bahsedeceği 3 şeyden yalnız 1'ini söylemesi için ricada bulunulmuştur. 
Pala'nın bu anlattıkları Metin Akpınar, Ferhan Şensoy tarafından film karelerine aktarılmış ve ekimde vizyona girecek bir film çekilmiştir. 
Yaşayan bir tarihi yok etmek midir Türk milletinin amacı yoksa ondan hesap sormak mıdır geçmişi için yoksa onu korumak mıdır her şeye rağmen..." 

Hükümet, "Çakıcı dosyası" konusunda devreye girmemeyi kararlaştırmış. 
Erkekliğin onda dokuzu kaçmak, onda biri hiç ortada görünmemektir. 
Haldun Ertem 

Hazine darbesi Trabzon Beşikdüzü'nden Hasan Uslu ve yakınları 1999 yılında 7 milyar liralık Hazine bonosu alıyor. Bononun vergisiz olduğu söyleniyor kendilerine. Aradan beş yıl geçiyor, Maliye'den bir tebligat geliyor... Beyanname vermedikleri için şu cezası bu cezası diye tam 30 milyar lira ceza isteniyor kendilerinden... Maliye 5 yıl sessizce bekliyor, 5 yıl sonra aniden darbeyi vuruyor. Hasan Uslu ve ailesi şimdi şaşkın... 
Bir çare bekliyorlar umutsuz şekilde Beşikdüzü'nde... 

Sınıfta kalmanın olmadığı eğitim sisteminde, çocuklarımız okulda değil ama yaşamda sınıfta kalıyor 
Akif Kökçe 

Erken seçim var mı Bu iktidar erken seçime gider mi Bağımsız milletvekili Emin Şirin'e göre 
- Evet mutlaka gidecektir... 
- Sebep 
- Tayyip Erdoğan 2007 yılında cumhurbaşkanlığına adaylığını koyacaktır. Ancak bu Meclis'teki AKP Grubu'nun Tayyip Erdoğan'ı cumhurbaşkanlığına seçeceği garanti değildir. Bu Meclis'te Bülent Arınç da güçlüdür. Tayyip Erdoğan önümüzdeki yıl veya 2006'da erken seçime giderek tamamen kendine bağlı bir Meclis oluşturacaktır... 

AB, İlerleme Raporu'na iki yeni madde ekliyormuş 
Kadın erkek eşitliği ve köye dönüşte ilerleme sağlanması. İkisi de zor... Birincisi kadın erkek eşitliği için kadınların da erkekleri dövmesi lazım... İkincisi AB üyeliğini Avrupa'da iş bulmak için dört gözle bekleyen vatandaş neden köyüne dönsün... 

"Çirkin bir yorum" Bir tarafta Başbakan Erdoğan'la Adalet Bakanı Çiçek'in ne kadar samimi oldukları takdirinize kalmış "Yargıyı yıpratmayalım" sözleri... Diğer tarafta AKP Genel Başkan Yardımcısı Dengir Mir Mehmet Fırat'ın Yargıtay Başkanı Özkaya'ya dolaylı yoldan "intihar etmesini" tavsiye eden açıklaması... 
Acaba hangisi AKP'nin gerçek görüşü Bu soruya yanıt olur mu bilemeyiz ama biz yine de küçük bir hatırlatma yapalım. Eraslan Özkaya, 2003 - 2004 adli yılı açış konuşmasında, sıra laikliğe gelince karşısında oturan Recep Tayyip Erdoğan'ın gözlerinin içine baka baka şunları söylüyor. 
"Laiklik kimilerinin söylediği gibi devlet otoritesini dışlayacak, başkalarının din ve vicdan özgürlüğünü tehlikeye düşürecek kadar sınırsız özgürlük tanıyan bir ilke de değildir. Din ve vicdan özgürlüğü ... kişi ile Tanrı arasındaki boyutundan çıkarılarak başkalarının ibadet ve inancına zarar verdiği, diğer bir anlatımla kamu alanına taşırıldığı anda, tüm hak ve özgürlüklerde olduğu gibi devletin müdahalesi ve onu başkalarının din ve ibadet özgürlüğüne zarar vermeyecek sınırlar içine çekmesi gerekir. Laik düzende devlet tarafsız ve herkese eşit uzaklıktadır. Ancak sınır ihlallerine dur demek vazifesinin gereğidir. ... Sınırsız din ve vicdan özgürlüğü adına devleti devre dışı bırakmak isteyenlerin amacı önce anarşi, sonra da teokratik devlet düzeninden başka bir şey olamaz. Devletin, dokunulamaz özgürlük bahanesiyle bir kesimin din ve vicdan özgürlüğünün yok sayılmasına, zedelenmesine seyirci kalması varoluş nedenine ters düşer. Ne pahasına olursa olsun, sınırsız din ve vicdan özgürlüğü isteyenlerle İslami devlet kurma heveslilerinin aynı amaçta birleştikleri kuşkusuzdur." 
Gazeteciler törenin ardından Tayyip Erdoğan'a Özkaya'nın konuşmasını nasıl bulduğunu soruyorlar, aldıkları yanıt 
- Çok çirkin bir yorum... 



</TEXT>
</DOC>
