<DOC>
<DOCNO> 263521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/spo04.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Thijs, sonunda formayı kaptı 
</HEADLINE>
<TEXT>


Belçikalı oyuncunun form grafiğinin giderek yükselmesi teknik heyetin yüzünü güldürdü. Ziya Doğan, Thijs'e Akçaabat Sebatspor önünde ilk onbirde şans verecek 


Güven tazeledi 
TRABZONSPOR'DA Belçika'nın Genk kulübünden büyük umutlarla transfer edilen fakat hazırlık döneminde verimsiz gözüken Bernt Thijs'in Kayserispor ve Dinamo Kiev maçlarında kısa süre oynamasına rağmen ortaya koyduğu performans sevinç yarattı. Teknik Direktör Ziya Doğan'ın bugün oynanacak Akçaabat Sebatspor maçında tecrübeli oyuncuya ilk onbirde şans vereceği belirtildi. 

Yattara yok 
BORDO - Mavili yöneticiler, Thijs'in iyi bir futbolcu olduğunu, yavaş yavaş kendini göstermeye başladığını söylediler. Trabzonspor'da sakatlıkları süren Tolga Seyhan, Erdinç, Volkan, Selim ile riske edilmek istenmeyen Yattara'nın forma giymeyeceği belirtildi. Yattara'nın yokluğunda Mehmet Yılmaz'ın Fatih Tekke ile birlikte forvette görev alması bekleniyor. 

Kriz rafa kalktı 

TEKNİK Direktör Ziya Doğan'ın Kayseri maçına giderken havaalanında medyaya yaptığı açıklamalardan sonra yaşanan gerginlik, başarılı sonuçların ardından rafa kalktı. Tecrübeli hocanın önceki gün yaptığı basın toplantısında Başkan Atay Aktuğ'a yönelik olumlu mesajları ortamın yumuşamasında etkili oldu. Doğan'ın yöneticilerle yaptığı görüşmeden sonra aradaki ihtilafın sona erdiği öğrenildi. 


</TEXT>
</DOC>
