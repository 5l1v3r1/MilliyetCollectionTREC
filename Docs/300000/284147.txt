<DOC>
<DOCNO> 284147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur20.html </URL>
<DATE> 2004/10/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
10 yıl sonra buluştuğu annesini kötü yola düştüğü iddiasıyla öldürdü 
</HEADLINE>
<TEXT>

     Tolunay DUMAN DHA 

MERSİN'in Tarsus İlçesi'nde 23 yaşındaki Ergün Yıldız, 10 yıl sonra çay bahçesinde buluştuğu annesi 41 yaşındaki Sultan Altundal'ı hayat kadını olduğu iddiasıyla tabancayla vurarak öldürdü. 
     Diyarbakır'da oturan Ergün Yıldız ile kardeşi Ertan Yıldız, 10 yıl önce kendilerini terk eden anneleri Sultan Altundal'ın izini Mersin'de buldu. Yıldız kardeşler, bir başkasıyla evlenen anneleri ile Tarsus'taki Öğretmenler Mahallesi'nde Botanik Çay Bahçesi'nde bir araya geldi. Yıldız kardeşler anneleri ile bir süre görüşüp hasret giderdi. 
     Sohbet sırasında 2 kardeş, annelerine kendilerini neden terk ettiği yönünde sorular sormaya başladı. Ayrıca, Kötü yola düştüğü' yönünde duyumlar aldıklarını söyleyerek annelerine hesap sordu. 
     Bunun üzerine anne ile çocukları arasında tartışma çıktı. Tartışma sırasında öfkelenen Ergün Yıldız, üzerinde taşıdığı ruhsatsız tabancasını çekerek çevredeki vatandaşların dehşet dolu bakışları arasında annesi Sultan'a kurşun yağdırdı. Başına ve vücuduna 4 kurşun isabet eden Sultan Altundal olay yerinde hayatını kaybetti. Katil zanlısı Ergün Yıldız gözaltına alındı. 

     
</TEXT>
</DOC>
