<DOC>
<DOCNO> 252343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/siyaset/axsiy02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'DSP iktidarı için yola çıktım' 
</HEADLINE>
<TEXT>


Gürel, kendisini aday göstermeyen Ecevit'e "Görevimiz, ilkesini ileriye götürmek" dedi 

GÜRKAN AKGÜNEŞ İstanbul 


DSP Genel Başkanlığı'na adaylığını açıklayan eski Dışişleri Bakanı Şükrü Sina Gürel, DSP'yi yeniden iktidar yapmak için yola çıktığını ve bu nedenle aday olduğunu belirtti. 
Gürel, "Görevimiz Ecevit'in ilke ve doğrultusunu daha ileriye götürmek. Ecevit birilerini aday olarak gösterebilir, ben de bunun için aday oldum" dedi. 
Ecevit'in adayı Zeki Sezer'i "gölge genel başkan" olarak nitelendiren ve AKP iktidarına 2005'e kadar süre biçen Gürel, DSP'nin hızla yarışa girmesi gerektiğini kaydederek şöyle konuştu "Ocak ayından itibaren, AKP'nin işlevini tamamladığı anlaşılacak. Genel seçim ihtiyacı doğacak. Seçime hazırlanmalıyız. 25 Temmuz'da iktidar yolculuğuna çıkmalıyız. Kurultaydan bir gün sonra bu parti gölge genel başkanın eline kalırsa bir ay sonra bizim adımızı anan kalmayacaktır." 

'Karışmasınlar' 
Gürel, genel başkan adayı çıkarmak için başlayan hareketi anlattı. Zekeriya Temizel'in kendisine, anket yaparak delegenin eğilimini belirleyeceklerini ve çıkan ismin arkasında duracaklarını söylediğini anlatan Gürel, şöyle konuştu "Genel başkanlığa aday olan arkadaşlar da bu şartı kabul ederek harekete katılacaklarmış. 'Sen de katıl' dedi. Oysa ben demokratik solun hepsiyle beraberim, bir kısmıyla değil. Ben ortaya çıktım. Aday arıyorlar, arasınlar. Benim ve benimle birlikte olmak isteyenlerin işine karışmasınlar." 


</TEXT>
</DOC>
