<DOC>
<DOCNO> 268899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/agun.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvarı yıkarak girdiler 
</HEADLINE>
<TEXT>


Kuzey Osetya'daki terör eylemini bitiren operasyonda ortalık savaş alanına döndü. 200 kişi öldü, bazı teröristler kendilerini havaya uçurdu, bazıları ise kaçtı 

Cenk Başlamış - Moskova 

Rusya'nın Kuzey Osetya Özerk Cumhuriyeti'nde üç gündür süren rehin alma eylemi güvenlik kuvvetlerinin dün düzenlediği baskınla son buldu. Beslan kasabasını savaş alanına çeviren operasyonda, çoğu çocuk en az 200 kişi öldü, 700 kişi de yaralandı. 
Yetkililerin operasyon düzenlenmeyeceği yolundaki açıklamalarının ardından 1200 civarında kişinin rehin alındığı eylem, kanlı baskınla noktalandı. Dramatik olayların fitili, yerel saatle 13.05'te Türkiye saatiyle 12.05 Olağanüstü Durumlar Bakanlığı görevlilerinin, cesetleri almak için okulun bahçesine girmesiyle ateşlendi. Birkaç dakika sonra okul şiddetli patlamalarla sarsıldı. Özel timin yerleştirdiği patlayıcıların okulun duvarlarını yıkmasıyla binadan büyük bir rehine grubu kaçarken, teröristler bu gruba arkadan ateş açtı. Bunun üzerine güvenlik kuvvetleriyle teröristler arasında otomatik silahlarla şiddetli bir çatışma başladı. Bazı sivil Osetliler de okula girerek teröristlerle çatıştı. Bu sırada okulun çatısı çökerken, bir terörist kendisini havaya uçurdu. 
Saldırı helikopterleri siyah dumanın yükseldiği bina üzerinden uçarken, okulda başlayan panik havası bütün kasabaya yayıldı. Bir yanda teröristlerle Alfa ve Vimpel özel timleri çatışırken, diğer yanda rehine aileleri okula doğru koşmaya başladı. Günlerdir zor koşullarda tutulan öğrenciler, ilk buldukları su şişelerine saldırdı. Kaostan yararlanmaya çalışan 13 terörist, kıyafet değiştirerek kalabalığın arasına karıştı. 

"Kara dullar" kaçtı 
Görgü tanıkları, siyah çarşaflarını çıkararak hemşire önlüğü giyen 2 kadın eylemcinin de kasabanın güneyine kaçtığını söyledi. Okul yakınındaki konutlarda sıkıştırılan biri kadın üç terörist de sağ ele geçirildi. Okulun bir bölümünde 50 civarında rehineyi tutmaya devam eden küçük bir grupla çatışmalar gecenin ilerleyen saatlerine kadar sürdü. Geç saatlerde eylemin sona erdiği açıklaması yapıldı. 

Saat saat operasyon 

12.05 Okuldaki cesetleri almak için bahçeye iki kamyonun girdiği sırada teröristlerin kaçmaya çalışan rehinelere ateş açtığını gören Rus güvenlik güçleri operasyon başlattı. 
12.15 Okulun duvarlarını patlatan güvenlik güçleri, 30 çocuktan oluşan ilk rehine grubunu dışarı çıkardı. 
12.30 Crocodile tipi helikopterlerle okulun çatısına indirilen timler, binanın çatısını patlattı. 
12.58 Rus Özel Kuvvetleri, binaya girmeye başladı. 
13.05 Güvenlik güçlerinin binanın kontrolünü ele geçirdiği bildirildi. 
13.50 Teröristlerden 13'ü sivil kıyafetler giydikten sonra, yanlarına aldıkları rehinelerle birlikte, okul dışına kaçtı. 
14.05 Kaçan teröristlerle güvenlik kuvvetleri arasında çatışmalar başladı. 
14.45 Okul içindeki rehinelerin büyük bölümü dışarı çıkarıldı. 
16.05 Okulun spor salonunda düzinelerce ceset görüldüğü haberleri geldi. 
16.45 Jimnastik salonunda 100'den fazla ceset bulunduğu bildirildi. 
17.30 Teröristlerin okuldan h l ateş açtıkları haberleri alındı. 
17.50 Interfax, aralarında liderlerinin de bulunduğu 3 teröristin okulun bodrum katında kıstırldığını bildirdi. 
18.14 Yetkililer, bazı çocukların h l rehin tutulduğunu söyledi. 
18.20 Başkanlık Danışmanı Aslanbek Aslanov, teröristler arasında 9 Arap'ın bulunduğunu açıkladı. 
18.30 Yetkililer, ölü sayısının 150'den çok daha fazla olabileceğini söyledi. 
19.05 Okul binasından yeniden şiddetli patlama duyuldu. 
19.08 Interfax, rehine sayısının toplam 1200 olabileceğini bildirdi. 

El Kaide ve Basayev 

Saldırının arkasında El Kaide terör örgütünün de bulunduğu belirtildi. Gizli Servis Sözcüsü Valeriy Andreyev, eylemi Çeçen komutan Şamil Basayev'in planladığını, El Kaide'nin Çeçenistan'daki temsilcisi Ebu Ömer El Seyf'in finanse ettiğini ve İnguş komutan Muhammed Yevloyev'in 25 yönettiğini açıkladı. 

Ölü sayısı artabilir 

Devlet Başkanı Vladimir Putin'in danışmanı Aslanbek Aslanov, ölü sayısının 500'ü bulabileceğini bildirdi. Sadece spor salonunda 100'den fazla ceset bulunuyor. Aslanov, 10'u Arap 20 teröristin ölü ele geçirildiğini belirtirken, daha önce 354 olarak açıklanan rehine sayısının aslında 1200 civarında olduğunu ve yüzde 70'inin çocuklardan oluştuğunu söyledi. 

Linç ettiler 

Okul binasında saatlerce süren çatışmanın ardından yaralı olarak dışarı çıkarılan bir erkeğin, terörist olduğunu düşünen kalabalık, linç etmek istedi. Yaralı yakınlarını kendi imkanlarıyla hastanelere ulaştırmaya çalışan yüzlerce kişinin kullandığı araçlar, kasaba sokaklarını felç etti ve ambulansların okul binasına ulaşmasını engelledi. Kasabanın olanaklarının kısıtlı olması nedeniyle Kuzey Osetya'daki hastanelerde 1000 kişi için yer ayrıldı. 

'Planlı değildi, mecbur kaldık' 

Gizli Servis Sözcüsü Valeriy Andreyev, operasyonun planlı yapılmadığını, teröristlerin kaçan rehinelerin üzerine ateş açması üzerine kendiliğinden geliştiğini savundu. Bir rehine ise, çatışmaların başlamasına yol açan ilk patlamanın kazayla meydana geldiğini söyledi. Bu kişi, teröristlerin duvara bantladığı patlayıcının aniden yere düşerek patladığını anlattı. 


</TEXT>
</DOC>
