<DOC>
<DOCNO> 298651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/spo03.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'den daha iyiler' 
</HEADLINE>
<TEXT>



Denizli'yi övdü 
GALATASARAY Teknik Direktörü Hagi, Denizlispor'un Fenerbahçe'den daha iyi mücadele ettiğini söyledi. Rumen teknik adam, "Karşımızda çok iyi bir rakip vardı. İki takım da kazanma şansı yakaladı. İyi fırsatlar bulduk, ancak değerlendiremedik. Saha şartları da ağırdı. Kenarlar hep buzdu. İlk yarının son maçından galibiyetle ayrılmak istiyorduk" diye konuştu. 

'Kolları sıvayacağız' 
LİGİN ilk yarısını da değerlendiren Hagi, 17 maçlık maratonda iyi işler yaptıklarını iddia etti. Genç teknik adam sözlerini şöyle sürdürdü "Ancak ben bununla da memnun olmuyorum. En üstte olmadıktan sonra fazla keyiflenmemiz mümkün değil. Kısa bir süre dinlendikten sonra hemen kolları sıvayacağız. İkinci yarıda daha iyi oynayan bir takım olmalıyız." 

Cuma kazası 

Galatasaray, 12 kayıp puanın sekizini cuma maçlarında yitirdi. Aslan, Antep ve Diyarbakır'a yenilirken, dün de Denizli'ye takıldı 
ASLIHAN ÇİL 

Ankara güldürdü 
CİM - BOM'A cuma günü oynadığı maçlar yaramıyor. Ligin ilk yarısını 12 galibiyet, üç beraberlik, iki yenilgiyle tamamlayan Galatasaray, kaybettiği 12 puanın 8'ini bu karşılaşmalarda yaşadı. Gaziantepspor ve Diyarbakırspor'a yenilen Sarı - Kırmızılılar, dün de iki puanı Denizli'de bıraktı. Aslan, sadece iki Başkent ekibinin deplasmanında, Ankaraspor ile Ankaragücü'nü yenebildi. 

Örnek olsun 

DENİZLİSPORLU futbolseverler, Türk Futbolu'na yine örnek oldu. Türkiye'de tel örgüleri kaldıran ilk şehir olarak tarihe geçen Denizli, Galatasaray karşılaşmasında bir ilke daha imzasını attı. Yeşil - Siyahlılar tribünlerde, Cim - Bom taraftarıyla birlikte yan yana maç izledi. 

Notlar 

Avrupalı Aslan 
SPORT Markt'ın her yıl düzenlediği Football Marketing araştırmasının 2004 yılı sonuçlarına göre Galatasaray, Avrupa'da en çok tanınan Türk takımı oldu. Sarı - Kırmızılılar'ın yüzde 61.1 oranında tanındığı açıklandı. 

Mondi'ye duacılar 
GALATASARAYLI Volkan, Denizli karşısında çok iyi oynamadıklarını itiraf etti, "Yatıp kalkıp Mondragon'a dua edelim" diyerek Kolombiyalı file bekçisinin çok iyi oynadığını söyledi. Cim - Bomlu futbolcu, "O olmasaydı skor farklı olurdu" diye konuştu. 

Doğan Seyfi anıldı 
TRAFİK kazasında hayatını kaybeden Doğan Seyfi'nin ölüm yıldönümü nedeniyle Yeşil - Siyahlılar sahaya, "Doğan Seyfi, seni unutmadık" pankartıyla çıktı. Taraftar da maraton tribününe dev boyutlarda fotoğrafını koydu. 

PAF'lar berabere 
ÇARDAK Stadı'nda dün oynanan Denizli PAF - Galatasaray PAF maçı 2-2 berabere bitti. Cim - Bom'un golleri Mülayim ve Cafer'den gelirken, Yeşil - Siyahlılar Hasan ile Sercan'ın ayağından gol buldu. 

'Galibiyeti kaçırdık' 
DENİZLİSPOR Teknik Direktörü Giray Bulak, Galatasaray önünde galibiyeti kaçırdıklarını söyledi ve "Daha net pozisyonlar bulduk ancak yararlanamadık " dedi. Giray Bulak basın toplantısı sırasında yüksek sesle sohbet eden bazı basın mensuplarına da tepki gösterdi. 


</TEXT>
</DOC>
