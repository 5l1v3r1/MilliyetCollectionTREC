<DOC>
<DOCNO> 295665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur35.html </URL>
<DATE> 2004/12/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Eski Deniz Kuvvetleri Komutanı Ora.Erdil davasının kilit ismi Özden kayıp 
</HEADLINE>
<TEXT>

     Eski deniz kuvvetleri komutanlarından emekli Oramiral İlhami Erdil hakkındaki rüşvet davasının önemli isimlerinden biri olan Şirin Melek Özden ortadan kayboldu. 
     İlhami Erdil'in bizzat devreye girmesiyle ihale alan Şirin Melek Özden'in, Erdil'in kızının gizli ortağı olduğu iddia ediliyor. 
     2001 yılında İstanbul Tersane Komutanlığı'nın üç boya ihalesi İlhami Erdil'in tavsiyesine uygun olarak, Şirin Melek Özden'in sahibi olduğu 'Heker' firmasına verildi. 
     
     Özkök'ün emriyle araştırma 

     Genelkurmay Başkanı Orgeneral Hilmi Özkök'ün emriyle iddiaları araştıran askeri savcı, Özden'in Erdil'in kızı Deniz Erdil ile ortak banka hesapları ve ticari ilişkisi olduğunu ortaya çıkardı. Bilgisine başvurulan bazı kişiler de, ihalelerde sorun çıktığında Şirin Melek Özden'in Deniz Erdil'i aradığını söyledi. 
     
     Özden, ifade verdikten sonra ortadan kayboldu 

     İlhami Erdil'in kızı Deniz Erdil ile resmi olarak ilişkisi olmayan, gizli ortak konumundaki Şirin Melek Özden, Askeri savcıya ifade verdikten sonra ortadan kayboldu. Özden ifadesinde, bir dönem yüksek faiz elde etmek için Deniz Erdil ile ortak bir hesapları olduğunu, ancak ticari bir ilişkileri bulunmadığını söylemişti. 
     
     İlhami Erdil hakkındaki iddialar 

     1999-2001 yılları arasında kuvvet komutanlığı yapan emekli Oramiral İlhami Erdil'in haksız mal edindiği ve görevini kötüye kullandığı iddia ediliyor. 
     İddianameye göre, İlhami Erdil 1999 yılında İstanbul Etiler Alkent'te biri kızı, diğeri de kendi adına iki lüks daire aldı. Erdil, soruşturma sırasında 1 milyon 250 bin dolar değerindeki bu dairelerin bedelini nasıl temin ettiğini açıklayamadı. 

     
</TEXT>
</DOC>
