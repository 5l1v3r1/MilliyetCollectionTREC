<DOC>
<DOCNO> 265624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yazar/oztrak.html </URL>
<DATE> 2004/08/23/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
AB ile müzakereler ve istikrar 
</HEADLINE>
<TEXT>


Avrupa Birliği Komisyonu'nun Türkiye'yle ilgili raporunu açıklama tarihi yaklaştıkça ortaya çeşitli görüşler çıkıyor. Avrupa Konseyi'nin kararına bağlı olmakla birlikte, Türkiye ile AB arasında tam üyelik müzakerelerine başlama kararı bu raporda yer alan görüşler çerçevesinde verilecek. 
AB Komisyon raporu, Türkiye'yi değerlendirirken, 1993 yılında Konsey tarafından benimsenen yöntem çerçevesinde, bir üye ülkede bulunması gereken kriterlere ne kadar uyum sağlayabildiğini dikkate alacak. Kısaca bu kriterler, bir ülkenin üye olabilmesi için o ülkede 
"Demokrasiyi, kanun hakimiyetini, insan haklarını ve azınlıkların saygı görmesi ve korunmasını güvence altına alan istikrarlı bir kurumsal yapının, 
"İşleyen ve AB'deki rekabete ve piyasa güçlerine uyum sağlayabilecek bir piyasa ekonomisinin, 
"Ülkenin üyelik nedeniyle gereken yükümlülüklere politik, ekonomik ve parasal birlik amaçları da dahil uyum sağlayabilme kapasitesinin olmasını" öngörüyor. 
Türkiye'yle müzakerelere başlama kararı özellikle siyasi kriterler olarak da adlandırılan birinci grup kriterlerde kaydedilen ilerleme çerçevesinde verilecek. Ülkemizin 2000 yılından bu yana gerçekleştirdiği uyum paketleri kapsamında yaptığı anayasal ve yasal değişiklikler ve bunlara ilişkin uygulamalar Komisyon raporunda yer alacak değerlendirmeye dayanak teşkil edecek. 
1997 yılında AB Komisyonu ilk defa bugün üye olan on ülkeyle ilgili değerlendirme raporunu hazırladığında oldukça katı davranmıştı. Bu rapor çerçevesinde Konsey siyasi kriterleri tam olarak yerine getiren sadece beş ülkeyle müzakerelere başlama kararı almıştı. Ancak 2000 yılında özellikle Bulgaristan ve Romanya'ya ilişkin değerlendirmelerde politik kriterlere tam uyum gibi katı bir yaklaşımından yeterli ilerleme gösterme gibi daha esnek bir yaklaşıma geçildiği görülüyor. 

Esnek yaklaşım 
Dolayısıyla Türkiye'yle ilgili değerlendirmelerde de bu esnek yaklaşımın hakim olmasını beklemek gerekiyor. Nitekim Komisyon yetkilileri tarafından bugüne kadar yapılan açıklamalar bunu destekliyor. Politik kriterlere uyum konusunda Komisyon tarafından kritik sayılan bir kitleye ulaştığımız, bu yetkililer tarafından dile getiriliyor. 
Ancak Türkiye'yle müzakerelere başlama konusunun AB açısından bugüne kadar alınan benzer kararlardan çok daha hassas olduğu da yaşanan süreçte açıkça ortaya çıkmış bulunuyor. Bu nedenle de hem Komisyon değerlendirmesinde hem de Konsey kararında AB kamuoyunu tatmin etmek amacıyla diğer müzakerelere başlama kararlarından farklı unsurlara yer verme arayışı gözlemlenmektedir. Komisyon raporu ve Konsey kararının açıklanmasına kadar geçen sürede bu farklı unsurlarla ilgili açıklamalar ve spekülasyonlar ekonomide belli dalgalanmalara neden olabilecektir. Bu nedenle Konsey'in kararına kadar geçecek sürede devletin, kamuoyuyla sağlam bir iletişim stratejisi olmalıdır. 
Diğer taraftan AB'nin kendi kamuoyunda bazı kesimleri tatmin etmek amacıyla bu güne kadar karşılaşılmayan koşullara Türkiye'yle ilgili kararlarında yer vermesi, bu süreçten beklenen dış çapa fonksiyonunu zayıflatacaktır. Örneğin müzakerelerin askıya alınması konusuna genel hükümlerin gerektirdiğinden daha fazla vurgu yapılması, istikrardan çok istikrarsızlığa yol açabilecektir. Müzakerelerde ortaya çıkabilecek her sorun, askıya alınma beklentisini yaratarak piyasalarda dalgalanmalara yol açacaktır. 
Bu çerçevede hem raporda hem de kararda yer alacak hükümlerin bu güne kadar gerçekleşen örneklerden çok farklı olmaması için her iki taraf da gerekli çabayı göstermelidir. Türkiye'nin ekonomik göstergelerinin Topluluğun göstergelerine yakınsamasının hızı, yaratacağı faaliyet hacmi artışı yoluyla her iki tarafın da yararını belirleyecektir. Bunun hızla gerçekleşebilmesinin temel şartı istikrardır. Müzakere sürecini bir istikrarsızlık unsuru haline getirecek, olağandışı kararlar her iki tarafın da aleyhine olacaktır. 



</TEXT>
</DOC>
