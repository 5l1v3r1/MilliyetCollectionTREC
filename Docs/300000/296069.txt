<DOC>
<DOCNO> 296069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/adun.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Non, No, Nein 
</HEADLINE>
<TEXT>


Başbakan Erdoğan, Ankara'da yabancı gazetecilere, 'AB ile özel ilişkiye hayır, AB ile ucu açık müzakereye hayır, Kıbrıs koşuluna hayır' dedi 

Yorgo Kırbaki 


Başbakan Recep Tayyip Erdoğan, Avrupa Birliği AB zirvesine 9 gün kala, "Şu anda kuralları önceden belirlenmiş bir maç oynanıyor. Hiç maç sırasında kurallar değiştirilir mi Bu benim için kabul edilemez bir şey. Türkiye AB ile özel ilişkiyi kabul edemez" dedi. 
Erdoğan önceki akşam görüştüğü ve aralarında Atina Haber Ajansı muhabirinin de bulunduğu bir grup yabancı gazetecinin sorularını cevaplandırırken, "Tarafsız ve dürüst olmak karakterimde var. Konuştuğum kişilerin de, benim gibi tarafsız ve dürüst olmalarını isterim. Türkiye 41 yıldır bekliyor. Kriterler Kopenhag'da belirlenmişti. Dolayısıyla Kopenhag'dan başka kriterleri kabul etmemiz söz konusu değil. Dürüst devlet başkanlarının önceden belirlenmişlerin dışında çözüm önermeleri doğru değil" diye konuştu. 
Erdoğan, "Üyelik ile sonuçlanmaması halinde, Türkiye AB ile müzakerelere neden başlasın " diyerek, Türkiye için "üç hayır" bulunduğunu belirtti ve şunları söyledi 
"Özel ilişki statüsüne hayır, sonucu önceden belirlenmemiş sürece hayır, Kıbrıs konusunun Türkiye'nin üyelik süreci ile bağdaştırılmasına hayır." 
Başbakan Erdoğan Türkiye'nin Kıbrıs Rum Kesimi'ni tanımasının, üyelik müzakerelerinin başlaması ile bağdaştırılmasının haksızlık olduğunu vurgulayarak, hiçbir şekilde bu konuyu 17 Aralık'tan önce konuşmak niyetinde olmadığını belirtti. 
Erdoğan, 17 Aralık'ta Türkiye'ye Kıbrıs koşulu getirilmesi halinde bunun Türkiye'nin kabul edebileceği şeyleri içeren kırmızı çizginin dışında olacağını da ifade etti. 

'Net ve açık' olun 
İtalyan gazetesi "La Stampa" ise Erdoğan'ın, "AB'nin Türkiye ile müzakereleri başlatmak için yeni koşullar gündeme getirmeye kalkışmasının kabul edilemez olacağını" söylediğini yazdı. Erdoğan, "Avrupa koşullarını 1999'da Helsinki'de belirledi. Biz, bu koşulların tümünü yerine getirdik" dedi. 
Başbakan Erdoğan, 17 Aralık'taki Brüksel zirvesinden beklentisini ise "Net ve açık bir karar bekliyorum. Bu da Türkiye ile müzakerelerin başlatılmasıdır" cümlesiyle özetledi. Erdoğan, alınacak kararda müzakerelerin sürdürülebilir olmasının da açıkça ifade edilmesi gerektiğini belirtti. 


</TEXT>
</DOC>
