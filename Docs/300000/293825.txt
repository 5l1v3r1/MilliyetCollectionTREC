<DOC>
<DOCNO> 293825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy08.html </URL>
<DATE> 2004/12/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Putin, Türkiye'de ''Bush gibi korunacak''... 
</HEADLINE>
<TEXT>

     Rusya Devlet Başkanı Vladimir Putin'in 5-6 Aralık'ta gerçekleştireceği Türkiye ziyaretiyle ilgili geniş çaplı güvenlik önlemleri alındı. 
     5 Aralık Pazar akşamı Ankara'ya gelmesi beklenilen Putin'in gelişinden bir gün önce nakliye uçağı ile 2 adet zırhlı limuzin getirilecek. Devlet Başkanı Putin, Esenboğa Havalimanı'na inişinin ardından bu limuzinlerden birisine binecek. Dublörü ise diğer limuzinde yer alacak. İki limuzin aynı güzergahtan arka arkaya hareket edecek. 
     Rusya Devlet Başkanı Putin'in ziyaretiyle ilgili 29 Kasım Pazartesi günü bir toplantı yapıldı. Ankara Emniyet Müdürlüğü'nün üst düzey yetkilileri ile Rusya'nın Ankara Büyükelçiliği yetkililerinin yer aldığı toplantıda Putin'in ziyareti boyunca alınacak güvenlik önlemlerinin detayları görüşüldü. 
     Vladimir Putin'in konuk edileceği Camlı Köşk'e gelişiyle ilgili 3 ayrı güzergah hazırlandı. Güzergahlarından hangisinin kullanılacağına son anda karar verilecek. Esenboğa Havalimanı başta olmak üzere 3 ayrı güzergahta sıkı önlemler alınacak. Özel harekat timleri, çevik kuvvet ve sivil ekipler, Putin'in Camlı Köşk'e varışına kadar görev yapacak. 
     Bu arada Putin'in yakın korumalığını yapacak olan Ruslar'ın Türkiye'de kullanacakları silah ve telsizler ziyaret öncesi Ankara'ya gelecek. Rus koruma biriminin yanı sıra Cumhurbaşkanlığı Koruma Müdürlüğü'nden bir ekip de Putin'in yakınlarında yer alacak. 
     Putin'in kullanacağı limuzinlere frekans karıştırıcısının yer aldığı bir araç da eşlik edecek. 
     
     ''BUSH GİBİ KORUNACAK'' 

     Ankara Emniyet Müdürü Ercüment Yılmaz, Putin'in Ankara ziyareti dolayısıyla 11 günlük Belçika gezisini erteledi. Yılmaz, Putin'in ziyareti sırasında ''hiçbir aksaklığa meydan verilmemesi'' talimatını verirken, ABD Devlet Başkanı Bush'un ziyaretinde uygulanan en üst derece koruma planının Rusya Devlet Başkanı için de geçerli olması konusunda ilgilileri uyardı. 
     Devlet Başkanı Putin'in 6 Aralık 2004 günü Türkiye'den ayrılacağı saate kadar yaklaşık 3 bin polis görev yapacak. Polisin çalışma süreleri gerek görülürse uzatılacak. 
     Emniyet yetkilileri, Putin'in ziyareti sırasında araç trafiğinin fazla aksamamasına gayret edeceklerini belirterek, geliş-gidiş ve Anıtkabir ziyareti sırasında bazı yolların kısa zamanlı trafiğe kapatılmasının söz konusu olabileceğini kaydettiler. 
     
</TEXT>
</DOC>
