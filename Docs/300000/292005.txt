<DOC>
<DOCNO> 292005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko04.html </URL>
<DATE> 2004/11/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
TÜSİAD AB turunda 
</HEADLINE>
<TEXT>

     ANKARA Milliyet 

Türk Sanayici ve İşadamları Derneği TÜSİAD Yönetim Kurulu Başkan Yardımcısı ve Parlamento İşleri Komisyonu Başkanı Pekin Baran, AB ile olan ilişkilerde 17 Aralık'tan sonra nasıl bir yeniden yapılanmaya gidileceği ve hangi sorunların öncelikli olarak halledileceği konusunun üzerine gidilmesi gerektiğini söyledi. 
     Baran başkanlığındaki TÜSİAD Parlamento Komisyonu, Ankara'daki AB temasları çerçevesinde, AKP Genel Merkezi'nde Merkez Yürütme Kurulu MYK üyeleriyle bir araya geldi. Görüşme sonrasında basın mensuplarının sorularını yanıtlayan Baran, AB perspektifinin öncelikli hedefleri olduğunu belirterek, 17 Aralık tarihinden önce ve sonra Türkiye'nin tutumunun ne olacağı konusunda görüş alışverişinde bulunduklarını söyledi. Temasları çerçevesinde iktidar ve muhalefet partisinden yetkililerle görüştüklerini belirten Baran, görüşmelerde, AB'ye üyelik ile siyasi ve ekonomik istikrar için gerekli adımların atılmasında, hem iktidar hem de muhalefetin görüş birliğinde olduğunu gördüklerini ifade etti. Baran, Parlamentoda bir "siyasal kültür değişimi" görmekten duydukları memnuniyeti dile getirdi. 
     TÜSİAD'ın seçim sistemine yönelik görüşleri yetkililere duyurmaya çalıştığını ifade eden Baran, "Bu konuda iki konuyu gözetmek lazım. Bunlardan birisi, siyasi istikrarı seçim sistemimizdeki aksaklıklar nedeniyle kaybetmememiz lazım. İkincisi de seçim sisteminin demokratik yapıya sahip olması ve görüş ayrılıklarına da yer vermesi lazım" dedi. 
     
</TEXT>
</DOC>
