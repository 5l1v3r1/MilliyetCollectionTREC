<DOC>
<DOCNO> 253604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy18.html </URL>
<DATE> 2004/07/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Şener 2005'te Türkiye'de IMF ve AB açısından yeni süreç ortaya çıkacak 
</HEADLINE>
<TEXT>

     Devlet Bakanı Ve Başbakan Yardımcısı Abdüllatif Şener, IMF'nin Eylül ayında yapacağı 9. gözden geçirmenin ardından 3 yıllık yeni ekonomik programın Ekim veya Kasım aylarında şekillenebileceğini açıkladı. 
     Abdüllatif Şener, Gençlik ve Spor Genel Müdürlüğü'nün Gölbaşı'ndaki tesislerinde Başbakanlık muhabirleriyle öğle yemeğinde bir araya geldi. Yemeğin ardından muhabirlerin sorularını yanıtlayan Şener, 3 yıllık ekonomik programla ilgili şu değerlendirmelerde bulundu 
     ''Bu yılın sonu itibariyle bazı değişim noktalarına girmiş olacağız. yeni bir döneme gireceğiz. Bu yeni dönemde yeni bir ekonomik program yapılması ihtiyacı var. Bu önümüzdeki sürecin özelliği birincisi IMF ile daha önce yapılmış olan stand by anlaşmasının süresi 2005 Şubat ayında doluyor. İkincisi, Aralık Zirvesi'nde AB ile Türkiye arasındaki müzakerelerin başlama takvimi belli olacak. Bu Türkiye-AB ilişkileri açısından önemli. Bu Türkiye'deki bazı ekonomik gelişmeleri de etkileyecek. Olumlu yönde sonuçlar doğurabilecek özelliği sahip. İkisi de aşağı yukarı eş zamanlı devreye giren mekanizmalar. Dolayısıyla 2005'in ilk aylarından itibaren Türkiye'de İMF ve AB açısından yani bir sürecin ortaya çıkacağını görüyoruz. Bu yeni sürece uygun olarak da orta vadeli bir ekonomik program hazırlanması gerektiği kanaatindeyiz.'' 
     
     YENİ EKONOMİK PROGRAM HAZIRLANIYOR... 
     Yeni ekonomik programın hazırlanması konusunda bürokratlara gerekli talimatlar verildiğini kaydeden Şener, Hazine Müsteşarlığı, DPT ve Maliye Bakanlığı bünyesinde teknik çalışmaların sürdüğünü söyledi. Şener, IMF'nin Eylül ayında yapacağı 9. gözden geçirmenin ardından 3 yıllık yeni ekonomik programın Ekim veya Kasım aylarında şekillenebileceğini açıkladı. Şener şöyle konuştu 
     ''Yeni ekonomik programda bir ekonomik programda neler bulunması gerekiyorsa var. Makro dengeler, Devletin ödeyeceği borçlar, borçlanma ihtiyacı, tahsil edeceği gelirler, bu bağlamda önümüzdeki dönemde kamu finansman dengesi ne gibi özellikler gösteriyor. Buna göre hangi politikalar izlenmesi, hangi önlemler alınması lazım Diğer taraftan ekonominin genel dengeleri, makro ekonomik dengeler, Türkiye'deki sosyal gruplar topyekün bu programda yerini bulacaktır. Prensip olarak bütçe disiplinini devam ettireceğiz. Ekonomide geldiğimiz noktadaki dengeleri önümüzdeki süreçte zayıflatma diye bir anlayış olamaz. Güvenilir bir ekonomi yönetimi, güvenilir bir program ve piyasanın algılamalarında zaaf oluşturmamaya özen gösterir. Bu hassasiyet içerisinde bütçe disiplinine ve kamu finansman dengesine dikkat edeceğiz. Ama şu var. Elbette bu politikayla uyumlu bir şekilde reel sektörün harekete geçmesi lazım. Yatırımların, üretimin arttığı, milli gelirin büyümesindeki sürekli ve kalıcı bir ortamın devam ettiği bir yapıyı kastediyoruz. Bunun içi zaten sosyal politikaları da içermektedir.'' IMF heyetinin son gelişinde karşılıklı müzakerelerde ana gündem maddesi olmamakla birlikte yeni ekonomik programın gündeme geldiğini anlatan Şener, ''IMF ile ilişkilerin nasıl devam edeceği elbette bizim vereceğimiz karar bağlıdır ama iki taraflı bir ilişki olacağı için karşı tarafla görüşmenin tek taraflı belirlenmesi söz konusu olmaz. Bu nedenle İMF heyetinin önümüzdeki gelişinde bu konular karşılıklı görüşülecek'' dedi. 
     
</TEXT>
</DOC>
