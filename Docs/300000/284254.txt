<DOC>
<DOCNO> 284254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/siyaset/axsiy02.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'da tarihi imza 
</HEADLINE>
<TEXT>


Cumhuriyet Bayramı'nı kutlarken, Erdoğan da AB Anayasası'nı imzalayacak. İlk kez, Rumlardan 'Kıbrıs Cumhuriyeti' diye söz eden bir AB belgesine imza atılacak 

Utku Çakırözer 


Türkiye Cumhuriyeti'nin 81. kuruluş yıldönümü, Atatürk'ün Türk Ulusu'na muasır medeniyeti aşma yolunda gösterdiği hedefe yönelen tarihi bir imza töreni ile çakıştı. Başbakan Recep Tayyip Erdoğan, Roma'da AB Anayasası'nın imza törenine katılacak ve Avrupa'nın gelecekteki yapısını şekillendiren belgelere imza koyacak. 
"İmparatorluk zamanında sultanın hükümetleri, Türk Milleti'nin Avrupa ile temasına mani olmak için ellerinden geleni yapmışlar ... Ve Türk Milleti'ni gelişmeden hariç bırakmışlardır... Medeniyete girmek arzu edip de Batı'ya yönelmemiş millet hangisidir " diyen Atatürk'ün gösterdiği hedef doğrultusunda tarihi bir adım Cumhuriyet'in 81. kuruluş yıldönümünde atılıyor. 

Nihai Senet imzalanacak 
AB'nin bayrağından marşına kadar tanımının yapıldığı, ilkelerinin, kurumsal yapısı ve karar mekanizmalarının yeniden düzenlendiği anayasa, Roma Antlaşması'nın imzalandığı tarihi "Orazi ve Curiazi" binasında imzalanacak. Törene, AB üyesi 25 ülke ile 4 aday ülkenin liderleri katılacak. Tam üyeler yeni anayasa metinlerini imzalarken, Türkiye, Romanya ve Bulgaristan liderleri, anayasayı da içeren "Nihai Senet" isimli belgeye imza koyacaklar. 
Maastricht, Amsterdam, Nice gibi AB anlaşmalarını hiçbir katılımı olmadan gözlemci statüsünde izlemekle yetinen Türkiye, 28 Şubat 2002'de başlayan Anayasa Konvansiyonu ve Hükümetlerarası Konferans çalışmalarına diğer adaylarla eşit statüde katıldı. Diplomatik kaynaklar, "Avrupa'nın gelecekteki mimarisini şekillendiren bir numaralı belgeye ilişkin sürece aktif katıldık. Bugün atılacak imza, Türkiye'nin AB'nin geleceğinde var olacağının somut kanıtıdır" dediler. Türkiye, imza töreninde Kıbrıs Rum Yönetimi'ni tanıma sorununu yine karşısında bulacak. Erdoğan'ın imzalayacağı Nihai Senet, Anayasa metninin yanı sıra AB'nin geçmişte aldığı çeşitli kararlarla ilgili 36 protokol, 49 deklarasyon ve 2 eki de içerecek. İlk kez Erdoğan, Rumlardan "Kıbrıs Cumhuriyeti" diye bahseden bir AB belgesinin altına imzasını koyacak. 

'Türkiye'yi bağlamaz' 
AB hukukçuları, Erdoğan'ın atacağı imzanın anlamını şöyle açıkladı "Bu senetle tüm liderler bir araya gelip bir çalışma ortaya çıkardıklarını beyan ediyorlar. Senedin ekindeki Anayasa ve protokoller, tam üyeleri bağlıyor. Henüz tam üye olmadığı için Türkiye açısından hiçbir yasal bağlayıcılığı yok." 


</TEXT>
</DOC>
