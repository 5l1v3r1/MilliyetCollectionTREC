<DOC>
<DOCNO> 276279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo25.html </URL>
<DATE> 2004/09/30/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Beşiktaşlı futbolcularda galibiyet sevinci... 
</HEADLINE>
<TEXT>

     UEFA Kupası 1. tur rövanşında Norveç'in Bodo Glimt takımını 1-0 yenerek eleyen Beşiktaş'ta, futbolcularda galibiyetin mutluluğu yaşanıyor. 
     Beşiktaşlı futbolcular maçtan sonra yaptıkları açıklamalarda, galibiyetten büyük mutluluk duyduklarını söylediler. 
     Siyah-beyazlıların Rumen oyuncusu Pancu, bu yılın en önemli maçına çıktıklarını, kazanarak da düzeldiklerini gösterdiklerini kaydetti. 
     Pancu, her zaman için teknik direktörlere zaman tanımak gerektiğini belirterek, ''Ancak Türkiye'de taraftarlar bu sabrı göstermiyor'' dedi. 
     Ahmet Yıldırım da takım olarak kazanmayı çok istediklerini vurgulayarak, ''Arkadaşlarımızda korku vardı. Yeniliriz diye üzerimizde bir stres bulunuyordu. Ama kazandık. Bunun için mutluyum'' diye konuştu. 
     Ahmet Yıldırım, taraftarın zaman zaman futbolculara tepkisi konusundaki sorulara şu yanıtı verdi 
     ''Tepki konusunda özellikle en büyük stresi ben yaşadım. Görevimi yerine getirmediğim görüşlerine katılmıyorum. En iyi şekilde görevimi yapmaya çalışıyorum. Hocam hangi görevi verirse, onu yaparım. Orta sahada ya da başka bir yerde, verilen görevi en iyi şekilde yapmaya çaba gösteririm. Ancak taraftarlar, bazı spor yazarlarının görüşlerinden etkilenip bu tür tepkiler gösterebiliyorlar. Bu maçta özellikle ikinci yarıda tepkilerden kendimi kaybettim ve hatalar yaptım. Profesyonel oyuncularız. Ekmeğimizi buradan kazanıyoruz. En iyi şekilde görevimizi yapmaya çalışıyoruz.'' Bodo Glimt karşısında sadece ilk 45 dakikada görev yapan Carew de yorgun olduğu için Del Bosque'nin kendisini oyundan aldığını kaydetti. 
     Carew, ''Pazar günkü Trabzonspor maçını düşünerek oyundan alındım'' diye konuştu. 
     Norveçli oyuncu, ''Beşiktaş, senin ülkenin bir takımını eledi. Ne düşünüyorsun '' sorusuna, ''Bu önemli değil. Ben Beşiktaş'ın futbolcusuyum. Zaten ben de Norveç'te bu takımı tutmuyorum'' yanıtını verdi. 
     
</TEXT>
</DOC>
