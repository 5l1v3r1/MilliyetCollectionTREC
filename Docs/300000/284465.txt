<DOC>
<DOCNO> 284465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur47.html </URL>
<DATE> 2004/10/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kazalar arttı, ölüm ve yaralanmalar azaldı... 
</HEADLINE>
<TEXT>

     İstanbul Emniyet Müdürlüğü, kent genelinde araç ve kaza sayısında bir önceki yıla göre artma görülmesine rağmen, kazalarda ölen ve yaralanan sayısında düşüş gözlendiğini bildirdi. 
     Emniyet Müdürlüğü'nden yapılan yazılı açıklamada, ''ildeki taşıt sayısının Türkiye'deki araç sayısının yüzde 20'sini oluşturduğu'' vurgulandı. 
     ''Son yıllarda gerek hurda araç indirimi, gerek araç taşıt kredilerindeki faiz oranlarının uygunluğuyla İstanbul'da, araç sayısında geçen yılın ilk 8 ayına göre bu yılın ilk 8 ayında yüzde 15 artış görüldüğü'' belirtilen açıklamada, şöyle denildi 
     ''İstanbul'da araç sayısında yüzde 15 artışa rağmen, trafik denetiminin, sürücü, yaya ve yolcular üzerinde tüm kural ihlallerinin titizlikle denetimi yanında özellikle, trafik kazalarının en yoğun olduğu kara noktalarda, öncelikle aşırı hız ihlali yapan ve alkollü araç kullanan sürücüler üzerinde yapılan denetimler sonucu maddi hasarlı kazalarda yüzde 5.5 artış olmasına karşın, yaralı sayısında 6.1, ölü sayısında yüzde 5.4 azalma olmuştur.'' Açıklamada, ülke genelinde ise hasarlı trafik kazalarında yüzde 16.67, yaralı sayısında yüzde 15.91, ölü sayısında da yüzde 12.73 oranında artış olduğu bildirildi. 
     Aynı açıklamada, bu yılın ilk 8 ayında gerçekleştirilen denetimlerde, hız ihlali yapan 102 bin 724 ve alkollü araç kullanan 14 bin 51 sürücüye ceza uygulandığı kaydedildi. 
     
</TEXT>
</DOC>
