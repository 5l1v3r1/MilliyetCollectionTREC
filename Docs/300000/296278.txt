<DOC>
<DOCNO> 296278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo01.html </URL>
<DATE> 2004/12/09/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Daum Çok mutlu oldum 
</HEADLINE>
<TEXT>

     Fenerbahçe Teknik Direktörü Christoph Daum, Manchester United'e karşı kazanılan 3-0'lık maçta, İngiltere'den gelen misafirlerle bir futbol festivali yaşadıklarını, bunun da kendisini çok mutlu ettiğini söyledi. 
     Daum, sahada sergilenen futbolun yanı sıra yaşanan her şeyin dostane olmasına ayrıca sevindiğini vurguladı. 
     Fenerbahçe'yi, Avrupa'da en iyi şekilde temsil ettiklerine inandığını anlatan Alman teknik adam, maç sonrası yaptığı açıklamada, ''Başkan Aziz Yıldırım ve yönetim adına da seviniyorum. Fenerbahçe tarihinde elde edilen bu başarılı günlerde, kulübün başında olmaları beni mutlu ediyor. Fenerbahçe'yi, Avrupa'da en iyi şekilde temsil ettiğimize inanıyorum. Fenerbahçe'nin geleceği açısından başarılı bir takımın oluşumunu görmek, beni ayrıca mutlu ediyor'' dedi. 
     Manchester United'da mücadele eden oyuncuların kaliteli ve birçoğunun milli olduğunu ifade eden Daum, başarılı bir ekibe karşı bu galibiyeti aldıklarını kaydetti. 
     Deplasmandaki maça göre, bu karşılaşmada Fenerbahçe'nin rakibi rahatsız eden bir rol üstlendiğini anlatan Daum, ''Bugünkü başarının anahtarı, rakibi erken rahatsız etmemizdi. Sürekli üzerlerine giderek pres yaptık. Mücadele ederek oyunun kontrolünü elimize aldık. Baskımız her dakika arttı ve golleri bulduk'' diye konuştu. 
     Bu galibiyetin derbi maç öncesi çok iyi olduğunu belirten Daum, ''Futbolcularım çok yoruldu, ama galibiyet özgüvenlerini tazeledi. Galatasaray maçı öncesi bu güvenin önemi büyük'' dedi. 
     Alex Ferguson'a övgüde bulunarak, bundan sonrası için başarı dileyen Daum, ''Kendisini hayranlıkla izliyorum. Örnek aldığım bir insandır. Takımı da İngiltere'de ligde layık olduğu yere en kısa zamanda oturacaktır'' açıklamasını yaptı. 
     Daum, UEFA Kupası'ndaki hedefiyle ilgili bir soruya da şu yanıtı verdi 
     ''Bu kupadaki mücadelemiz, yine tecrübe kazanmak adına önem taşıyacak. Şampiyonlar Ligi'ndeki tecrübelerimizi oraya taşıyacağız. Çıkıp Hedef final diyebilirim, ama bu benim tarzım değil. Büyük hedeflere karşı değilim. Fakat benim düşüncem, maçtan maça düşünüp, mümkün olan en büyük başarıyı elde etmektir.'' 
     
     FUTBOLCULARIN GÖRÜŞLERİ 

     Fenerbahçeli futbolcuların maçla ilgili görüşleri de şöyle 
     Tuncay ''Hem Fenerbahçe, hem Türkiye adına güzel bir galibiyet aldık. Tek üzüntümüz, 9 puanla ikinci tura çıkamamak oldu. Her maçta biraz daha tecrübe kazandık. Bundan sonra UEFA Kupası'nda daha az hata yapacağız. Önümüzde Galatasaray derbisi var. Ligde ilk iki sıradaki takımların karşılaşması olacak. Atmosferi çok farklı olur. Galatasaray da çıkış içinde. Ancak o maçı da kazanmak istiyoruz. Bugün 3 gol attım, ama takımım üst tura çıksaydı, çok daha fazla sevinirdim. 
     Bu maçta transfer için beni izlemiş olabilirler. Fenerbahçe'de mutluyum. Sözleşmem sürüyor. Eğer beni almak isteyen varsa, doğrudan başkanımla konuşsun.'' Mehmet ''Manchester United'ı yenerek ilk maçın rövanşını aldık. Önümüzde UEFA Kupası var. Orada basit hatalar yapmazsak, kupaya kadar gidebiliriz.'' 
     
</TEXT>
</DOC>
