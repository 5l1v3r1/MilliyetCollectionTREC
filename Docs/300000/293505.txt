<DOC>
<DOCNO> 293505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo37.html </URL>
<DATE> 2004/11/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İlhan Mansız, Hertha Berlin'le antrenmanlara başladı... 
</HEADLINE>
<TEXT>

     Almanya'da tedavi gören milli futbolcu İlhan Mansız, Herta Berlin'le antrenmanlara başladı. 
     Bugünkü idman öncesi AA muhabirine açıklamalarda bulunan İlhan Mansız, Herta Berlin'in kendisine böyle bir şans vermesinden büyük mutluluk duyduğunu söyledi. Mansız, '' Türkiye defteri benim için tamamen kapanmış değil'' dedi. 
     Bugüne kadar dört ameliyat geçirdiğini bildiren Mansız, şu anda tamamen sağlığına kavuşmaktan başka bir şey düşünmediğini söyledi. 
     İlhan, Almanya'da futbol oynamak istemesinin nedenini de bu ülkede bir çocuğunun olması olarak gösterdi. 
     
     HOENESS ''HAZIR OLUP OLMADIĞI OCAK'TA ORTAYA ÇIKACAK'' 

     Herta Berlin menajeri Dieter Hoeness de İlhan'ın burada olmasından mutluluk duyduğunu belirterek, kendisiyle 2 yıldır temas halinde olduklarını kaydetti. Geçen Dünya Şampiyonası sonrası İlhan'ı almak istediklerini, ancak kendisinin Beşiktaş'ı tercih ettiğini anlatan Hoeness, ''Kendisi bizi bir kaç hafta önce aradı. Herta'da idman yapmak istediğini söyledi. Biz de idmanlara başlaması için karar verdik. Ocak ayında İlhan'ın futbol oynamaya hazır olup olmadığı ortaya çıkacak. Şu an bir şey söylemek için çok erken. İlhan'ın Herta Berlin'e gelmesi her iki taraf için de büyük bir şanstır'' dedi. 
     Bu arada İlhan Mansız, Herta Berlin tesislerinde fizik tedavisi gördükten sonra düz koşu yaptı. 

     
</TEXT>
</DOC>
