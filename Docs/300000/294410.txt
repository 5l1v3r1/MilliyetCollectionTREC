<DOC>
<DOCNO> 294410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun39.html </URL>
<DATE> 2004/12/03/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Fransa senatosu Türkiye'yi tartışacak... 
</HEADLINE>
<TEXT>

     Fransa'da Meclis'ten sonra Senato da Türkiye'nin AB üyeliği konusunu tartışacak. 
     Fransa'nın Avrupa İşleri Bakanı Claudie Haignere, Meclis'te yaptığı açıklamada, Senato'nun Ocak ayı içinde Türkiye konusunda bir tartışma düzenleyeceğini söyledi. 
     Senato genel kurulundaki tartışmanın ardından herhangi bir oylama öngörülmüyor. 
     
     BALLADUR ''MECLİS AB KARARINI OYLASIN'' 
     Bu arada, Fransa Ulusal Meclisi Dışişleri Komisyonu Başkanı Edouard Balladur, ''AB Brüksel zirvesinden sonra Türkiye'nin üyeliği konusunda Meclis genel kurulunda oylamanın da yapılacağı bir tartışma düzenlenmesini'' istedi. 
     Le Monde gazetesi, Dışişleri Komisyonu üyelerinin Dışişleri Bakanı Michel Barnier ile yaptığı görüşmede, Balladur'ün bu görüşünü dile getirdiğini yazdı. 
     Gazeteye göre Balladur, AB zirvesinde çıkan kararın hükümet tarafından Meclis gündemine getirilmesini istedi. 
     ''Barnier'nin Balladur'ün talebini not ettiğini'' belirten Le Monde, ''Meclis'te tartışma ve oylama talebinin Dışişleri Komisyonu Başkan Yardımcısı Herve de Charette tarafından da desteklendiğini'' bildirdi. 
     Türkiye'nin AB üyeliği konusu, Fransa Ulusal Meclisi genel kurulunda 14 Ekim'de tartışılmıştı. 
     
     BAYROU, BU SEFER KIBRIS'I GEREKÇE GÖSTERDİ 
     Bu arada, Fransa Demokrasi Birliği UDF lideri François Bayrou, Türkiye'nin AB üyeliğine karşı çıkmak için bu sefer Kıbrıs'ı gerekçe gösterdi. 
     Montpellier kentinde yapılan bir toplantıda konuşan Bayrou, ''Kıbrıs'ı işgal ettiği ve hükümetini tanımadığı için Türkiye'yi AB üyeliğine kabul etmek zor'' dedi. 
     Bayrou, AB zirvesi kararında Türkiye için ''imtiyazlı ortaklık'' önerisinin de yer alması için Fransız hükümetinin baskı uygulaması gerektiğini savundu. 
     
</TEXT>
</DOC>
