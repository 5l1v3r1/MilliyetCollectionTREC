<DOC>
<DOCNO> 265553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/agun.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte AB'ye giden yol 
</HEADLINE>
<TEXT>


Türkiye'yi Avrupa bağlayan Sirkeci-Kapıkule demiryolu hattının hali içler acısı. Çatlayan ve çürüyen traversler nedeniyle bozulan hatta, kaza "geliyorum" diyor 

ŞÜKRAN ÖZÇAKMAK, ŞAKİR AYDIN İstanbul 

Budapeşte - İstanbul seferini yaparken, rayların üzerine bırakılmış su tankına çarpan Bosfor Ekspresi, Türkiye'nin Avrupa'ya açılan demiryolu kapısı Sirkeci-Kapıkule hattında her an yaşanabilecek bir tehlikenin boyutunu da ortaya çıkardı. Raylarda, ahşap traversler çürümüş, beton traversler ise çatlamış ve parçalanmış. Rayları traverslere bağlayan vidalar yer yer fırlamış, kırılmış ve gevşemiş. 
Bosfor Ekspresi'nin kaza yaptığı 33. kilometreden 37. kilometreye kadar yürüdük. Her 5 - 10 traversten biri çatlamıştı. Bazı traverslerin arası, içine bir el girecek kadar açıktı. Tamamı parçalanmış traverslerin üzeri çakıl taşlarıyla örtülüydü. Çatlamış ahşap traverslerde vidalar sağlam dururken, beton traverslerden fırlamış veya gevşemişti. Bazı parçalanmış beton traverslerin üstü ise çakıl taşlarıyla örtülüydü. 

'Yol çavuşları olmayınca' 
Konuyu değerlendiren uzmanlar, bu durumun büyük tehlike oluşturduğunu, trenlerin raydan çıkabileceğini bildirdiler. Demiryollarına makyaj yapmakla bir yere varılamayacağını belirten Yıldız Teknik Üniversitesi Ulaşım Anabilim Dalı Başkanı Prof. Dr. Zerrin Bayrakdar, "Demiryolları bir taraftan da sabote edildiğini söylüyor. Eskiden yol çavuşları vardı, sizin gibi yolları dolaşır, çatlayan traversleri tespit ederdi. Tasarruf tedbiri doğrultusunda onlar artık çalışmıyor. Eğer rayı bağlayan traversler çatlamış ve hız da var ise tren raydan çıkabilir. Vagonlar, düzgün ve pürüzsüz rayda yol almalı, travers parçalanmışsa, o kısımda kot düşük olur ve tren inip çıkarak yol alır. Hız varsa tren raydan çıkar" diye konuştu. 
Traverslerin raydan gelen yükü yaydığına dikkat çeken Yıldız Teknik Üniversitesi İnşaat Mühendisliği Öğretim Üyesi Prof. Dr. Aydın Erel ise, "O hatta daha çok yük trenleri geçmekte. Ağırlık nedeniyle çatlamalar oluşmuş olabilir. Çatlak, traverslerin olduğu kısımlar yol bozulmalarını hızlandırır. Sonrasında da trenin raydan çıkmasına neden olur" dedi. 

'Direnci azaltır' 
İstanbul Teknik Üniversitesi Ulaştırma Anabilim Dalı Öğretim Üyesi Prof. Dr. Haluk Gerçek de, üst yapının ray, travers, bağlantı malzemeleri ve balanstan oluşan bir bütün olduğunu belirterek şöyle dedi 
"Bunlarda çatlak veya bozukluk varsa üst yapının direnimi azalır, geometrik yapısı bozulur. Bozukluklar belirli bir ölçüye çıkarsa ileride kazaya neden olan sonuçlar doğurur." 


</TEXT>
</DOC>
