<DOC>
<DOCNO> 272700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo14.html </URL>
<DATE> 2004/09/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yunan basınında Gençlerbirliği maçı böyle değerlendirildi... 
</HEADLINE>
<TEXT>

     Yunanistan'ın başkenti Atina'da dün akşam oynanan ve Gençlerbirliği'nin FC Egaleo takımına 1-0 yenilmesiyle sonuçlanan UEFA Kupası 1. tur ilk karşılaşması Yunan basınında geniş yer buldu. 
     Atina'da yayınlanan günlük spor gazeteleri, Avrupa'da ilk kez boy gösteren Egaleon'un Gençlerbirliği karşısında üstünlük kurarak adil bir galibiyetin sahibi olduğu, Türk takımının ise beklenen performansı göstermediği görüşünde birleştiler. 
     ''Egaleo sahayı Türkler'den temizledi'' başlığını kullanan Skore gazetesi, Yunan takımının beklenenden çok fazlasını verdiğini kaydettiği haberinde, ''Devlerin katili'' olarak adlandırdığı Gençlerbirliği'nin şanına uygun oynayamadığını ve Egaleon'a oldukça kolay gelen bir galibiyet armağan ettiğini yazdı. 
     ''Egaleo Avrupa'ya adım attı'' şeklindeki haberi ile ''Egaleo çömezliğinin kurbanı olmadı. Tersine Gençlerbirliği'ne karşı yıllardır Avrupa tecrübesi olan bir takım edasıyla oynadı ve bileğinin hakkıyla kazandı'' değerlendirmesinde bulunan Ora Gia Spor gazetesine, Protahlitis gazetesi, ''Yunan takımı tüm tecrübesizliğine karşı Türkler'e karşı Avrupa havasıyla oynadı'' yorumuyla eşlik etti. 
     ''Egaleo kendini gösterdi'' başlığını haberine uygun gören Sportime gazetesi ise ''Kısa bir süre öncesine kadar amatör sahada forma uğruna dizlerini kanatan Egaleon'un, Yunan liginde çılgınca bir yükselişe geçtiği yetmezmiş gibi Gençlerbirliği gibi bir takımı yenerek Avrupa'da ismini duyurduğunu'' kaydetti. 
     Derby gazetesi, ''Yunan takımı sorumluluğunu yerine getirdi'' başlıklı haberinde, ''Egaleo'nun Gençlerbirliği'ni yenerek asıl hedefine ulaştığını, tur atlayıp atlamamasının ise 2. planda kalan bir konu olduğunu'' yazdı. 
     Athlitiki İho gazetesi, ''Egaleo elinden gelenin en iyisini yaptı'' başlıklı haberinde, ''Yunan takımının dün akşam adeta rüya gibi bir oyun çıkardığı, Gençlerbirliği tehdidini yaşamadan galibiyete ulaştığı'' yorumuyla karşılaşmayı okuyucularına aktardı. 
     ''Egaleo efeleri Gençlerbirliği'ne karşı devasa bir galibiyet kazandı'' diyen Filathlos gazetesi ise Yunan ekibinin çıkardığı oyun ile geçen yıl aynı organizasyonda Blackburn, Sporting Lizbon ve Parma'yı 'dışarı atan' Türk takımına nefes aldırmadığı değerlendirmesinde bulundu. 
     ''Rizupoli Stadı Türkler'e kabus oldu'' başlığını kullanan Goal News gazetesi ise ''Geçtiğimiz yıl Galatasaray Olimpiyakos'un 3 golünü ağlarında gördü. Bir kaç gün önce Türk Ümit Milli Takımı 2-1 mağlubiyetle ayrıldı, şimdi de Gençlerbirliği 1-0 yenilgi ile Rizupoli stadından gitti. Normal koşullar altında Türkler'in buradan koşarak kaçmaları gerekir'' yorumunu yaptı. 
     Öte yandan Fos ton Spor gazetesi, ''Bileğimizin hakkıyla kazandık'' dediği haberinde, ''tecrübesiz'' Egaleo'nun Gençlerbirliği gibi bir takım karşısında aldığı galibiyetin hayranlık yarattığını yazdı. 
     
</TEXT>
</DOC>
