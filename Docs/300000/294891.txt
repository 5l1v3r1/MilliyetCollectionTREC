<DOC>
<DOCNO> 294891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/ydilmen.html </URL>
<DATE> 2004/12/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Hatasız 
</HEADLINE>
<TEXT>



Galatasaray'ın iki haftalık düşüşü, Ankaragücü maçının ilk 60 dakikasında sona ermişti. Gençlerbirliği önünde de kötü günlerin tamamen geride kaldığını gösterdi. Kalitesine yakışır futbol oynadı. Zorluk derecesi yüksek maçtan hak ederek üç puanla ayrıldı. 
Gençlerbirliği'ni yenmek için taktik anlamda herşeyi yerine getirdiler. Süratli ve etkili Youla'ya, Tomas ve Song, tecrübeleriyle ya çok yakın oynadılar, döndürmediler, ya da dönüşümlü olarak kademeli oynayarak geniş alan bırakmadılar. Gençlebirliği'nin geriye bir tek silahı kalmıştı. O da kenarlardan getirecekleri toplardı. Ali Tandoğan ve Flip ikilisi çok etkili oyunculardı. Bunları da sağda Sabri ve Cihan, solda da Ayhan ve Orhan ile durdurdular. Arkadan da El Saka ve Ümit'in hazırlık pasları ile çıkmalarını Hakan ve Necati'nin presiyle engellediler. Bütün bunlar top rakipteyken yapılan artılardı. Top Galatasaray'a geçince Volkan ve Conceiçao yüksek pas yüzdeleriyle, özellikle Volkan'ın 30 - 40 metre attığı ters toplarla hücumda etkili oldular. Hangi gol güzeldi diye sorsalar, kura çekerdim. Hepsi birbirinden güzeldi. Galatasaray açısından psikolojik olarak kolay bir maç değildi. 

Haklı galibiyet 
Maça liderden sekiz puan geride başlıyorsunuz ve krediniz hiç yok. Ama oyun disiplini ve fizik güç, hemen hemen takımın hatasız oyunu haklı bir galibiyet getirdi. Hagi'nin 3-0'dan sonra bu maçı bitirip Fenerbahçe maçını yaşaması da bir artıydı. Önce cebinde üç sarı kartı olan ve tek alternatifi olmayan bölgenin oyuncusu Cihan'ı çıkardı. Daha sonra üç sarı kartlı Conceiçao'yu. Hem takım, hem de teknik adam olarak zorlu maçı hatasız, kazasız tamamladılar. 
İki takımın taraftarları bugünlerde konuşulan tribün terörünün aksine tam bir fair - play örneği gösterdiler. Aynı şekilde iki takım oyuncuları da bu tabloyu bozmadı. Maçın bu kadar tempolu olmasında hakem Cem Deda'nın da katkısının olduğunu unutmayalım. Bu yılki çıkışını dün de devam ettirdi. 



</TEXT>
</DOC>
