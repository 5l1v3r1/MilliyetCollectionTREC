<DOC>
<DOCNO> 292828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/soneko06.html </URL>
<DATE> 2004/11/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hazine faizi yüzde 22-23'te takıldı... 
</HEADLINE>
<TEXT>

     Hazine'nin, ekimde yüzde 22.5 olan aylık ortalama iç borçlanma faizi kasımda yüzde 22.8 olarak gerçekleşirken, yılın ilk 11 ayında gerçekleştirilen 129.8 katrilyon liralık borçlanmanın ortalama yıllık bileşik faiz maliyeti ise yüzde 25.7 düzeyinde oluştu. 
     Hazine Müsteşarlığı'nın kasım ayında gerçekleştirdiği TL cinsinden iskontolu beş ayrı iç borçlanma ihalesinde piyasadan yapılan net borçlanma tutarları ve yıllık bileşik faiz oranları dikkate alınarak yapılan hesaplamaya göre, ortalama yıllık bileşik faiz yüzde 22.8 düzeyinde gerçekleşti. Ortalama yıllık bileşik faiz ekim ayına göre az da olsa artarken, eylül ayında, zina krizi nedeniyle yaşanan artış hariç, faiz oranlarında mayıs ayında başlayan ve ekimde de devam eden düşüş trendi de durdu. Merkez Bankası'nın beklenti anketiyle ölçtüğü gelecek 12 aylık döneme ilişkin yüzde 9'luk enflasyon beklentisi dikkate alındığında, kasımda Hazine'ye borç verenler yıllık yüzde 12.7 oranında bir reel faiz elde etmeyi bekliyorlar. Reel 
     faiz beklentisi ekimde ise yüzde 12.6 olarak hesaplanmıştı. 
     Borçlanmanın ekimde 454 gün olan vadesi ise kasımda 358 güne kadar kısaldı. Hazine beş ihalede 12 katrilyon 324 trilyon lirası piyasadan, 768 trilyon lirası da kamu kurum ve kuruluşlarına yapılan ortalamadan satışlarla olmak üzere toplam 13 katrilyon liralık borçlanmaya gitti. 
     Hazine ekim ayını bu hafta salı günü yapacağı dolar cinsinden üç yıl vadeli altı ayda bir değişken faiz ödemeli tahvil ihalesiyle tamamlayacak. 
     
     11 AYLIK BORÇLANMA 
     Hazine bu yılın ocak-kasım döneminde ise 118 katrilyon 249 trilyonu piyasadan, 11 katrilyon 518 trilyon lirası ise 
     kamu kurum ve kuruluşlarından olmak üzere TL cinsinden ihalelerde toplam 129 katrilyon 767 trilyon lira borçlandı. Borçlanma tutarı geçen yılın aynı dönemine göre yüzde 39.5 oranında artış kaydetti. Piyasadan borçlanmalarda yüzde 39.1, kamu kurum ve kuruluşlarından borçlanmalarda ise yüzde 44.5 oranında artış yaşandı. Bu dönemdeki borçlanmaların ortalama yıllık bileşik faizi yüzde 25.7, borçlanmanın ortalama vadesi ise 387 gün olarak hesaplandı. Geçen yıl aynı dönemdeki 93 katrilyon liralık borçlanmanın ortalama faizi yüzde 46.2 olarak gerçekleşmişti. Hazinenin borçlanma maliyetinde bu yıl 20.5 puanlık önemli bir düşüş yaşandı. 
     
     SON BİR YILDA YÜZDE 18.2 REEL FAİZ 
     Bu arada Hazine, geçen yıl ekim ayında yüzde 29.9 yıllık bileşik faizle gerçekleştirdiği iç borçlanma için ortalama yüzde 18.2 oranında reel faiz ödemek zorunda kaldı. 
     Geçen yıl ekimde yüzde 16'lık yıllık enflasyon ve yüzde 11.9'luk reel faiz beklentisiyle Hazine'ye borç verenler, 
     enflasyon oranının yüzde 10'un altına kadar gerilemesiyle umduklarından oldukça yüksek bir reel faiz elde etme şansını yakaladılar. 

ANKA 
     
</TEXT>
</DOC>
