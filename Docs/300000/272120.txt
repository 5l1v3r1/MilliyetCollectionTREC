<DOC>
<DOCNO> 272120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur40.html </URL>
<DATE> 2004/09/15/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Üvey ağabeyini korumak için cinayeti üstlendi .. 
</HEADLINE>
<TEXT>

     Gaziantep'te, yol verme meselesi yüzünden tartıştığı sürücüyü öldürdüğü iddia edilen kişinin, üvey ağabeyini koruyarak, cinayeti üstlendiği ortaya çıktı. 
     Ali Ülker Nacar ile üvey kardeşler Hüseyin C. ve Hasan Y. arasında yol verme meselesi yüzünden tartışma çıkmış, tartışmanın kavgaya dönüşmesi üzerine Ali Ülker Nacar tabancayla vurularak öldürülmüştü. 
     Olayın ardından Gaziantep Emniyet Müdürlüğü Asayiş Şube Müdürlüğü Cinayet Büro Amirliği'ne teslim olan Hüseyin C. cinayeti işlediğini itiraf etmişti. 
     Ancak, görgü tanıklarının ifadeleri ile Hüseyin C'nin çelişkili ifadelerini değerlendiren polis, cinayet zanlısı Hüseyin C'nin üvey ağabeyi Hasan Y'yi gözaltına aldı. 
     Hasan Y, ifadesinde suçunu itiraf ederken, Ali Ülker Nacar ile yol verme meselesi yüzünden tartıştıklarını ve bu sırada Nacar'ın kendilerine tabancayla ateş ettiğini kendisinin de yanında bulundurduğu tabancayla karşılık verdiğini, Nacar'ın bu sırada yaralandığını söyledi. 
     Hasan Y. ve Hüseyin C, Emniyet Müdürlüğü'ndeki sorgulamalarının ardından, haklarında düzenlenen tahkikat evrakı ile adliyeye sevk edildi. 
     Sanıklar adliyeye çıkarılırken görüntü almak isteyen basın mensupları ile sanık yakınları arasında çıkan tartışmayı, polis önledi. 
     
</TEXT>
</DOC>
