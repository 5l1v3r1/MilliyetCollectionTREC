<DOC>
<DOCNO> 271051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/guncel/agun.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel 'Kuran liseleri ' 
</HEADLINE>
<TEXT>


8 yıllık kesintisiz zorunlu eğitimi bitiren binlerce kız, lise yerine Kuran kurslarında eğitim görüyor. Mayıs 2004 itibariyle, 13 bin 636 kız öğrencinin bu kurslara kaydolduğu belirlendi 

Şükran Özçakmak - İstanbul 

Milli Eğitim Bakanlığı, UNICEF'in işbirliğiyle yürüttüğü "Haydi Kızlar Okula" kampanyasıyla kızları okula kazandırmaya çalışırken, Kuran kursları da ilköğretim mezunu kız öğrencileri topluyor. 
İslamcı gazetelerde, "Sizin en hayırlınız, Kuran'ı öğrenen ve öğretendir" hadisiyle çağrı yapılarak, yatılı kız Kuran kursuna öğrenci aranıyor. Bazı ilçelerde de sokaklara afiş ve ilanlar asılıyor. Kuran kurslarına en çok kızlar katılıyor. Türkiye genelindeki 3922 Kuran kursunda eğitim gören 134 bin 406 öğrencinin 117 bin 677'sini kızlar oluşturuyor. Erkek öğrenci sayısı ise 16 bin 729. 
Yetkililer, 8 yıllık kesintisiz eğitimin yürürlüğe girdiği 1997'den beri kız çocuklarının Kuran kursuna katılma oranlarının arttığına dikkat çekiyor. Yeni yönetmeliğe göre, ilköğretim okulundan mezun olmayan öğrencinin Kuran kursuna alınması yasak. 

İstanbul'daki durum 
İstanbul'daki 360 Kuran kursunun 227'si kız öğrencileri eğitiyor. İstanbul Müftülüğü'nün verilerine göre, Mayıs 2004 itibariyle, 13 bin 636'sı kız, 3 bin 486'sı erkek olmak üzere, 17 bin 122 öğrenci Kuran kursuna katılmış. Kızların, lise yerine kursa gitmelerinin nedeni, "Erişkin yaşa geldi, artık saçını örtmeli" diyen babalar. Kurslardaki ilahiyat mezunu öğretmenler, kızları önce açık lise, sonra Açıköğretim Fakültesi'ne yönlendiriyor. 
Kurslarda ders veren kadın öğretmenler, "Çoğunluğu yoksul ve orta halli ailelerin çocukları. 8 yıllık eğitim, kurslarımız için de iyi oldu. 13 yaşındaki çocuk daha bilinçli oluyor. Somuttan soyuta geçişi daha iyi algılıyorlar. Eskiden 11 yaşındaki öğrenci oyun peşinde koşuyor, eğitim alamıyordu" diyor. 
Fatih'teki Tuba Kız Kuran Kursu'nda yıllık 750 milyon kayıt ücreti ile birlikte noter tasdikli diploma, nüfus cüzdan fotokopisi, 12 adet vesikalık fotoğraf, ikametg h isteniyor. Kurs için gerekli olanlar listesi ise şöyle Lacivert forma, siyah veya lacivert ayakkabı, düz beyaz pike ve nevresim takımı, beyaz ve siyah çorap, beyaz kare ve dikdörtgen namaz başörtüsü, el ve ayak havlusu, sabun. 

'Yoksa eğitim yeraltına iner' 

Diyanet İşleri Başkanlığı yetkilileri, Kuran kurslarıyla ilgili şunları söylüyor "Talepleri kontrollü bir şekilde sağlamazsak, bu çocukları kullanmak isteyenler yeraltında eğitir. Yatılı olanların iaşe ve ibadetleri hususundaki giderlerini, müftülüklerin gözetiminde, dernek, vakıf veya vatandaşlar karşılıyor. Müfredatta 12 saat Kuran, altı saat meal, bir saat itikat, üç saat ibadet, bir saat siyer, bir saat ahlak dersi ve ayrıca milli birlik ve beraberliğimizi anlatan dersler veriliyor." 


</TEXT>
</DOC>
