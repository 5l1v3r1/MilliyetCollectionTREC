<DOC>
<DOCNO> 262125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo28.html </URL>
<DATE> 2004/08/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Olimpiyat bilet satışlarında rekor üstüne rekor... 
</HEADLINE>
<TEXT>

     28. Yaz Olimpiyat Oyunları için günlük bilet satışının dün 84 bine ulaştığı bildirildi. 
     Olimpiyat Oyunları için satışa sunulan 5.2 milyon biletin, büyük bölümü final ve yarı final müsabakaları olmak üzere yaklaşık 2.5 milyonunun satıldığı açıklandı. 
     Oyunlarda bilet satışından elde edilmesi beklenen gelirin 183 milyon Euro olduğu ve bu rakama bugüne dek yapılan satışlarla hemen hemen ulaşıldığı da kaydedildi. 
     Bu arada son anda oyunları izleme kararı alan Yunanlılar'ın, bilet satışlarında her geçen gün yeni bir rekora imza attıkları değerlendirmesinde bulunan Yunan basını, haziran ve temmuz aylarındaki ortalama bilet satışının günde 4 bin civarında olduğunu, olimpiyatların başlangıç tarihine yaklaşıldıkça bu rakamın hızla arttığını yazdı. 
     Gazeteler, geçen hafta satılan biletlerin sayısının 283 bin olduğunu da kaydettiler. 
     
</TEXT>
</DOC>
