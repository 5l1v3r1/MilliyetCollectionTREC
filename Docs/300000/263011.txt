<DOC>
<DOCNO> 263011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/axspo03.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli patron Song 
</HEADLINE>
<TEXT>


Galatasaray Teknik Direktörü Hagi, Gaziantepspor maçı öncesinde Kamerunlu yıldızla özel görüşme yaptı. Rumen hoca, "Savunmayı yönetmeni bekliyorum. Sorumluluk sende" dedi 

ERHAN TELLİ 


'Sigorta sensin' 
GALATASARAY Teknik Direktörü Hagi, bugünkü Gaziantepspor maçı öncesinde Song ile özel görüşme yaptı. Rumen teknik adam, Kamerunlu oyuncuyu, Konyaspor ile oynanan ilk maçtaki üstün performansı nedeniyle tebrik ederken, kendisine özel görevler de verdi. Hagi'nin, "Senden maç içinde savunmayı yönetmeni bekliyorum. Arkadaşlarına yardımcı ol, koordinasyonu sağla" dediği öğrenildi. 

Tomas hazırlığı 
SARI - Kırmızılı hocasının, Gaziantep maçında savunmada bazı değişiklikler yapmaya hazırlandığı da iddia edildi. Gheorghe Hagi'nin, yeni transfer Tomas'a ilk on birde forma vermeye hazırlandığı bildirildi. Hırvat futbolcunun şans bulması durumunda, Cihan veya Petre ikilisinden birine kulübe yolu gözükecek. Hagi, iki futbolcu arasında son kararı maç saatinde verecek. 

Sinan Turan'a teklif 

PAF Takımı'ndan Sinan Turan'a dün yeni bir teklif geldi. Mersin İdman Yurdu yöneticileri, Florya'da bu futbolcu ve yöneticilerle görüştü. Ancak tarafların fiyat konusunda anlaşamadığı, Sinan'ın Kartalspor'a verileceği öğrenildi. Öte yandan genç oyuncular Uğur, Arda ve Mülayim bu hafta PAF takım formasını giyecek. Hafta boyunca A takımla idmanlara çıkan Cafer Can'ın durumu ise netleşmedi. 

Yönetimden taraftara davet 

GALATASARAY yönetimi, Sarı - Kırmızılı taraftarları kombine kart almaya çağırdı. Kulübün resmi internet sitesinden yapılan açıklamada, "100. yılımızda yaşayacağımız galibiyetlerin sevincine ve tüm camiamızın şampiyonluk inancına ortak olmak isteyen taraftarlarımızı son koltuklar için Ali Sami Yen Stadı'na bekliyoruz" ifadeleri kullanıldı. 

İki eksik var 

FLORYA'DA yaptığı tek idmanla hazırlıklarını tamamlayan Galatasaray, akşam Gaziantep'e gitti. Sarı-Kırmızılılar'ı bir grup taraftar davul zurna eşliğinde karşıladı. Hagi, Gaziantep seferi öncesi havaalanında karşılaştığı Serdar Bilgili ile kısa bir süre sohbet etti. Sakatlıkları süren kaptan Bülent ile Saidou bugünkü karşılaşmada da forma giyemeyecek. Hagi, kaleci Kingston, İbrahim Yavuz ve Suat'ı kadroya almadı. 



</TEXT>
</DOC>
