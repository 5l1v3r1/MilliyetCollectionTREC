<DOC>
<DOCNO> 281584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo11.html </URL>
<DATE> 2004/10/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bayanlarda 12. Cumhurbaşkanlığı Kupası heyecanı... 
</HEADLINE>
<TEXT>

     Basketbolda 12. Bayanlar Cumhurbaşkanlığı Kupası, yarın sahibini buluyor. 
     Geçen sezonun lig şampiyonu Fenerbahçe ile Türkiye Kupası finalisti Erdemirspor, yarın 14.00'de Ankara ASKİ Spor Salonu'nda karşılaşacak. Karşılaşma FB TV'den naklen yayınlanacak. 
     
     REKOR GALATASARAY'DA 
     Bayanlarda Cumhurbaşkanlığı Kupası'nda rekor Galatasaray'ın elinde bulunuyor. 
     Bayan basketbolunda 1990'lı yıllarda büyük başarılara imza atan Galatasaray, 11 yıldır yapılan Cumhurbaşkanlığı Kupası'nda da ulaşılması güç bir rekor kırdı. 
     Sarı-kırmızılılar, kupanın düzenlendiği ilk sezon olan 1992-93'den itibaren 1997-98 sezonuna kadar üst üste tam 6 kez Cumhurbaşkanlığı Kupası'nı müzesine götürme başarısını gösterdi. 
     Şimdiye kadar 8 kez Cumhurbaşkanlığı Kupası'nda finalist olan Galatasaray, son 4 sezondur bu kupada maça çıkamıyor. 
     
     FENERBAHÇE'NİN 3 KUPASI VAR 
     Bayanlarda son yıllarda başarılarıyla dikkati çeken Fenerbahçe ise Cumhurbaşkanlığı Kupası'nda ezeli rakibi Galatasaray'ın üstünlüğüne son verdi. 
     Galatasaray'ı 1998-99 sezonunda yenerek 7. Cumhurbaşkanlığı Kupası'nı alan Fenerbahçe, 1999-2000 sezonunda da tek yabancıyla oynadığı maçta sarı-kırmızılı takımı 67-65 yenip, kupayı kazandı. 
     Sarı-lacivertliler, 2000-01 sezonunda ise BOTAŞ Spor'u 72-65 yenerek, üst üste 3. kez kupayı müzesine götürdü. 
     
     ERDEMİRSPOR'UN 2. FİNALİ 
     Fenerbahçe'nin rakibi Erdemirspor, ikinci kez kupada final oynayacak. 
     Erdemirspor, geçen sezon ilk kez oynadığı finalde BOTAŞ Spor'a yenilerek, kupayı kazanamadı. 
     
</TEXT>
</DOC>
