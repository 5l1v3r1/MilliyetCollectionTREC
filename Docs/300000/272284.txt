<DOC>
<DOCNO> 272284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun31.html </URL>
<DATE> 2004/09/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Irak'ta 3 kamyoncu kaçırılıp öldürüldü 
</HEADLINE>
<TEXT>

     Irak'ın güneyinde üç kamyon şoförünün daha kaçırılıp öldürüldüğü bildirildi. 
     Ensar-ül Sünnet adlı grubun bir internet sitesinde yayımlanan açıklamasına göre, ''Haçlı ordularına malzeme taşıyan üç kamyoncu, 13 Eylül'de Saffan'dan Taci'ye giderken kaçırıldı.'' Açıklamada, öldürülen kamyoncuların adları Abbas Müslüm Nuri, Halil Kazım ve Sabbar Ehman olarak verildi, ancak milliyetleri belirtilmedi. 
     
     KAÇIRILAN BATILILAR 
     Bu arada, Bağdat'ta bu sabah iki Amerikalı ve bir İngilizin kaçırıldığı haberleri, ABD'nin Bağdat Büyükelçiliği ile İngiltere Dışişleri Bakanlığı tarafından doğrulandı. 
     ABD Büyükelçiliği, kaçırılan kişilerin adlarının Jack Hensley ve Eugene Armstrong olduğunu bildirdi. 
     Irak İçişleri Bakanlığı yetkililerinden Albay Adnan Abdürrahman, kaçırılanların, bir inşaat firması olan Gulf Services Company'de çalıştığını söyledi. 
     Halen Irak'ta, 2 İtalyan yardım görevlisi, 2 Fransız gazeteci ve Irak asıllı Amerikalı bir işadamı olmak üzere 5 Batılının rehin tutulduğu biliniyor. 
     
</TEXT>
</DOC>
