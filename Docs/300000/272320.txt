<DOC>
<DOCNO> 272320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko26.html </URL>
<DATE> 2004/09/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TOKİ, satışlarını emlakçılara havale etti... 
</HEADLINE>
<TEXT>

     Arsa satışları konusunda geçen yıl Eskidji Müzayedecilik şirketi ile anlaşan TOKİ, lüks konut satışlarını da TURYAP'a havale etti. Alınan bilgiye göre, geçen yıl, TOKİ'nin proje uygulayamayacağı nitelikteki arsa ve arazilerin satışı konusunda Eskidji ile 1 yıllık anlaşma yapan TOKİ, anlaşma süresini, Eylül ayı itibariyle 1 yıl daha uzattı. 
     Eskidji, bu sürede 4 açık artırma yaparken, 980 bin metrekare arsa-arazi satıldı. Satışa çıkarılan söz konusu gayrimenkuller için 24 trilyon 470 milyar lira muhammen bedel belirlenirken, açık artırmalarda satış tutarı 43 trilyon 109 milyar liraya ulaştı. Açık artırma yöntemi sayesinde, arsaların satışından, öngörülenin yüzde 76 üzerinde gelir sağlanmış oldu. 
     Kamu İhale Kanunu nedeniyle TOKİ'nin satış ve alımlarında ihale sürecinin çok uzadığını, ayrıca reklam yapma olanağı sınırlı olduğu için ilgili alıcılara ulaşmakta zorlandığını anlatan yetkililer, sistem hakkında şu bilgiyi verdiler ''TOKİ, satışa çıkaracağı arsa ve arazilerin muhammen bedelini, bağımsız gayrimenkul expertiz şirketine belirletiyor. Uygun bulduğumuz muhammen bedeller üzerinden satışa çıkıyoruz. Eskidji, arsanın niteliğine göre bize, teklif alma, ilanla satış veya açık artırma gibi satış yöntemi öneriyor. Uygun bulunması halinde, tüm satış organizasyonunu, reklam ve tanıtım işlerini kendisi yapıyor. Bu işlemler için TOKİ, hiç bir bedel ödemiyor. Sadece satış sonrasında, arsa bedelinin yüzde 2.5'ini alıcıdan alıyor. Böylece hem satış süreci kısalıyor hem de Eskidji daha geniş müşteri portföyüne ulaşma imkanı olduğu için, arsalara talep, dolayısıyla satış fiyatı artıyor.'' 
     
     TOKİ, TURYAP İLE ANLAŞTI 
     Bu arada arsa-arazi satışlarında sağlanan başarı üzerine, aynı gerekçelerle, rant projelerinin satışları konusunda da profesyonel hizmet alınmasına karar verildi. 
     Yapılan ihale sonucunda, TURYAP ile TOKİ'nin uygun göreceği konut projelerinin satışı konusunda 1 yıllık anlaşma imzalandı. 
     Bu kapsamda TURYAP, Bilkent III. etap, Ataşehir, ve Eryaman'da yaptırılacak 168 lüks konuttan 48'inin satış organizasyonunu yaptı. Konutların satışa esas muhammen bedellerini TOKİ belirliyor. Satışla ilgili açık artırma organizasyonunu ve reklam tanıtımları ise TURYAP yapıyor. TOKİ, söz konusu hizmetler için bir bedel ödemezken, TURYAP, satılan konutların alıcılarından binde 2.5 oranında komisyon alıyor. 
     Diğer taraftan TOKİ, sosyal projelerinin tanıtım ve reklam hizmetleri için Organizer Ses Efekt Reklam Organizasyon Ltd.ŞTi ile anlaştı. 
     Kamu kuruluşlarının reklam harcamaları tasarruf genelgeleri kapsamında olduğu için, Başbakan Tayyip Erdoğan'ın izni ile yapılan ihale sonucunda, belirlenen söz konusu firmayla, 1.8 trilyon lira tutarında bir yıllık sözleşme imzalandığı öğrenildi. Firma, TOKİ'nin sosyal projeleri ile ilgili her türlü yazılı ve görsel reklam-tanıtım hizmetini yürütecek. 
     
</TEXT>
</DOC>
