<DOC>
<DOCNO> 271024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonyas03.html </URL>
<DATE> 2004/09/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Köpeği horlayan kişi evinden taşınmak zorunda kaldı... 
</HEADLINE>
<TEXT>

     Romanya'nın ortabatı kesimindeki Cluj'da yaşayan bir kişi, köpeğinin ''çok gürültülü horlaması'' nedeniyle komşularının şikayeti üzerine evinden taşınmak zorunda kaldı. 
     Cluj mahkemesinden bir adli kaynak, 2,5 yaşındaki Sumo adlı yaklaşık 60 kilo ağırlığındaki çoban köpeğinin horlaması yüzünden uyuyamayan komşuların şikayeti üzerine olayı mahkemeye aksettirdiklerini ve mahkeme kararının ardından, köpeğin sahibi Attila Varga'nın evden taşınmayı kabul ettiğini açıkladı. 
     ''Köpeğiyle aynı yatağı paylaştığını ve horlama sesini duymadığını'' söyleyen Varga ise mahkemenin bu kararına itiraz edeceğini belirtti. 
     Şikayet başvurusunda bulunan komşulardan biri, köpeğin horlamaya başlamasının ardından ''duvarların titrediğini ve evin alarmının çalmaya başladığını'' söyledi. 
     Bir diğer komşu ise ''kayınpederinin bu gürültüye daha fazla dayanamayarak evi terk ettiğini'' ifade etti. 
     Bu arada, çevre koruma ajansından bir yetkili, uzmanların köpeğin horlama sesini ölçtüklerini ve ''normal kabul edilen horlama sesinin 10 desibel üzerinde olduğunu'' belirlediklerini kaydetti. 
     
</TEXT>
</DOC>
