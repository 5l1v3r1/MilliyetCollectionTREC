<DOC>
<DOCNO> 288429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur34.html </URL>
<DATE> 2004/11/12/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
Trakya Üniversitesi'nden akademik çalışmanın çalındığı iddiası... 
</HEADLINE>
<TEXT>

     Trakya Üniversitesi T.Ü Beden Eğitimi ve Spor Yüksekokulu Müdürü Yrd. Doç. Dr. İlhan Toksöz'ün, hazırladığı ''akademik çalışmanın çalındığı'' iddiasıyla 4'ü öğretim üyesi 5 kişi hakkında açılan davanın görülmesine devam edildi. 
     Edirne 1. Asliye Ceza Mahkemesi'ndeki duruşmaya, sanıklardan Serhat Çetinkaya, Hilal Makaracı, Akın Demir ile müdahil İlhan Toksöz, Av. Ertan Sezer ve Ünal Eral katıldı. 
     Tanık olarak dinlenen T.Ü eski Rektörü Prof. Dr. Osman İnci, yurtdışına çıkış yetkisinin rektörlükte olması dolayısıyla rektöre bilgi verilmesi zorunluluğu bulunduğunu belirterek, şunları kaydetti 
     ''Söz konusu okul rektörlüğe bağlıdır. Böyle bir izin alınması gerekir. Prosedür bu şekildedir. Böyle bir izin alındığını hatırlamıyorum. Kayıtlara bakılması gerekir.'' Mahkeme başkanı, Bilimsel Projeler Araştırma Fonu'ndan dava dosyasındaki projenin sahibinin kime ait olduğunun rektörlüğe sorulmasına karar vererek, duruşmayı erteledi. 
     
     OLAY 
     Yrd. Doç. Dr. İlhan Toksöz, hazırladığını iddia ettiği akademik çalışmayı, Atina'daki bir toplantıda sunduğunu ve daha sonra söz konusu çalışmanın, Antalya'da yapılan bir toplantıda, Hanife Gültaşkıran ve adı geçen diğer sanıklar tarafından sunulmak istendiğini ileri sürerek dava açmıştı. Trakya Üniversitesi Etik Kurulu da konuyla ilgili soruşturma başlatmıştı. 
     Davada, Beden Eğitimi ve Spor Yüksekokulu eski Müdürü Prof. Dr. Hanife Gültaşkıran, öğretim görevlileri Hilal Makaracı, Akın Demir ve Serpil Ayas ile okutman Serhat Çetinkaya, ''Fikir ve Sanat Eseri Kanunu''un 71. maddesi uyarınca 50 milyar liradan, 150 milyar liraya kadar ağır para cezası ve 4 ile 6 yıl arasında ağır hapis cezası'' istemiyle yargılanıyor. 
     
</TEXT>
</DOC>
