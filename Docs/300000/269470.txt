<DOC>
<DOCNO> 269470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy05.html </URL>
<DATE> 2004/09/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Memur maaşı enflasyon karşısında sürekli eridi 
</HEADLINE>
<TEXT>

     Hükümetle memurlar arasında toplu görüşme süreci yaklaşırken, Memur-Sen, son 12 yıllık dönemde memur maaşlarına yapılan artışların sürekli olarak bir önceki yılkinden düşük ve enflasyonun çok altında gerçekleştiğine dikkat çekti. 
     Memur maaşlarına 2005 yılından itibaren geçerli olacak artışı belirlemek üzere yapılacak toplu görüşmeler 15 Eylül'de başlayacak. Toplu görüşmelere bu yıl ilk kez katılacak olan Memur-Sen'in yaptığı araştırmaya göre, 1992'den bu yana memur maaşlarına uygulanan yıllık artışlar, 
     1996 dışındaki yıllarda bir önceki yıla göre düştü ve 
     enflasyonun da altında kaldı. Araştırmaya göre, 1992-2003 döneminde tüketici fiyatları 397.9, toptan eşya fiyatları da 367.9 kat artarken, memur maaşlarındaki artış 65.5 kat düzeyinde kaldı. 
     
     YILLARA GÖRE MAAŞ ZAMMI VE ENFLASYON 
     Tüketici fiyatları bazında enflasyonun yüzde 70.1 olduğu 1992 yılında memurlara yüzde 57.2 oranında zam verildi. Enflasyonun yüzde 66.1 olduğu 1993 yılında mkemur maaşları yüzde 45.9 yüzde 125.5'lik enflasyon yaşanan 1994 yılında ise maaşlar yüzde 30.5 artırıldı. 
     Memur maaşlarına yapılan artış 1995'de yüzde 41.1'de kalırken, enflasyon yüzde 76'ya ulaştı. 1996 yılında ise maaşlarda yüzde 89.5'le, yüzde 79.8'lik tüketici enflasyonunun üzerinde artış yapıldı. Enflasyonun yüzde 99.1 olduğu 1997 yılında maaşlara yüzde 80.2 artış uygulandı. 
     Memur maaşlarına yüzde 54.8 zam yapılan 1998 yılında ise enflasyon yüzde 69.7 düzeyinde gerçekleşti. Enflasyonun yüzde 68.8 olduğu 1999 yılında, memur maaşlarına yapılan zam yüzde 44.1 olarak belirlendi. 2000 yılında memur maaşlarında yüzde 37.2 oranında artış yapılırken, enflasyon yüzde 39 oldu. 
     Kriz yılı olan 2001'de tüketici enflasyonu yüzde 68.5 çıkarken, memur maaşlarındaki artış yüzde 20'de tutuldu. 
     Memurlara yalnızca ylüzde 10 zam verilen 2002'de enflasyon yüzde 29.7 oldu. Maaşların yüzde 12.4 artırıldığı 2003 yılında da tüketici enflasyonu yüzde 13.9 çıktı. 
     
</TEXT>
</DOC>
