<DOC>
<DOCNO> 259765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo03.html </URL>
<DATE> 2004/08/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Cordoba Türkiye memleketim gibi... 
</HEADLINE>
<TEXT>

     Beşiktaş'ın Kolombiyalı kalecisi Oscar Cordoba, Türkiye'yi memleketi gibi gördüğünü söyledi. 
     Beşiktaş Kulübü'nün aylık dergisinin Ağustos sayısında yayınlanan röportajında, Türkiye ve İstanbul'a övgülerde bulunan Kolombiyalı kaleci, ''Türkiye'ye geldikten sonra bana anlatılanların, gördüklerimin yanında çok daha az kaldığını anladım. Türkiye benim memleketim gibi'' dedi. 
     Beşiktaş'a transfer olmaya karar verdikten sonra Türkiye hakkında bilgi edinmek için vatandaşı Galatasaraylı Mondragon ile konuşup internette araştırma yaptığını anlatan Cordoba, şunları kaydetti 
     ''İstanbul'da yaşamaya başlayınca burayı çok daha fazla sevdim. İnsanların yaklaşımı çok güzel. Benim ülkem ile Türkiye arasında çok büyük farklar yok. Kolombiya'da da çoğu zaman aynı yemekleri yeriz. İki ülke arasında sadece dil farkı var. Bu nedenle Türkiye benim memleketim gibi.'' 
     
     ''AİLECE BOĞAZ HAYRANIYIZ'' 

     Derginin Ortaköy'de röportaj yaptığı Cordoba, İstanbul'da yaşamaktan mutluluk duyduklarını ve Boğaz'a hayran olduklarını ifade etti. 
     Geçen yıl babaannesi Türkiye'ye geldiğinde O'nu Ortaköy'ü gezmeye getirdiğini anlatan Kolombiyalı kaleci, ''İstanbul'da böyle çok yer var, burada çok mutluyum. Ailece boğaz hayranıyız. Çok sık dışarıya yemeğe gidiyoruz. Tercihimiz mutlaka Boğaz'ı gören yerler oluyor'' şeklinde konuştu. 
     
</TEXT>
</DOC>
