<DOC>
<DOCNO> 265982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko13.html </URL>
<DATE> 2004/08/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ın petrol ihracatı 9 milyar doları aştı... 
</HEADLINE>
<TEXT>

     Boru hatlarına düzenlenen sabotajlar nedeniyle sürekli kesintiye uğramasına rağmen Irak'ın ham petrol ihracatı 9 milyar doları aştı. 
     El Arabiya televizyonuna konuşan Irak Petrol Bakanı Tamir Gadban, 2003'ün 2'nci yarısında 5 milyar dolarlık ham petrol satan Irak'ın bu yıl geride kalan süredeki ihracatının da 9 milyar doları aştığını kaydederek, ''Sabotaj saldırıları olmasaydı bu rakam çok daha yüksek olabilirdi'' dedi. 
     Sadece petrol ihraç boru hatlarına yapılan saldırıları nedeniyle zarar görmediklerini anlatan Gadban, ülkenin iç petrol altyapısına yönelen sabotajlar nedeniyle zaman zaman rafinerilerin kısıtlı çalışmak zorunda kaldığını ve üretimin düştüğünü bildirdi. 
     14 bin kişilik güvenlik biriminin petrol tesislerini korumakla görevlendirildiğini kaydeden Irak Petrol Bakanı Gadban, bu konuda yerel aşiretlerden de destek aldıklarını söyledi. 
     ''Gelecek gün ve aylarda umuyorum ki ülke daha güvenli hale gelecek'' diyen Gadban, petrol tesis ve boru hatlarının güvenliği sağlamak için özellikle güney bölgelerde uçak, radar ve algılayıcılar gibi modern yöntemler kullanmayı ciddi olarak değerlendirdiklerini, fakat bu yatırımlarının zaman alabileceğini ifade etti. 
     
</TEXT>
</DOC>
