<DOC>
<DOCNO> 273540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/spor/bnba.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Allen benim idolüm' 
</HEADLINE>
<TEXT>


NBA'de Seattle Supersonics'e transfer olan İbrahim Kutluay, "Ray Allen ile birlikte oynayacak olmak rüya gibi bir şey" diyerek mutluluğunu dile getirdi 


'Seattle'ı seviyorum' 
BASKETBOLDA NBA'in Seattle Supersonics kulübü ile sözleşme imzalamak üzere ABD'ye giden İbrahim Kutluay'a The Seattle Times gazetesi geniş yer ayırdı. Yıldız oyuncu, "ABD maçlarında iyi oynayınca neden NBA'ye gitmeyeyim dedim. Ray Allen benim idolüm ve onunla birlikte oynamak da rüya gibi bir şey. Seattle'ı seviyorum. Bu benim için çok önemli bir karar" diye konuştu. 

McMillan istedi 
SEATTLE Menajeri Rick Sund ise, "Antrenörümüz Nate McMillan takıma bir şutör daha istiyordu. İbrahim'i sordu" diyerek McMillan'ın 30 yaşındaki İbrahim'i takımda görmek istediğini ifade etti. Haberde ayrıca, ismi saklı tutulan bir NBA coachunun, "İbrahim, Avrupa'nın en iyi beş şutöründen biri. Ama savunması için aynı şeyi söylemek mümkün değil" dediği yer aldı. 


</TEXT>
</DOC>
