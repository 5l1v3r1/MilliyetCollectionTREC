<DOC>
<DOCNO> 290385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun03.html </URL>
<DATE> 2004/11/20/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Zapatero Türkler de Avrupa vatandaşı olmak istiyorlar... 
</HEADLINE>
<TEXT>

     İspanya Başbakanı Jose Luis Rodriguez Zapatero, Türkiye'nin de zamanla Avrupa Birliği'ne tam üye olması gerektiğini söyledi. 
     Zapatero, İtalya'da yayımlanan haftalık haber dergisi L'Espresso'ya verdiği demeçte, ''Türkler de Avrupa vatandaşı olmak istiyorlar'' dedi. Zapatero, ''Avrupa Birliği'ne Türkiye de girmeli mi '' sorusunu ise ''Evet, zamanla'' diye yanıtladı. 
     İspanya Başbakanı, ''Müslüman bir Türkiye'nin Avrupa'daki tarihi, kültürel ve siyasal değerleriyle ortak olan nesi var '' biçimindeki bir soruya karşılık olarak ise şunları söyledi 
     ''Türkler de Avrupa vatandaşı olmak istiyorlar. Avrupa kimliği, her şeyden öte, bizim sivil toplum anlayışımıza, aklın ve aydınlanmanın değerlerine dayanmaktadır. Dinsel, kültürel ve dilsel farklılıklara saygı göstermemizin nedeni de budur.'' Madrid'in 11 Mart 2004'te maruz kaldığı saldırının Avrupa'nın da uluslararası terörün hedefi haline geldiğini gösterdiği hatırlatılmasının ardından, ''Bu hadise Amerikalılara terörle mücadele konusunda somut destek verilmesi için yeterli bir sebep değil mi '' biçimindeki soru ise Zapatero tarafından şu sözlerle yanıtlandı 
     ''Terörle mücadele, savaştaki mücadele gibi olamaz. ETA'yla uzun bir deneyim sahibi olan biz İspanyollar, teröristlerle uğraşmak durumunda kalmanın ne demek olduğunu biliyoruz. Terörizm veba salgını gibidir. Meşru gösterilemez. Ancak, tıpkı veba gibi, en etkin çözümün ne olacağı iyi incelenmeli. Teröristleri füze yağmuruna tutmakla yenemeyeceğimiz ortadadır'' Zapatero, uluslararası terör karşısında yapılması gerekenleri ise şu cümlelerle özetledi 
     ''İlkelerimizi desteklemeye, demokrasinin daha ahlaken daha yüce olduğunu göstermeye devam etmeliyiz. İstihbarat servisleri, polis teşkilatları, yargı kurumları arasında dünya çapında sıkı bir işbirliğine ihtiyacımız var. Kültürler veya dinler arasında çatışmaya neden olabilecek her şeyi engellemek için var gücümüzle çalışmalıyız. Barış yanlısı milyonlarca Müslüman var'' 
     
     ''AVRUPA, 20 YIL İÇİNDE KÜRESEL BAZDA EN ÖNEMLİ GÜÇ OLACAK'' 
     Avrupa Birliği'nin genişlemesini olumlu bir gelişme olarak niteleyen İspanya Başbakanı, ''Çeşitli ülkelerin kendi iradeleriyle güçlerini birleştirmek istemeleri, özgürlük ve ilerlemeyle eşanlamlıdır. Avrupa, önümüzdeki yirmi yıl içinde, küresel bazda en önemli güç olacağı konusunda kendine güvenmeli. Bunu gerçekleştirebilmek için en iyi imkanlara sahip'' dedi. 
     Avrupa'nın ortak bir savunma politikası geliştirmesinin, ancak ortak bir dış politika sonrasında mümkün olabileceğine işaret eden Zapatero, şunları kaydetti 
     ''Ortak bir savunma politikası geliştirmeyi başarabilmek için zamana ihtiyaç var. Bu, ancak ortak bir dış politika konusunda uzlaşmayı başarmamızla mümkün olabilir. Avrupa Anayasası, bu yönde atılmış önemli bir adımdır. 15-20 yıl içinde, AB bünyesinde hepimizin ortak bir dış politikası olacak.'' Zapatero, dünyada barış ve güvenliğin sağlanabilmesi için ABD ve AB arasındaki işbirliğinin hayati bir önem taşıdığına işaret etti. İspanya olarak söz konusu işbirliğini güçlendirme konusunda kararlı olduklarını belirten Zapatero, ''Bunun, dürüst bir diyalog, her iki tarafın ilke ve ideallerine saygı esasında gerçekleştirilmesi bizleri memnun eder'' dedi. 
     Zapatero, Bush yönetiminin Birleşmiş Milletler kararı eşliğinde Avrupa ülkelerinden Irak'a asker takviyesi istemesi durumunda ne yapılabileceğinin sorulması üzerine ise şöyle konuştu 
     ''Bu, asker meselesi değildir. Irak'ta yeterince koalisyon gücü var zaten. İspanya'nın bu türden askeri bir katkı sağlaması, şu an itibarıyla kesinlikle gündemde değildir.'' 
     
</TEXT>
</DOC>
