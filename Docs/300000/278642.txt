<DOC>
<DOCNO> 278642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/civaoglu.html </URL>
<DATE> 2004/10/09/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
AB'ye fes 
</HEADLINE>
<TEXT>


Fransa, 17 Aralık'ta Türkiye için kararın önündeki "ciddi" tehlike. Fransa'nın önereceği formüllerde bir uzlaşma sağlanamazsa, gene de AB zirvesinden "Türkiye, tam üyelik için müzakerelere başlayamaz" diye bir karar çıkmaz. 
Ama... 
Açıklama, bir olasılıkla "Türkiye'yle müzakerelerin başlama tarihi için zirvede görüş birliği sağlanamamıştır. Çözüm, bir sonraki toplantıya kalmıştır" olabilir. 
Yani... 
"Türkiye, Kopenhag kriterlerini büyük ölçüde yerine getirdi. 
İlke olarak tam üyelik görüşmelerinin başlaması gerekir. 
Bununla beraber... 
Hangi tarihte ve hangi yol haritasıyla olmak konusunda görüş birliği henüz sağlanamadı" gibi bir söylem... 
En kötü ihtimal budur. 
Nedeni ise, "Zirvede, Chirac'ın ayak sürümesi" olabilir. Bu kötü senaryo beklentisi de henüz ve her şeye rağmen yüzde ellinin altında. 

Chirac'ın kartları 
Cumhurbaşkanı Chirac, daha önce, Almanya Başbakanı Schröder ile "AB komisyon raporu olumlu çıkarsa, Türkiye'yle müzakerelerin gecikmeksizin başlaması için" anlaşmış değil miydi 
Hatta Chirac, Türkiye'ye "Fransa'daki karşı rüzgarlara bakmayın. Siyasi vizyon gerektiren bu kararı ben vereceğim" mesajını iletmiş değil miydi 
Evet... 
Ancak, çok şey değişti. 
AB Anayasası'nın yürürlüğe girmesi için, Fransa, Ağustos 2005'te referanduma gidiyor. 
Türkiye'nin AB üyeliği, bu referandumun ağırlıklı konusu olmaya aday. 
AB Anayasası'na muhalefet tavrı, Türkiye'nin tam üyeliği sorununa dönüştürülmekte. 

AB'ye hilal kuşatması 
Muhalefet, bu anayasayı destekleyen Chirac'ı ve iktidardaki UDP'yi yıpratmak için "Türkiye karşıtlığı" kartını kullanmakta. 
11 Eylül terörü, okullara başörtüsü yasağı, başörtülülerin gösteri yürüyüşleri, Fransa'da polisin ortaya çıkardığı İslami terör kökenli bazı kimyasal saldırı girişimleri ve Fransa'da kentlere varoşlardan İslam hilal kuşatmasının sosyal sorunları gibi nedenlerle, kamuoyunda ters rüzgarlar oluştu. Yelkenlerini bu rüzgarlarla şişiren muhalefet... Türkiye'nin üyeliğini de yelken direği yaptı. 
Hadise, AB'ye fes giydirmek gibi gösteriliyor. 

Emret Başkanım 
Bir de, Chirac'ın kendi partisi dahil, tüm partilerin bir sonraki başkanlık seçimlerine oynayan adayları var. 
Onlar da Chirac'ın üçüncü kez adaylığının önünü kesmek amacıyla tavırlarına, "Referandumu ve Türkiye'nin tam üyelik müzakerelerine başlaması olasılığını" eksen yapıyorlar. 
Aslında Chirac, bu referanduma gitmeden AB Anayasası'nı Almanya'yla aynı gün Parlamento'da onaylatabilirdi. Sayısal çoğunluğu var. Fransa Anayasası da buna olanak veriyor. 
Böylece yıpratma süreci yaşanmayabilirdi. 
Türkiye de gündemde sorun olarak uzun süre kalmazdı. 
Oysa Chirac, bu referandumu aşarak, rakiplerinin üzerinden silindir gibi geçmek ve üçüncü kez cumhurbaşkanı olabilmek seçeneğini cebinde tutmak istedi. 
Galiba hata yaptı. 
Artık eli zayıf. 
"Türkiye'nin müzakerelere - gecikmeksizin - başlaması" kartını tutan eli titriyor. 
Artık "Emret Başkanım " modunda değil Fransa. 

Zemberekler 
Dün konuştuğum Brüksel'deki dostlar kaygılıydılar. 
Mesajları şuydu 
"Türkiye'ye karşı hava yükselişte. 
Kontrol dışı bir durum oluştu. 
Ne Chirac, ne büyük işadamları, ne ilerici sivil demokratik kuruluşlar fren olabiliyor. 
TV'ler, gazeteler de bu havayı körüklüyor." 
Durum ciddi. 
Ama... 
- Hala - "vahim" değil. 
Chirac'ın, "17 Aralık'ta Türkiye'nin AB ile görüşmelere başlaması" için "EVET" diyebilme olasılığı, yüzde 50'nin üzerinde. 
Bu iyi haber. 
"Oranın zamanla Türkiye aleyhine gelişme sürecinde oluşu ve önümüzde hala iki ay bulunması" ise kaygı veriyor. 
...... 
Sonuç... 
Türkiye iki ayı "sıfır hatayla" geçirmeli. 
İki ayda, tüm beklenen yasaları, ibadethane ve azınlık vakıfları düzenlemelerini gerçekleştirmeli... 
Ve "ATATÜRK'ÜN ŞAPKA İNKILABINI" simge alan laik Türkiye'nin, AB'ye "fes olmayacağı" iyi anlatılmalı. 



</TEXT>
</DOC>
