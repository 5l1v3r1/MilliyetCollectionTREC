<DOC>
<DOCNO> 265608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yasam/ayas.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyonun yararları 
</HEADLINE>
<TEXT>


Sokak AHMET TULGAR 

Bir çuval teşekkür hayatlarımızı zorlaştıranlara. Özel hayat zalimlerine, kamu alanı despotlarına, kurumsal muktedirlere. Mutluluğumuzu bir yerde artık alıp, çekip gidenlere, depresyonumuzun ömür değirmenine su taşıyanlara, öfkemize körükle gelenlere. Teşekkürler. 
Çünkü fazlası bizi bozar. Mutluluğun da, huzurun da, refahın da. 
Aksi halde, nereden öğrenirdim ben, Regaip Kandili gecesi, 12 saat önce başladıkları işi h l bitirememiş amelelerin, ne kadar yevmiye aldıklarını, sigortalı olup olmadıklarını, memleketlerini Sonra Kaç çocuk Sonra Kaç aydır gurbet 
İnönü Stadı'nın projektörleri onların hayati maçını, o son golü de yememek için mücadele edişlerini aydınlatıyordu şerefelerdeki kandillerden daha şiddetle. 
İçimdeki sıkıntıdan kurtulmak için, Fındıklı'dan Şişli'ye koşar adım yürürken uğradım stadyum inşaatında çalışan Vanlı amelelerin yanına. Üç kişiydiler. Ağız birliğiyle, biraz olsun hafiflettiler canımın acısını. Gazeteciliğimden medet umdular. 
Bir başka gece, belki de farklı bir durumda bir filme dalmış ya da çarşafa dolanmış olabileceğim bir gece yine yalnızlıktan kaçtım sokağa. Şişli'den Beşiktaş'a ineceğim. Yokuşun başında bir travesti yurttaş durdurup yardım istedi. "Beni sakla, evine götür" diye neredeyse haykırdı sesini payetli straplezinin içinde gömerek. Katıp onu yanıma, eve döndüm gerisin geri. Daha su ısıtıcısının işareti gelmeden mutfaktan, Tutku'nun atlattığı tehlikenin belirtileri doldu sokağa. 
Ellerindeki kola kutularını çöp bidonlarının kenarında kırarak silaha dönüştüren bir grup maço. 
İçlerinde patlayışını şiddet arzusunun handiyse keyifle seyrettik ben ve Tutku tül perdenin ardından. 
Sonra da bir DVD koyup, kahve, çikolata, tadını çıkardık gecenin. 

Yayladan Bodrum'a 

Şu son birkaç yıldır hafta sonları güneye inmek, başta Türkbükü ve Göcek'te olmak üzere iki gün deniz ve gece kulübü tatili yapmak iyiden iyiye bir statü göstergesi oldu zenginler ve onlara yanaşıklar sınıfında. Cuma gecesi de artık o yöne giden bir uçağa binememiş olan ya da hiç olmazsa pazar gecesi Bodrum ya da Dalaman havaalanında tekmil vermeyen düpedüz dışlanıyor cemaatten. 
Yaz boyu büyükşehre has hiçbir temanın aktüalitesi olmuyor Nişantaşı kafelerinde. 
Elbette başka ülkelerde de hafta sonu kentliler zaman zaman bir yere kaçarlar özellikle yaz mevsiminde. Ama başka toplumlarda böylesi bir şıklığa, çılgınlığa ve tektipliğe dönüştüğünü sanmıyorum tatilci tavrının. 
Bunun kültürümüzde bir kaynağı olmalı. 
Yaylaya gitme, küçük toplulukların, yerleşim birimlerinin kompradorlarının, feodallerinin yaylaya çıkma geleneğine benzemiyor mu bu yeni durum 
O taşra kentlerinde de yaylacılık zaman içinde iklimsel bir gerek olmaktan çıkmış, ayrıcalığın sergilenmesi ve onay görmesi ihtiyacına karşılık verir olmuştur. 
Geleneksel köklerinin hatırlatılmasını pek sevmeyen genç burjuvaların dikkatine. 

Zabıta deniz kıyısında 

Birileri bu şehrin sokak hayatını renksizleştirmeye, hemşerilerimizin üreticiliğine set çekmeye, alt sınıfların da kent hayatından haz almasını engellemeye ant içmiş olmalı. 
Baksanıza, şimdi de balık - ekmekçilerle uğraşıyorlar. Tekneler zabıta zoruyla kıyılardan kovuluyor. Boğaz kıyılarında ancak mütevazı tüketim eylemlerine girişebilen kesimlerin ve hatta sıradışı bir akşam geçirmek isteyen üst gelir gruplarının İstanbul'a has bir alışkanlığı yakında uygulanamaz olacak. 
Eğer mesele hijyense bu düzenli bir denetimle çözülebilirdi. 
Elektrikli ızgara da, gerekçe gösterilebilecek duman sorununu ortadan kaldırırdı. 
Deniz, İstanbul'da ortak bir yaşam stilidir. 


</TEXT>
</DOC>
