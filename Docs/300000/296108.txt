<DOC>
<DOCNO> 296108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/spor/axspo01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Jevric operasyonu 
</HEADLINE>
<TEXT>


Beşiktaş, Oscar Cordoba'dan umudu kesince alternatif kaleci arayışlarına başladı. Siyah-Beyazlılar'ın, Vitesse kalesini koruyan Jevric ile pazarlık yaptığı öğrenildi 

MEHMET DEMİRCAN 


Sürpriz girişim 
SEZON başından bu yana Oscar Cordoba'dan yararlanamayan ve yola Ramazan ile devam etmek zorunda kalan Beşiktaş, ara transfer döneminde kale sorununu çözmeye hazırlanıyor. Siyah - Beyazlı yönetimin, tenik heyetten gelen rapor üzerine yabancı kaleci için kolları sıvadığı öğrenildi. Yıldırım Demirören ve ekibinin, Vitesse'de forma giyen Yugoslav Jevric'i gündeme aldığı bildirildi. 

Sıcak pazarlık 
HOLLANDA ekibiyle ilk görüşmelerin yapıldığı ve olumlu adımların atıldığı açıklandı. Yugoslavya Milli Takım kalesini de koruyan Jevric'in de Türkiye'ye gelmek istediği öğrenildi. Yönetim, ara transferde Cordoba ile Ronaldo'yu göndermenin planlarını yapıyor. Eğer iki futbolcunun sözleşmesi fesh edilirse, Jevric hazırlık kamplarına katılacak. 

Hedef çifte zafer 

Tayfur, Tümer ve Pancu, Kayserispor ve Parma maçlarını kazanmak istediklerini açıkladılar 

'Kayseri önemli' 
KARTAL'IN üç yıldız ismi Tayfur, Tümer ve Pancu, basın toplantısı düzenleyip, başarı sözü verdiler. Tayfur, Kayseri maçının önemine değinerek, "Bu maçı kazanırsak, Parma sınavına moralli çıkarız. Parma maçında beraberlik yetebilir ama biz kazanmak istiyoruz" dedi. Tümer ise Parma karşılaşmasının tarihi bir sınav olduğunu, Kayseri'yi de hafife almadıklarını açıkladı. 

'Teklif almadım' 
RUMEN yıldız Daniel Pancu hakkında çıkan transfer dedikodularını yalanladı. Pancu, Shakthar Donetks'e gitmesinin söz konusu olmadığını vurgulayarak, "Benim Beşiktaş ile sözleşmem sürüyor. Hiçbir takımla temasım da olmadı. Türkiye'de mutluyum. Tek düşüncem Beşiktaş'a yararlı olmak. Parma bizim maçımızı önemsiyor. İyi hazırlanmak zorundayız" yorumunu yaptı. 

Bosque'den uyarı 

BEŞİKTAŞ Teknik Direktörü Vicente Del Bosque dün futbolcularıyla toplantı yaparak, Kayserispor ve Parma maçlarını değerlendirdi. İspanyol çalıştırıcının, "Parma'yı unutun, Kayseri maçına motive olun. Çünkü ligdeki hedefimize ulaşmak için artık puan kaybetmeden yola devam etmek zorundayız. Parma ne kadar önemliyse, Kayseri de o kadar önemli" dediği öğrenildi. 
SİYAH - Beyazlı takım, Kayserispor maçının hazırlıklarını dün yaptığı tek antrenmanla sürdürdü. Ümraniye Tesisleri'nde gerçekleştirilen çalışma basına kapatıldı. Del Bosque'nin cezası biten Pancu ile yakından ilgilendiği öğrenildi. Bu arada son maçlarda beklenen üretkenliği gösteremeyen kanat oyuncularına da özel çalışmalar yaptırıldığı bildirildi. 


</TEXT>
</DOC>
