<DOC>
<DOCNO> 257859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonsiy03.html </URL>
<DATE> 2004/07/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP milletvekillerine tatil yok... 
</HEADLINE>
<TEXT>

     CHP Genel Sekreteri Önder Sav, milletvekillerine gönderdiği genelgede, yaz tatillerini seçim bölgelerinde çalışarak geçirmelerini istedi. 
     Sav, yayınladığı genelgede, Merkez Yönetim Kurulu'nda alınan karar gereği, milletvekillerinin tatillerini seçim bölgelerinde geçirmesini ve CHP'nin iç ve dış politikadaki kararlı tutumunun vatandaşlara anlatılmasını istedi. 
     Milletvekillerinden vatandaşlarla birebir yapacakları görüşmelerde, yörelerinde yapılan partizanlık, adam kayırmacılık, hak ihlalleri, yolsuzluk ve usulsüzlükleri tespit etmesini isteyen Sav, bu çalışmaların bir rapor halinde Genel Sekreterliği bildirmelerini istedi. 
     
     ''SAHTE YAZILAR'' 
     Genel Sekreter Sav, il başkanlıklarına gönderdiği genelge ile de örgütlere gönderilen asılsız ve sahte görevden alma yazıları konusunda uyarıda bulundu. 
     Sav, il başkanlıklarına, ''....İl Başkanı ve Yönetim, Genel Merkez lüzumuyla görevden alınmışlardır. Yeni Yönetim, Genel Merkezce en kısa zamanda atanacaktır'' şeklinde sahte ve asılsız bir yazının fakslandığını belirterek, şunları kaydetti 
     ''Kullanılan kağıttan ve üsluptan, içindeki yazıya kadar herşeyi uydurma ve asılsızdır. Genel Sekreter Önder Sav imzası ve faks numarası bir başka yazıdan kaydırılarak kullanılmıştır. Hiçbir il başkanı ve yönetim kurulu görevden alınmamıştır. 
     CHP'li hiçbir üyenin bu tür sahtekarlık yapacağına ve buna alet olacağına ihtimal vermek istemeyiz. Böyle şeylerden medet umup örgütümüzde telaş ve kargaşa yaratacaklarını sananlar yanılıyorlar. CHP örgütü bu tür yalanlara iltifat etmeyecek kadar sağlam ve kararlıdır.'' 
     
</TEXT>
</DOC>
