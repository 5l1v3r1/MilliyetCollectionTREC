<DOC>
<DOCNO> 273909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun38.html </URL>
<DATE> 2004/09/22/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Midesinde uyuşturcu taşıyan kurye uçakta öldü 
</HEADLINE>
<TEXT>

     Hollanda Kraliyet Havayolları KLM ile Peru'dan Hollanda'ya yolculuk yapan bir uyuşturucu kuryesi, midesinde taşıdığı kokain yüzünden fenalaşarak uçakta öldü. 
     KLM'in bir sözcüsü Amsterdam'da yaptığı açıklamada, olayın pazartesi günü meydana geldiğini, uçağın Atlantik Okyanusu üzerinde bulunduğu sırada kuryenin fenalaştığını ve bütün çabalara rağmen kurtarılamadığını bildirdi. Kuryenin fenalaşması üzerine uçak İzlanda'ya iniş yapmak zorunda kaldı. 
     İspanyol vatandaşı olduğu bildirilen yolcu, Peru'dan hareket ederek Amsterdam üzerinden ülkesine gidecekti. 
     Hollandalı yetkililerin, uyuşturucu kuryesinin, Lima Havaalanında kontrol görevlilerini nasıl atlattığı veya kimlerin kusuru olduğu konusunda araştırma yapılması için Peru makamlarına başvurduğu kaydedildi. 
     
</TEXT>
</DOC>
