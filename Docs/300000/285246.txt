<DOC>
<DOCNO> 285246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/dunya/dun02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray, seçmene değil, delegeye bakıyor 
</HEADLINE>
<TEXT>



ABD'de başkan, oyların salt çoğunluğuyla seçilmiyor. 2000'de ülke çapında rakibi George W. Bush'tan yarım milyon fazla oy alan Al Gore'un seçilememesine neden olan sistem, başkanı belirleme yetkisini Seçiciler Kurulu'na bırakıyor. 
Bu kurul, 50 eyalet ve başkent Washington'ın delegelerinden oluşmakta. Delege sayısı, ilgili eyaletin Temsilciler Meclisi'ndeki üye sayısı artı 2 senato sandalyesine karşılık geliyor. 
Seçiciler Kurulu, toplam olarak Senato 100 ve Temsilciler Meclisi 435 üyelerinin sayısına, Anayasa gereği Kongre'ye temsilci ve senatör gönderemeyen başkent Washington'un 3 delegesinin eklenmesi ile belirleniyor. Başkan olabilmek için 538 delegeden en az 270'inin oyunu almak gerekli. Maine ve Nebraska dışındaki eyaletlerde, nispi çoğunluk esası işlemiyor. Dolayısıyla, 48 eyalet ve başkent Washington'da rakibini tek bir oyla geride bırakan aday, o bölgenin bütün delegelerini kazanmış sayılıyor. Ülke çapında milyonlarca oyun "boşa gitmesine" neden olduğu için eleştirilen sistemin savunucuları, bu sayede oyların çok fazla aday arasında bölünmesinin ve 2 turlu seçimin önlendiği iddiasındalar. 
En fazla delegeye sahip eyaletler Kaliforniya 55 , Teksas 34 ve New York 31 . Kaliforniya ve New York'ta Kerry'nin, Teksas'ta Bush'un kazanması garanti. 


</TEXT>
</DOC>
