<DOC>
<DOCNO> 295679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas05.html </URL>
<DATE> 2004/12/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Batman'da hurda süpürgeden altın ve döviz çıktı 
</HEADLINE>
<TEXT>

     
     Arif ARSLAN BATMAN, DHA 
     

BATMAN'da eskicilik yapan 49 yaşındaki Faruk Karabaş, 750 bin liraya aldığı hurda elektrik süpürgesinden altın ve para çıktığını görünce büyük şaşkınlık yapadı. Karabaş, elektrik süpürgesinden çıkan 4 milyar lira değerindeki altın takı, 100 Euro, 15 dolar ve 2 milyar 185 milyon lirayı sahibine teslim etti. 
     Sason İlçesi'ne bağlı Balbaşı Köyü'nden 9 yıl önce kent merkezine göç eden ve eski eşya alıp satarak geçimini sağlayan Faruk Karabaş, Sağlık Mahallesi'nde oturan emekli bankacı Şakir Kılınç'ın evinden 3 gün önce 750 bin liraya hurda elektrik süpürgesi satın aldı. Gün boyu eski eşya toplayan Karabaş, akşam saatlerinde evine dönerek hurda eşya ve malzemeleri ayırmaya başladı. Eskici Karabaş, elektrik süpürgesini açtığında içinden 4 milyar lira değerinde 2 altın zincir ve kolye ile 100 Euro, 15 dolar ve 2 milyar 185 milyon lira çıktığını görünce şaşkına döndü. 
     Elektrik süpürgesinin içinden çıkan kartvizitteki telefonu arayan eskici Faruk Karabaş, altın ve paraların sahibi Şakir Kılınç'a ulaşarak durumu anlattı. Karabaş, daha sonra hurda elektrik süpürgesini yanına alarak evine gittiği Kılınç'a altın ve paraları teslim etti. Bu örnek davranış karşısında duygulanan Kılınç, "Demek ki insanlık ölmemiş. Bu devirde senin gibi insanla karşılaşmaktan gurur duydum. Altın ve paraları küçük çocuğum bu süpürgeye koymuş. Biz de yeni öğrenmiş olduk'' dedi. 
     Ödül olarak kendesine verilmek istenen 250 milyan lirayı almayan eskici Karabaş ise, "Hurda süpürgeden çıkanları kullanamazdım. Ben insanlık görevimi yaptım. Allah bana haram kazanç nasip etmesin'' diye konuştu. 
     
</TEXT>
</DOC>
