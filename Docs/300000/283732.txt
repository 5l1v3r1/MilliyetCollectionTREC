<DOC>
<DOCNO> 283732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun61.html </URL>
<DATE> 2004/10/27/ </DATE>
<TIME> 23.08 </TIME>
<AUTHOR>  </AUTHOR>
<HEADLINE>
ABD'ye yeni tehditler içeren kaset bulundu 
</HEADLINE>
<TEXT>

     ABD'nin önde gelen televizyon kanallarından ABC'nin elinde, El Kaide'ye ait olduğu bildirilen ve Amerika'ya yönelik yeni bir saldırı tehdidinde bulunan bir video kaset endişe yarattı. 
     Drudge Report internet gazetesinin haberine göre, yeni saldırının 11 Eylül 2001'deki saldırıları gölgede bırakacağı ve sokakları kana boyayacağını bildiren video kaset, seçimlere kısa bir süre kala siyasi endişe nedeniyle yayına konmadı. 
     Federal kaynaklar, Amerikan Merkezi Haberalma Teşkilatı'nın CIA kaseti analiz ettiği ve gerçekliğini doğrulamaya çalıştığını belirtirken, ABC televizyonu yetkilileri, yeni video kasetin siyasi endişelerden ötürü yayımlanmadığı iddialarını reddettiler. 
     Saldırıların boyutundan ötürü Amerika'nın sessizliğe boğulacağı ve sayılamayacak kadar çok ölünün olacağı tehdidinde bulunan video kasetin ABC tarafından Pakistan'ın Veziristan bölgesinde hafta sonunda ele geçirildiği belirtiliyor. 
     Kasetin gerçekliğini doğrulamaya çalıştıklarını söyleyen ABC televizyonu yetkilileri, kasette görünen teröristin yüzünün kapatıldığını ve Amerikan aksanıyla konuşması nedeniyle tanımlanmasının güç olduğunu kaydettiler. 
     Amerikan istihbarat yetkilileri, kasette konuşan kişinin Adam Pearlman adıyla da tanınan Adem Gadan ve Federal Soruşturma Bürosu FBI tarafından El Kaide üyesi olarak tanımlanan California doğumlu Amerikan vatandaşı olduğunu düşünüyorlar. 
     El Kaide'nin yeni girişeceği saldırılar hakkında bilgisi olduğundan kuşkulanılan 25 yaşındaki Gadan'ın, El Kaide'nin eğitim kamplarına katıldığı ve çevirmen olarak da görev yaptığı belirtiliyor. 
     
</TEXT>
</DOC>
