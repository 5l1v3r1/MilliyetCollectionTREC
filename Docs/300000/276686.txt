<DOC>
<DOCNO> 276686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/axspo01.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da pembe tablo 
</HEADLINE>
<TEXT>


Bodo galibiyeti, Beşiktaş'a moral aşıladı. Teknik Direktör Bosque sorunu rafa kaldırıldı, Başkan Yıldırım Demirören'in yüzü güldü, taraftarın müthiş desteği futbolcuların güveninin geri gelmesine neden oldu 

BİLAL MEŞE 


Huzuru buldular 
LİGDE arka arkaya aldığı yenilgilerle sorunlar yumağına dönen Beşiktaş, UEFA Kupası'nda Bodo Glimt'i eleyerek, huzura kavuştu. Takımdaki sıkıntılar nedeniyle moral çöküntüsü yaşayan Başkan Yıldırım Demirören, maçın ardından soyunma odasına kadar inip, oyuncuları tek tek kutladı. Demirören, "Hep, Beşiktaş'ın gerçek yüzü bu değil diye söylüyordum. Ama taraftarımıza da şükran borçluyuz. İşte gerçek Beşiktaşlılık bu. Bu tur onlara hediye olsun" dedi. 

Sorunlar rafa kalktı 
BODO galibiyeti, Teknik Direktör Del Bosque ile yönetim arasında yaşanan problemlerin de rafa kalkmasına neden oldu. Özellikle taraftarın maç esnasında, İspanyol hocaya büyük destek verip, "Vicente, oley, oley, oley Del Bosque oley, oley, oley" şeklinde tezahüratları bir anda ortamı yumuşattı. Asbaşkan Kıvanç Oktay ile görüşen Bosque, "Ben böyle bir taraftar görmedim" diyerek şaşkınlığını belirtti ve daha iyi olacaklarını söyledi. 

Bosque'ye tam destek 
DEL Bosque'ye baştan beri destek veren Kıvanç Oktay, hocanın işe devam edeceğini vurguladı. Bodo'yu yenerek Avrupa'da yolu açtıklarını ifade eden Oktay, "Bu sonuçları ligde de bekliyoruz. Şimdi önümüzde Trabzonspor ile yapacağımız zor bir deplasman karşılaşması var. Bodo Glimt maçının galibiyetinden aldığımız moralle Trabzonspor karşısına çıkacağız. İnşallah bundan sonra iyi sonuçlar alırız" yorumunu yaptı. 

'Lucescu'yu arıyorlar' 

BÜNYAMİN OSMAN 

Libertatea'ya konuştu 
BEŞİKTAŞLI Pancu, Romanya'da yayınlanan Libertatea gazetesine çarpıcı açıklamalar yaptı. Siyah - Beyazlılar'ın bugünkü durumunu değerlendiren Rumen oyuncu, toparlanmaları için 3-4 galibiyetin gerekli olduğunu vurguladı. Taraftarın ligdeki protestoda haklı olduğunu ifade eden Pancu, "Artık sabırları tükendi. Ama belli olmaz, belki de yarınlarda mutlu günler bizi bekliyordur" açıklamasını yaptı. 

Bosque'yi de korudu 
SUÇLU olan tarafın kendileri olduğunu ifade eden Pancu, "Seri mağlubiyetlerin futbolculara bağlamalı" yorumunu yaparken, yedek kalmasından rahatsızlık duyduğunu ancak Del Bosque ile de çok iyi anlaştıklarını belirtti. Rumen futbolcu şöyle devam etti "Başkanlar tarafından tabii biraz kulağımız çekildi. Ardından moralimizin yükselmesi için primlere zam yaptılar. Ama güçlü karakterli insanlar, zor günlerde belli olur." 

'Beşiktaş hakkıydı' 
MİRCEA Lucescu'ya da değinen Siyah - Beyazlı futbolcu, bu konuda ilginç yorumlar yaptı. "Beşiktaş yöneticileri galiba Lucesculu günleri arıyorlar" diyen Pancu, "Mircea Ağabey, Beşiktaş'ın tekrar gündemine girdi. Çünkü, Beşiktaş'ın zirveye çıkmasında en büyük pay sahibiydi. Beşiktaş onun hakkıydı. Gitmesinden pişmanlık duyulması çok normal. Ama geri dönmesi o kadar kolay olmaz. Çok az bir şans var" dedi. 

Bosque Hayata yeniden sarıldık 

Toplantı yaptı 
BODO maçının ardından Trabzonspor ile ligde oynayacakları maçın hazırlıklarına başlayan Beşiktaş'ta yüzler gülüyor. Ancak Teknik Direktör Vicente Del Bosque, dünkü çalışma öncesinde futbolcularıyla bir toplantı yaptı, Karadeniz seferi için oyuncularını uyardı. UEFA'da turu geçmelerini, hayata yeniden sarılış olarak yorumlayan İspanyol hoca, "Bunun sürekli olması için haftayı üç puanla kapamamız lazım" diye konuştu. 

Bugün gidiyorlar 
SİYAH - Beyazlılar'da, Bodo maçında 90 dakika görev alan oyuncular düz koşuyla yetinirken, diğerleri ise dar alanda top çalışması yaptı. Sakatlıkları süren Cordoba ve Ronaldo'nun katılmadığı idmanda, morallerin üst seviyede olduğu belirtildi. Beşiktaş, Trabzonspor maçı için bugün 16.30'da özel bir uçakla Trabzon'a giderek Maçka'daki Sümela Otel'de kampa girecek. Kartal maç sonrası aynı şekilde geri dönecek. 


</TEXT>
</DOC>
