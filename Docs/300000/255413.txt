<DOC>
<DOCNO> 255413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy32.html </URL>
<DATE> 2004/07/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Eski bakan Koray Aydın, hakkında kurulan komisyona bilgi verdi 
</HEADLINE>
<TEXT>

     Eski Bayındırlık ve İskan Bakanı Koray Aydın, bakanlığı dönemindeki ihalelerde yolsuzluk yapıldığı iddialarıyla ilgili olarak hakkında kurulan TBMM Soruşturma Komisyonu'nun Anayasa'ya aykırı olduğunu ileri sürdü. 
     Koray Aydın, AK Parti Kayseri Milletvekili Mustafa Elitaş başkanlığında toplanan Soruşturma Komisyonu'na bilgi verdi. Yaklaşık 3.5 saat süreyle komisyona bilgi veren Aydın, önce sayfalık yazılı savunmasını okudu. Koray Aydın, önceki yasama döneminde bakanlığı dönemindeki ihalelerle ilgili olarak bir Meclis Soruşturması açıldığını ve bu soruşturma sonucunda da aklandığını ifade etti. Dolayısıyla aynı konuda yeni bir komisyon kurulamayacağını belirten Aydın, ''Bu komisyon Anayasa'ya aykırı'' iddiasında bulundu. 
     Koray Aydın bu çerçevede de kendisine yöneltilen soruların büyük bölümüne de tekrar olduğu gerekçesiyle yanıt vermedi. Koray Aydın'a komisyonda özellikle malvarlığı ile ilgili sorular yöneltildi. Nakit parasındaki artışa dikkat çeken üyeler, bazı aile bireyleri ile arasındaki para transferleri konusundaki sorulara yanıt aradılar. 
     Yaklaşık 3 ayı aşkın süredir çalışmalarını sürdüren komisyon, yarın bir toplantı daha yapacak. Bu toplantıda Aydın hakkındaki kararı Meclis tatile girmeden önce alıp almama konusunda bir karar verilecek. Komisyon, çalışmalarını ''kanaat oluşturma'' konusunda yeterli bulursa kararını yarın verecek aksi durumda çalışmalarına ara verecek. Bu durumda komisyon nihai kararını yeni yasama yılında alacak. 
     
</TEXT>
</DOC>
