<DOC>
<DOCNO> 293570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur50.html </URL>
<DATE> 2004/11/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Azgın boğa korku saçtı .. 
</HEADLINE>
<TEXT>

     Van'da kesileceği sırada kasapların elinden kaçan azgın boğa, vatandaşlara korkulu dakikalar yaşattı. 
     Van Belediyesi'ne ait Hacıbekir Mahallesi'nde bulunan mezbahaya kesime götürülen boğanın arka ayaklarına ip bağlayan kasaplar, boğayı kesmek istedikleri sırada ellerinden kaçırdı. 
     Korkulu dakikalar yaşanmasına neden olan azgın boğanın etkisiz hale getirilmesi için polis ve belediyeye haber verildi. 
     Mezbahadan yaklaşık bir kilometre uzaklıktaki Doğu Caddesi'ne kadar kaçmayı başaran ve çevredekilere saldıran azgın boğa, cadde üzerinde durdu. 
     Boğanın kaçmaması için polisler caddeyi trafiğe kapatırken, mahalle sakinleri, belediye ekipleri gecikince çeşitli yöntemlerle boğayı yakalamaya çalıştı. 
     Boğayı kar topu atarak yormaya çalışan vatandaşlar, bir evin damına çıkarak boğanın boynuna ip attı. İlk denemede başarıya ulaşan vatandaşlar, boğayı evin duvarına sıkıştırarak etkisiz hale getirdiler. Vatandaşlar, kaçmaması için boğayı olay yerinde kesti. 
     Boğayı çocukların gözü önünde kesen ve kanını alınlarına süren vatandaşlar, kesilen boğayı bir kamyonetin arkasına güçlükle yükleyerek mezbahaya gönderdi. 
     
</TEXT>
</DOC>
