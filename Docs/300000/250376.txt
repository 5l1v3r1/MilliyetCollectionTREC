<DOC>
<DOCNO> 250376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas16.html </URL>
<DATE> 2004/06/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Öğrenciler, karneleri yaktı 
</HEADLINE>
<TEXT>

     Almanya'nın başkenti Berlin'de, ezberciliği teşvik ettiği gerekçesiyle okul notlarını eleştiren bir grup öğrenci karnelerini yaktı. 
     ''Berlin Solcu Öğrenciler Eylemi'' adlı dernek tarafından organize edilen karne yakma eylemine, okullardan bugün karnelerini alan yaklaşık 50 kız ve erkek öğrenci katıldı. 
     Öğrenciler, ''Rotes Rathaus'' adı verilen belediye sarayı önünde karnelerini yakarak bir çöp bidonunun içine attılar. 
     Dernek sözcüsü Viviane Flügge, okul notlarının sadece öğrencileri disipline sokmak için verildiğini, ezberciliği teşvik ederek öğrencileri yersiz bir baskı altına soktuğunu bildirdi. Flügge, Berlin'deki çeşitli okulların sözcülerinin de bu eylemi desteklediklerini kaydetti. 
     Berlin eyaletinde bugün okullar tatile girdi. 
     
</TEXT>
</DOC>
