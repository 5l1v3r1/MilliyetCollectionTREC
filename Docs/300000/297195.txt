<DOC>
<DOCNO> 297195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun24.html </URL>
<DATE> 2004/12/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Romanya'da Nastase yenilgiyi kabul etti, zafer Basescu'nun 
</HEADLINE>
<TEXT>

     Romanya'da devlet başkanlığı seçiminin dün yapılan ikinci turunda Bükreş Belediye Başkanı Traian Basescu ile yarışan Başbakan Adrian Nastase yenilgiyi kabul etti. 
     Sosyal demokrat başbakan Nastase, televizyondan yaptığı açıklamada, sonuçların Basescu'nun Romanya'nın yeni devlet başkanı olduğunu gösterdiğini söyleyerek, seçimin galibi Basescu ile işbirliği yapmak istediğini belirtti. 
     Oyların yüzde 99'una göre, Basescu oyların yüzde 51,23'ünü alırken, Nastase yüzde 48,77'de kaldı. 
     Yaklaşık 18 milyon kayıtlı seçmenin bulunduğu Romanya'nın AB'ye üyeliği yolunda kilit önemi bulunan seçimlerin ilk turu, 28 Kasım'da yapılmıştı. 
     
     DEVLET BAŞKANI KUTLADI 

     Romanya Devlet Başkanı İon İliescu, devlet başkanlığı seçimini kazanan Bükreş Belediye Başkanı Traian Basescu'yu kutladı. 
     Devlet Başkanlığı sözcüsü Corina Cretu, seçimlerde Başbakan Adrian Nastase'yi destekleyen İliescu'nun Basescu'yu arayarak tebrik ettiğini söyledi. 
     Sözcü, İliescu'nun, seçimlerin ikinci turunun adil olduğunu ve Romanya'da işleyen bir demokrasi bulunduğunu doğruladığını belirttiğini de kaydetti. 
     Bu arada seçimlerde Nastase'nin Sosyal Demokrat Parti'sini destekleyen Hümanist Parti, bir açıklamayla bağımsız olduğunu bildirdi. 
     Açıklamada, iktidar partisiyle yapılan anlaşmanın bir seçim ittifakı olduğu, hükümet anlaşması olmadığı belirtildi. 
     Oyların yaklaşık yüzde 99'una göre, Basescu oyların yüzde 51,23'ünü alırken, Nastase yüzde 48,77'de kaldı. 
     Nastase de yenilgiyi kabullenmiş ve seçimin galibi Basescu ile işbirliği yapmak istediğini belirtmişti. 
     Yasaya göre devlet başkanı başbakanı belirliyor, daha sonra başbakanın parlamentodan onay alması gerekiyor. Devlet başkanının, 60 gün içinde hükümetin onaylanmaması halinde parlamentoyu feshetme yetkisi bulunuyor. 
     Parlamento seçimlerinde Nastase'nin partisi 469 sandalyeden 189'unu, Basescu'nun İttifak'ı ise 169'unu kazanmıştı. 
     Hükümeti İttifak'la kurmak istediğini söyleyen 53 yaşındaki Basescu, küçük partilere de parlamentoda çoğunluğu sağlamak için kendilerine katılma çağrısında bulundu. 
     Basescu, önceliğinin 2007'de Avrupa Birliği'ne katılacak ülkesini tüm gücüyle bu yöne götürecek çoğunluğu sağlamak olduğunu kaydetti. 
     Traian Basescu, yeni hükümetin yolsuzluğa hiç hoşgörü göstermeyeceğini de vurguladı. 
     
</TEXT>
</DOC>
