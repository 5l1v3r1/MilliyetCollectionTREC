<DOC>
<DOCNO> 265069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur08.html </URL>
<DATE> 2004/08/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'taki olaylar kamyon fiyatlarını düşürdü 
</HEADLINE>
<TEXT>

     Irak'ta yaşanan olaylar nedeniyle Orta Anadolu'da satılan kaliteli ikinci el kamyon ve TIR fiyatları son iki ay içinde 8 ile 20 milyar lira arasında düştü. 
     AA muhabirinin edindiği bilgiye göre, başta nakliye olmak üzere birçok sektörün ilgisini çeken Irak pazarı, son günlerde yaşanan Türk şoförlerinin rehin alınması ve diğer şiddet olayları nedeniyle nakliye sektörü için tehlikeli bir bölge haline geldi. 
     Çok sayıda şirketin bölgenin güvenliğinin tam anlamıyla sağlanamaması nedeniyle bu bölgedeki işlerini askıya alması, nakliye sektörünü olumsuz etkiledi. 
     Konya Şoförler ve Nakliyeciler Odası Başkanı Başkanı Bekir Duvarcı, Irak'taki güvensizliğin, kamyonların yüzde 50'sinin o bölgeye çalışması nedeniyle nakliye sektörünü sıkıntıya soktuğunu söyledi. Irak pazarı ve ekonomideki canlanmaya güvenerek kamyon alan çok sayıda şoförün borcunu ödeyemediğini belirten Duvarcı, ''Hacizle karşı karşıya kaldılar. Bankalar kamyonlara el koymaya başladı. Hükümet'in acilen bu konuya önlem alması gerekir. Aksi takdirde telafisi çok zor olacak daha büyük sorunlar ortaya çıkacak'' dedi. 
     Konya'da faaliyet gösteren Benibil Otomotiv Kamyon, Otobüs ve TIR Pazarı'nın sahibi Mehmet Benibil, nakliye sektörünün adeta bir çıkmaza girdiğini bu yüzden kamyoncuların eskisi gibi kazanamadığını anlattı. 
     Benibil, 2 ay öncesi ile karşılaştırıldığında bir kamyoncunun kazancının yüzde yaklaşık 50 oranında azaldığını ifade ederek, ''Irak'a çalışan Doğu Anadolu'daki kamyon sürücüleri bile buğday ve pancar taşımak için Konya'ya geldi. Borcunu ödeyemediği için aracını elinden çıkarmaya çalışıyor. Bu da fiyatları düşürdü. İkinci el piyasasında yaprak kımıldamıyor. Kamyon ve TIR satan var, alan yok'' diye konuştu. 

     
</TEXT>
</DOC>
