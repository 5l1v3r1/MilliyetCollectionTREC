<DOC>
<DOCNO> 271322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun09.html </URL>
<DATE> 2004/09/13/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Telafer'in kontrolü ABD birliklerinde... 
</HEADLINE>
<TEXT>

     Irak'ın kuzeybatısında ağırlıkla Türkmenlerin yaşadığı ve geçen haftaki bombardımanla Türkiye'nin de gündemine giren Telafer kentinin denetiminin, önemli bir direnişle karşılaşmayan ABD kuvvetlerinin eline geçtiği bildirildi. 
     The Washington Post ve The Chicago Tribune gazetelerinin haberlerine göre, Stryker zırhlı araçlarıyla donatılmış ABD'nin ikinci Piyade Tümeni üçüncü Tugayı'na bağlı birlikler, dun erken saatlerde Telafer'in merkezine doğru harekete geçti. 
     F-16 savaş uçaklarıyla da desteklenen 2 bin kişilik birliğin, kayda değer bir direnişle karşılaşmadan, kentin merkezinin ve diğer mahallelerinin denetimini ele geçirdiği belirtildi. Amerikan birliklerinin yanında Irak ordusuna bağlı bir tabur askerin de kente girdiği kaydedildi. 
     Bölgedeki ABD kuvvetlerinin komutanı Tuğgeneral Carter Ham, Musul'da The Washington Post gazetesine yaptığı açıklamada, Amerikan kuvvetlerinin kente doğru harekete geçerken direnişle karşılaşmasının beklendiğini, ancak bunun olmadığını söyledi. 
     Bölgede gecen hafta başlayan ABD operasyonunun gerekçesini oluşturan yaklaşık 200 direnişçinin nerede olduğuysa bilinmiyor. Tuğgeneral Ham, bu direnişçilerin bir bölümünun kaçmış veya mücadeleyi bırakmış olabileceğini veya gecen haftaki hava saldırılarında ''tahminlerden daha çok sayıda direnişçinin oldurulmuş olabileceğini'' anlattı. 
     Ham, kısa surede Telafer'de yeni bir yerel yönetim oluşturulmasının amaçlandığının ve iki gün içinde yeni bir belediye başkanının atanacağını umduğunu söyledi. 
     ABD kuvvetleri, son zamanlarda Felluce kentinden ve Suriye'den çok sayıda direnişçinin Telafer'e sızarak yerel yönetimi devirdiği gerekçesiyle geçen hafta kente yoğun hava saldırıları başlatmış ve kent kuşatma altına alınmıştı. 
     Saldırılarda sivil Türkmenlerin de ölmesi ve kentten kaçmak zorunda kalması üzerine Türkiye, ABD'den operasyonun en kısa sürede bitirilmesini istemişti. 
     
</TEXT>
</DOC>
