<DOC>
<DOCNO> 293099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy16.html </URL>
<DATE> 2004/11/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gül Müzakerelere tam üyelik için başlama dışında alternatif yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye açısından AB ile müzakerelere tam üyelik için başlamanın dışında hiçbir alternatifin söz konusu olmadığını ve bunu herkesin bildiğini söyledi. 
     Gül, Macaristan Dışişleri Bakanı Ferenc Somogyi ile görüşmesinin ardından düzenlenen ortak basın toplantısında, 17 Aralık'ta alınacak karara dair olumsuz bir yaklaşım içinde bulunmak için neden olmadığını belirtti. 
     Türkiye'nin müzakere sürecinde tam üyeliğin şartlarını ve üzerine düşen sorumlulukları yerine getirmesi halinde zamanı geldiğinde AB'ye tam üye olacağını kaydeden Gül, ''müzakereler başladığında otomatik olarak tam üye olunacak diye bir şeyin söz konusu olmadığını'' söyledi. 
     Gül, sözlerine şöyle devam etti 
     ''Müzakereye başlarsınız, ama müzakere süreci içinde üzerinize düşenleri yapmazsanız veya çeşitli politik sebeplerle AB kriterlerinin gerisine düşerseniz, tabi o zaman tam üyelik olmaz ama başlarken gayet açık seçik şekilde tam üyelik müzakerelerine başlayacaktır Türkiye, şimdiye kadar da bu iş böyle olmuştur.'' Bakan Gül, Fransa'da Türkiye'nin AB üyeliğine karşı çıkan Maliye ve Ekonomi Bakanı Nicolas Sarkozy'nin iktidardaki Halk Hareketi Birliği'nin UMP liderliğine seçilmesine ilişkin bir soru üzerine de, Fransız anayasasının dış politika konularında yetkiyi cumhurbaşkanına verdiğine dikkati çekti. 
     Dolayısıyla dış politikada yetkinin Fransa Cumhurbaşkanı Jacques Chirac'a ait olduğunu kaydeden Gül, önemli olanın ahde vefa, atılan imzalara sadakat ve süreklilik olduğunu söyledi. 
     Fransa'daki gelişmenin sürpriz olmadığını ifade eden Gül, ''Daima değişiklikler olacaktır. Demokratik ülkelerde birileri gelecek, birileri gidecektir. Ama fikirler farklı bile olsa alınan kararların devamlılığı söz konusudur ve bu devamlılığa eminim ki herkes uyacaktır'' diye konuştu. 
     ''Türkiye açısından AB ile müzakerelere tam üyelik için başlamanın dışında hiçbir alternatif söz konusu değildir, bunu herkes bilmektedir'' diye konuşan Gül, Türkiye'nin AB ile zaten özel statülü, hatta ötesinde bir ilişkiye sahip olduğunu anlattı. 
     Gül, ABD'nin Felluce operasyonuna tepki gösteren Türkiye'ye Siz soykırım derseniz, biz de böyle yaparız demesinin şantaj olacağını, bu tip şeylerin söz konusu olmadığını kaydetti. 
     Gül, Macaristan Dışişleri Bakanı Ferenc Somogyi ile görüşmesinin ardından düzenlenen ortak basın toplantısında, ABD'nin Felluce operasyonu aleyhine bazı açıklamalarda bulunulan Türkiye'ye sözde Ermeni soykırım tasarısını hatırlattığı yönünde basında çıkan haberleri değerlendirdi. 
     Felluce'deki operasyon başladığında ''henüz Türkiye'de ne muhalefet ne de siyasetçilerden hiç kimsenin sesi çıkmazken bu konuya ilk tepki gösteren ve tenkit edenlerin kendileri hatta kendisi olduğunu'' belirten Gül, söyle dedi 
     ''Ama tabi ki her şeyin kendi boyutu içinde değerlendirilmesi gerekir. Orada aşırı güç kullanmak, sivilleri gözetmemek bunlar ayrı şeylerdir. Bunlarla ilgili Türkiye'nin tavrı gayet açıktır, kamuoyunun tepkisi ortadadır. Sadece Türkiye'de değil dünyanın her tarafında bu tepkiler vardır hiç olmayan yerde Fas'ta vardır. Bunlar açık toplumun gerekleridir. Ama siz soykırım derseniz, biz de böyle yaparız demek şantaj olur. Bu tip şeyler söz konusu değildir. Ama soykırım tamamen ayrı bir konudur, bunun hukuki tarifi başkadır.'' 
     
     AB ÜYELİK SÜRECİ 

     Başbakan Recep Tayyip Erdoğan'ın ''Ankara kriterlerinden'' söz ettiğinin hatırlatılması ve bu kriterlerin neler olduğunun sorulması üzerine Gül, Türkiye'de yapılan değişikliklerin sadece AB kriterleri olduğu için yapılmadığını belirterek, şunları kaydetti 
     ''Bunlar Ankara kriterleri Türkiye'nin evrensel demokrasi ve insan haklarını gerçekleştirmesidir. Bunlar gerçekleşti ama iyileşmenin sonu yoktur. En gelişmiş ülkelerde bile iyileşmenin sonu yok. Bunlar sadece AB kriterleri olduğu için, AB'ye taviz vermek için gerçekleştirilen kurallar değildir. Türk halkı daha çok insan haklarını, daha çok özgürlüğü hak ettiği için yapılan değişiklikler. Bunlar aynı şekilde devam eder, söylediği şey budur Sayın Başbakanın.'' Gül, 17 Aralık zirvesinden Türkiye için olumsuz bir karar çıkması durumunda 1997 Lüksemburg zirvesi sonrasındaki gibi AB ile ilişkileri askıya alma benzeri bir karar alınmasının gündemlerinde olup olmadığının sorulması üzerine, olumsuz bir yaklaşım içinde olmak için neden bulunmadığını bildirdi. 
     ''Olumsuz konuşmak için bir sebep görmüyorum'' diyen Gül, görüşmelerin gayet iyi gittiğini ve bütün ülkelerin Türkiye'ye destek verdiğini kaydetti. Gül, AB Komisyonu'nun İlerleme Raporu'nun da olumlu bir şekilde yayımlandığını belirterek, şunları söyledi 
     ''Türkiye ile müzakere kararı aslında 2002'de Kopenhag'da alındı. Bir şartla alınmıştı o da İlerleme Raporu'nun pozitif olmasıydı. Raporun pozitif olduğu ortaya çıkınca, o zaman o şart da yerine getirilmiş oldu. Dolayısıyla 2002 yılındaki şartlar yerine geldi, şimdi 17 Aralıkta Türkiye'nin tam üyelik müzakerelerine başlamasıyla ilgili bir sorun olmaması gerekir. Dolayısıyla herhangi bir olumsuz yaklaşımı doğru görmüyorum.'' Gül, hükümetler arasındaki ilişkileri daima belgeler üzerinde devam ettirdiklerini belirterek, ''Belgeler de ortadadır, karşılıklı destekler, imzalar var. Önemli olan müzakere sürecinin en iyi şekilde işleyebilir olup olmamasıdır. Bizim tüm gayretlerimiz ona göredir'' diye konuştu. 
     Dışişleri Bakanı Gül, Türkiye ile Macaristan arasında hiçbir sorun bulunmadığını da söyleyerek, Macar Dışişleri Bakanı'na Türkiye'nin 17 Aralık zirvesine ilişkin beklentilerini aktardığını bildirdi. 
     Gül, Somogyi'ye ''Türkiye'nin 17 Aralıkta açık ve net bir müzakereye başlama tarihi beklediğini, bunun tam üyelikle ilgisi olması ve herhangi bir şart içermemesi, müzakere süreci başladığında bunun sürdürülebilir bir şekilde devam etmesi, bunun için de yazılacak paragrafın açık ve net olması gerektiğini anlattığını'' kaydetti. 
     
</TEXT>
</DOC>
