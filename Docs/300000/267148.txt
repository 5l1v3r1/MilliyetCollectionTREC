<DOC>
<DOCNO> 267148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy06.html </URL>
<DATE> 2004/08/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Akşit Başbakan'ın temposuna ayak uydurmaya çalışıyoruz... 
</HEADLINE>
<TEXT>

     Devlet Bakanı Güldal Akşit, Küçükçekmece Belediye Başkanı Aziz Yeniay'ı makamında ziyaret etti. 
     Bakan Akşit, ziyarette yaptığı konuşmada, Küçükçekmece'nin belediye hizmetlerinden pek nasiplenmemiş bir ilçe olduğunu ifade eden Akşit, ''Küçükçekmece, artık yapılan hizmetlerle İstanbul'un ilçesi olmanın tadına varacak'' dedi. 
     Küçükçekmece'nin hizmet almak durumunda olduğuna dikkat çeken Akşit, şunları söyledi 
     ''Bu bölge milletvekiliyim, kendi bölgeme gelemiyorum. Sorumlu olduğum alan sorunlu. Sıfır yaştan ölünceye kadar çocuk, kadın, yaşlı ve özürlülere hizmet götürüyoruz. İmkanlarımız kısıtlı. Hizmet götürmek kolay olmuyor. Başbakan'ın temposuna ayak uydurmaya çalışıyoruz. O'na ayak uydurmak kolay değil ama...'' ''Hükümet olduktan sonra bir hükümetin başına gelebilecek en kötü durumlarla karşı karşıya kaldıklarını'' da kaydeden Akşit, Irak savaşı ve Avrupa Birliği AB süreci gibi konulara işaret etti. 
     Akşit, ''eskiden olsa bu gibi durumlarda piyasaların altüst olacağını'' da vurgulayarak, halkın hükümete güvendiğini ve bir kriz yaşanmadığını bildirdi. 
     Ülkenin en önemli sorununun işsizlik olduğunu ve bu konuda belediyelere de büyük görev düştüğünü belirten Güldal Akşit, Yeniay'dan da ''kadınların el emeği ürünlerini satabilecekleri pazaryeri'' istedi. 
     Devlet Bakanı Akşit, Küçükçekmece'de kadın sığınmaevi olduğunu da ifade ederek, bu tür evlere ihtiyaç bulunduğunu sözlerine ekledi. 
     Küçükçekmece Belediye Başkanı Aziz Yeniay da, ilçede 5 yıl süresince ilklere imza atacaklarını belirterek, özellikle kentsel rehabilitasyonu gerçekleştireceklerini ve Toplu Konut İdaresi ile büyük bir dönüşüm gerçekleştireceklerini bildirdi. 
     Yeniay, İstanbul'daki tek kadın sığınmaevinin Küçükçekmece'de bulunduğunu anlatarak, ''kadınların son çare olarak buraya geldiklerini ve 3-8 ay arasında kalarak düzenlerini kurduklarını'' söyledi. 
     
</TEXT>
</DOC>
