<DOC>
<DOCNO> 282296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas18.html </URL>
<DATE> 2004/10/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çocuk oyun alanlarında yanlış materyaller kullanılıyor... 
</HEADLINE>
<TEXT>

     Karadeniz Teknik Üniversitesi KTÜ Orman Fakültesi Peyzaj Mimarlığı Bölümü Öğretim Üyesi Yrd. Doç. Dr. Mustafa Var, çocuk oyun alanlarının, çocukların doğa ile içiçe olma ihtiyacını karşılayabilecek nitelikte planlanması gerektiğini söyledi. 
     Yrd. Doç. Dr. Var, AA muhabirine yaptığı açıklamada, Türkiye'deki çocuk oyun alanlarının, çocukların yaş grupları ve bu yaşlara uygun oyun istekleri, yetenekleri dikkate alınmadan donatılmış oyun elemanlarıyla kurulduğunu belirtti. 
     Çocuk oyun alanlarının mutlaka yaş gruplarına göre kurulması gerektiğini vurgulayan Yrd. Doç. Dr. Var, ''Oyun alanlarında, bütün yaş grupları için aynı materyaller kullanılıyor. Oysa 0-3 yaş grubu çocuklar ile 7-14 yaş grubu çocukların aynı mekanı kullanması mümkün değildir'' dedi. 
     Çocuk oyun alanlarının planlanmasında cansız donatı elemanları kadar canlı bitkisel materyal seçiminin ve kompozisyonunun da önem taşıdığına işaret eden Yrd. Doç. Dr. Var, şöyle devam etti 
     ''Çocuklar, oyun alanlarında kullanılan bu bitkilere göre oyun alanı seçebilmektedir. Çünkü bazı alerjen bitkileri barındıran parklara, alerji riski taşıyan çocuklar gidememektedir. Çocuk oyun alanlarında seçilen bitkilerin, ölçek olarak da çocuk ölçeğine uygun türler olması gerekir. İklim isteklerine göre örneğin güneşlenme süresi az olan Doğu Karadeniz gibi yörelerde, geniş tepe tacı oluşturan bitkilere yer verilmelidir. Zehirli yaprak, çiçek ya da meyvelere sahip bitkilerin kullanılması çok sakıncalıdır. Dikenli bitkiler de çocuklara fiziksel zarar verebilir. Dolayısıyla bu konuların mutlaka dikkate alınması gerekir.'' Yrd. Doç. Dr. Var, çocuk oyun alanlarında tohum, meyve, çiçek ve yaprak gibi organlarından birinde zehirli madde içeren zakkum, orman gülü, yalancı akasya, sarı salkım gibi bitkiler ile sedir, çınar, gümüşi ıhlamur, gürgen gibi alerjen polenlere sahip bitkilerin dikilmemesi gerektiğini belirtti. Yrd. Doç. Dr. Var, şunları söyledi 
     ''Çocuk oyun alanlarının, çocukların doğa ile içiçe olma ihtiyacını karşılayabilecek nitelikte planlanması gerekir. Çocuk psikolojisi dikkate alınarak istek ve ihtiyaçlara uygun çevredeki keskin çizgileri ve monotonluğu kırabilecek canlı ve cansız materyallerin seçilmesi daha doğru olur. Bu özellikler dikkate alındığında, çocuk oyun alanlarının tekrar rehabilite edilmesi kaçınılmazdır.'' Yrd. Doç. Dr. Var, Trabzon kent merkezinde yaptıkları araştırmada, çocuk oyun alanı bitkilendirmesinin çocukların istekleri dikkate alınmadan, uygulamacıların ellerinde ne varsa onları kullanmak suretiyle oluşturulduğunun ve bu yüzden bitkilerin çocukların dikkatini çekmediğinin ortaya çıktığını söyledi. 
     
</TEXT>
</DOC>
