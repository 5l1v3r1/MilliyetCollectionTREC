<DOC>
<DOCNO> 287460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy10.html </URL>
<DATE> 2004/11/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Özkök ''Atatürk, bağnaz, değişime kapalı, durağan yapıyı temizlemiştir" 
</HEADLINE>
<TEXT>

     Genelkurmay Başkanı Orgeneral Hilmi Özkök, Atatürk'ün Türk ulusu için her zaman bir ulusal güç ve var oluşunun temel dayanağı olduğunu belirterek, ''Atatürk, bağnaz, değişime kapalı, durağan yapıyı temizlemiş ve bireylerin düşüncelerini coşturarak Türk toplumuna yeni bir dinamizm kazandırmıştır'' dedi. 
     Genelkurmay Başkanı Orgeneral Özkök, Büyük Önder Atatürk'ün ebediyete intikalinin 66. yılı dolayısıyla bir mesaj yayınladı. 
     Ulu Önder Atatürk'ün, manevi varlığıyla bir taraftan toplumsal sinerjiyi tetikleyerek ulusun özgüvenini artıran birleştirici bir güç olarak tüm benliği kaplarken, diğer taraftan arkasında bıraktığı düşünceleriyle de Türk ulusunun yürümekte olduğu çağdaş uygarlık yolunu aydınlatmakta ve bu yoldan çıkarmaya çalışacak karanlık güçlerin önünde bir engel gibi durmakta olduğunu vurgulayan Orgeneral Özkök, şunları kaydetti 
     ''En zor anında Türk ulusunun kaderi Atatürk gibi cesur ve atılgan bir liderle kesişmeseydi, bağımsız bir ulus olarak bugünlere ulaşmamız mümkün olamazdı. Bu sebeple Atatürk, Türk ulusu için her zaman bir ulusal güç ve her şeyden önemlisi bugün var oluşumuzun temel dayanağıdır. O'nun varlığı aynı zamanda, Türkiye Cumhuriyeti'nin sonsuza kadar sürecek varlığının da bir teminatıdır. 
     Diğer taraftan Atatürk dahi bir asker, eşine az rastlanır nitelikte bir devlet adamı ve özellikle de büyük bir lider olmanın yanında, aynı zamanda birçok bakımdan çağa damgasını vurmuş bir fikir adamıdır. Türkiye Cumhuriyeti Devleti'nin kuruluş sürecinde, bir devletin oluşumunda etken olabilecek pek çok değişkeni detaylı olarak inceleyerek ulaştığı sonuçlar, çağdaş yaşam hakkındaki söylemleri, matematik ve sanata olan ilgisi kendisine aynı zamanda bir düşünür kimliği de kazandırmaktadır.'' 
     
     ''DÜŞÜNCE YAPISI GÜNÜMÜZ UYGARLIĞINA ÇOK ŞEY KAZANDIRACAK'' 
     Orgeneral Özkök, Türk ulusunun yeniden doğuşunun mimarı Atatürk'ün, yüzyılların bir sonucu olarak zihinlerde tortu gibi biriken bağnaz, değişime kapalı, durağan yapıyı temizlediğini ve bireylerin düşüncelerini coşturarak Türk toplumuna yeni bir dinamizm kazandırdığını belirterek, şöyle devam etti 
     ''Dünyayı etkileyen bu büyük değişimi sağlayan Atatürk, çağdaş düşünürler arasında yer almayı çoktan hak etmektedir. Ayrıca, Atatürk'ü daha iyi anlayabilmek için O'nun düşünce yapısının bilimsel bir yaklaşımla derinlemesine incelenmesi, Türk ulusuna ve hatta 'medeniyetler çatışması' gibi kavramları tartışan günümüz uygarlığına çok şeyler kazandıracak ve aynı zamanda O'nu bu günlere taşıyarak yorumlamak suretiyle genç nesillere daha iyi anlatabilmenin yolunu da açmış olacaktır. 
     Türk Silahlı Kuvvetleri Atatürk'ün söylemlerini ve düşüncelerini ulusal bir servet olarak kabul etmekte ve O'nun ilke ve devrimlerini sonsuza kadar yaşama ve yaşatma kararlılığındadır. Atatürk, her Türk Silahlı Kuvvetleri mensubunun yüreğinde daima sevgi, saygı ve minnet duygularıyla sonsuza kadar yaşayacaktır. 
     Yüce Atatürk, huzur içinde yat. Yaktığın ışığın kaynağını elden ele, nesilden nesile taşıyacağız.'' 
     
</TEXT>
</DOC>
