<DOC>
<DOCNO> 271558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/siyaset/axsiy01.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaşlıkla örtüşmeyen, asıl AB'nin tarih vermemesidir 
</HEADLINE>
<TEXT>


Adalet Bakanı Çiçek, TCK tasarısının görüşülmesi öncesinde, AB'ye mesaj verdi. Çiçek, "Kimse bahane aramasın. AB tarih vermeye mecburdur" dedi 

ANKARA Milliyet 


Adalet Bakanı Cemil Çiçek, zinaya cezaya tepki gösteren AB yetkililerine, "AB, Türkiye'ye tarih vermeye mecburdur. Tasarıda şunun veya bunun yer alması çağdaşlıkla bağdaşmıyor deniliyor. Hiç kimse bahane aramasın. Çünkü, çağdaşlıkla örtüşmeyen bir şey daha vardır, o da AB'nin tarih verme sözünü tutmamasıdır" karşılığını verdi. 
Türkiye Adalet Akademisi'nde 2004 - 2005 eğitim - öğretim yılının başlaması nedeniyle yapılan törene katılan Çiçek, çok iyi hazırlanarak çıkartılan yasaların bile, bazen iyi yetişmemiş uygulayıcılar elinde tam tersi uygulamalara neden olabildiğini kaydetti. Çiçek, "Yarım hoca maldan eder, yarım doktor candan eder, yarım hukukçu da hem maldan hem candan eder" diye konuştu. 

Ay sonunda biter 
Çiçek, yeni ve özgün olarak nitelendirdiği TCK Tasarısı'nın bugün olağanüstü toplanacak Meclis'te görüşülmeye başlanacağını ve ay sonuna doğru da yasalaşacağını ifade etti. Çiçek, ayrıca Türk Ticaret Yasası, Borçlar Yasası, İdari Usul Yasası, Ceza Muhakemeleri Usulü Yasası, Ceza İnfaz Yasası ve Medeni Yasa'ya ilişkin düzenlemelerin de 2005'te gerçekleştirileceğini kaydetti. 


</TEXT>
</DOC>
