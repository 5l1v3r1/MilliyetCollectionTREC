<DOC>
<DOCNO> 293311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/guclu.html </URL>
<DATE> 2004/11/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversite başvurunuzu yaptınız mı 
</HEADLINE>
<TEXT>


Üniversiteler arası öğrenci seçme sınavı ÖSS için başvurular devam ediyor. Gelecek yıl, yükseköğrenim görmeyi düşünenlerin 6 Aralık Pazartesi akşamına kadar mutlaka başvuruda bulunmaları gerekiyor. Yoksa üniversiteye girmeleri hayal olur... 
Başvuru formları, herhangi bir lise müdürlüğünden ya da ÖSYM temsilciliklerinden alınabiliyor. Ankara'dan gelen bilgiler, başvuruların uzatılmayacağı yönünde. Bu yüzden, başvuruyu son güne bırakmadan, bir an önce yapmanızda yarar var. Çünkü son günlerde kılavuz sıkıntısı yaşanabiliyor. 
ÖSS'ye başvuran aday sayısının bu yıl iki milyonu aşması bekleniyor. Kontenjanlar da ise ciddi bir artış gözükmüyor. Hatta bazı alanlarda azalma olursa hiç şaşırmamak gerekiyor. 
Anlayacağınız, üniversiteye giriş, bu yıl, önceki yıllardan çok daha zor olacak .. 

Sistem değişecek mi 
Milli Eğitim Bakanı Hüseyin Çelik, sınav sisteminin değiştirilmesi gerektiği konusunda kararlı. Her fırsatta bunu dile getiriyor. Ama zamanlama konusunda henüz kesinleşmiş bir şey yok. 
Yasal mevzuata göre, başvurular başladıktan sonra bir değişiklik gerçekleşirse uygulamak mümkün olur mu, olmaz mı Hukuki açıdan ne gibi yaptırımlar doğar Bu konuda farklı görüşler var. Maç başladıktan sonra kurallar değişmez diyenler kadar, sınav sonuçları açıklanıncaya kadar katsayılarla ilgili, ÖSS gerçekleşinceye kadar da içerikle ilgili her değişiklik mümkün diyenler de var. 
Tüm bu belirsizlikler öğrenci ve velilerin kafasını karıştırmaya yetiyor da artıyor. Aynı şekilde öğretmenler de şaşkınlık içerisinde. Hangi konulara ağırlık vereceğimizi biz de bilemiyoruz diyorlar. 
Aslında müfredat dışından soru sorulmadığına göre, tüm bu tartışmaları bir kenara bırakıp okul derslerine sıkı bir şekilde çalışmak en iyisi. İşte o zaman sorular ister lise 1'den gelsin, ister lise sondan. Sonuçta çalışan ve bilen öğrenci için soruların nereden geldiği hiç önemli değil... 
ÖSS'ye yönelik başvurulardan sınavların içeriğine kadar öğrencilerin kafasını kurcalayan binlerce soru var. İşte bu yüzden yarın geceki Genç Bakış'ı bu konuya ayırdık. ÖSYM Başkanı Prof. Dr. Ünal Yarımağan, çeşitli liselerden gelen öğrencilerin yanı sıra sizlerden gelen sorulara da yanıt verecek. Son gelişmelerle ilgili bilgi verecek. Prof. Dr. Acar Baltaş da öğrencilerin korkulu belası haline gelen stres ve güven erozyonu konusunda öğrencileri rahatlatacak. Kazanmaya giden yolda önemli taktikler verecek. 
Prof. Yarımağan, henüz çiçeği burnunda ÖSYM Başkanı olmasına karşın, kuruluşundan beri ÖSYM'nin içinde. Sistemi çok iyi biliyor. Söyleyeceği her şeyi ben de merakla bekliyorum... 

Kazananlar da mutsuz 
Üniversiteyi kazanamayanlar mutsuz da, kazananlar hatta mezun olanlar mutlu mu Evet demek çok zor. Her hafta farklı bir üniversitedeyiz. Program öncesinde, sonrasında uzun uzadıya sohbet ediyoruz. Neredeyse hiç kimse hayatından memnun değil. Kimi yanlış tercih kurbanı, kimi de sistem. İşsizlik ise en önemli sorun. 
Özetin özeti Doğru yol haritası olmadan üniversiteyi kazansanız bile mutlu sona ulaşmak çok zor. Siz siz olun, geleceğinizi şansa bırakmayın .. 



</TEXT>
</DOC>
