<DOC>
<DOCNO> 286445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo33.html </URL>
<DATE> 2004/11/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ülkerspor ve Efes Pilsen gruplarında lider... 
</HEADLINE>
<TEXT>

     Basketbol Erkekler Avrupa Ligi'nde Euroleague ilk hafta maçları tamamlandı. Ülkerspor ve Efes Pilsen, gruplarında haftayı lider tamamladı. 
     A Grubu'nda mücadele eden Efes Pilsen, İspanyol Estudiantes'i 81-72'lik sonuçla yenerek lige galibiyetle başlarken, ilk hafta maçları sonunda liderlik koltuğuna da oturdu. 
     Ligdeki diğer Türk temsilcisi Ülkerspor da C Grubu'ndaki ilk maçında, Almanya deplasmanında, antrenörlüğünü Murat Didin'in yaptığı Opel Skyliners'ı 82-52'lik farklı skorla geçerek, grubunda ilk sıraya yerleşti. 
     Türk temsilcilerinin başarıyla tamamladığı ilk haftanın En Değerli Oyuncusu MVP , Ülkerspor ve İsrail'in Maccabi Tel-Aviv takımından çıktı. Turuncu-yeşillilerin, deplasmanda Opel Skyliners karşısında elde ettiği farklı galibiyette sahanın yıldızı olan Litvanyalı Saulius Stombergas, 20 sayı, 13 ribaunt ve 4 asistlik performansıyla Maccabi Tel-Aviv'in, Litvanya'nın Zalgiris Kaunas takımını 102-75 yendiği maçta yıldızlaşan Yaniv Green ile birlikte 32 puan toplayarak birinciliği paylaştı. 
     İlk hafta maçları sonunda, gruplarda alınan sonuçlar ve puan durumları şöyle 
     
     A GRUBU 

     Olympiakos-Climamio Bologna 71-76. 
     Partizan-Prokom Trefl 64-66. 
     Efes Pilsen-Adecco Estudiantes 81-72. 
     Real Madrid-Cibona Zagreb 69-70. 
     
     B GRUBU 

     Zalgiris Kaunas-Maccabi Tel-Aviv 75-102. 
     Montepaschi Siena-Asvel 86-70. 
     Barcelona-AEK Atina 69-57. 
     Scavolini Pesaro-Union Olimpija 77-68. 
     
     ÜLKERSPORLU STOMBERGAS, HAFTANIN MVP'Sİ SEÇİLDİ 

     Ülkerspor'un Litvanyalı basketbolusu Saulius Stombergas, ULEB Erkekler Avrupa Ligi'nde haftanın en değerli oyuncusu MVP seçildi. 
     Ülkerspor'un, Avrupa Ligi'nin ilk haftasında Almanya'da Opel Skyliners'ı 82-52 yendiği maçta Stombergas 20 sayı, 13 ribaunt, 4 asist ve 2 top çalmayla oynamıştı. Bu istatistiklerle Stombergas, haftanın en değerli oyuncusu onurunu, Maccabi Tel-Aviv'in oyuncusu Yaniv Green ile paylaştı. 
     Green de takımının Zalgiris Kaunas deplasmanında 102-75 galip geldiği maçta 24 sayı, 7 ribaunt, 1 asistlik performans sergilemişti. 
     
     ÖZERHUN ''YENİ BİR TAKIM OLUŞTURMAMIZIN SIKINTILARI VAR 

     Basketbolda ULEB Erkekler Avrupa Ligi'nde ilk maçında İspanya'nın Adecco Estudiantes takımını yenen Efes Pilsen'in genel menajeri Engin Özerhun, sıkıntılara rağmen lige galibiyetle başlamanın sevindirici olduğunu söyledi. 
     Özerhun, AA muhabirine yaptığı açıklamada, İspanyol ekibinin kendilerine göre daha hazır durumda bulunduğunu belirterek, ''Yeni bir takım oluşturmamızın getirdiği sıkıntılar var. Özellikle 2. periyotta iyi oynayarak kazanmasını bildik. Zamanla daha iyi olacağız'' dedi. 
     Avrupa Ligi'nin birinci haftasından önemli bir engeli aştıklarını vurgulayan Engin Özerhun, hedeflerine ulaşmak için İstanbul'da maç kaybetmemeleri gerektiğini kaydetti. 
     
     ''SOLOMON'DAN MEMNUNUZ'' 

     Yeni oyun kurucuları Solomon'un performansından memnun olduklarını belirten Özerhun, şöyle konuştu 
     ''Takımda oyun kurucu değişimi çok zor oluyor. Kerem 4 senedir oynuyordu. Ancak Solomon dün iyi bir performans sergiledi. Attığı 24 sayının yanında 7 de asist yaptı. Sakatlığı bulunan Kaya, sadece 4 dakika oynadı. Prkacin ise formsuzdu. Bu yüzden rakibe çok ribaunt verdik.'' Engin Özerhun, dünkü maçta 17 dakika 30 saniye oynayan genç Cenk'in beklenen çizgide ilerlediğini ifade ederek, ''Cenk'in ne olabileceğini 2 sene önce görüp, yatırım yaptık ve onunla uzun vadeli bir anlaşma yaptık. Türkiye Ligi'nden sonra Avrupa Ligi'nde de forma giydi. Daha iyi olacak'' dedi. 
     Gelecek hafta karşılaşacakları Climamio Bologna ile geçen sezondan bir rövanşları olduğunu vurgulayan Özerhun, ''Geçen sezon İtalya'da rakibimize yenilmiştik ve dörtlü finale kalamadık. Şimdi onlar daha hazır ama biz de iyi yolda olduğumuzu gösterdik. Grubun önemli maçlarından biri olacak'' diyerek sözlerini tamamladı. 
     
</TEXT>
</DOC>
