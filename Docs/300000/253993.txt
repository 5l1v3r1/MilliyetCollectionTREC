<DOC>
<DOCNO> 253993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun06.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikal İslamcılara yakın takip 
</HEADLINE>
<TEXT>


DIŞ HABERLER SERVİSİ 

Almanya İçişleri Bakanlığı, terörizmle mücadele kapsamında, ülkede yaşayan radikal İslamcılara ait bilgileri içeren bir veri bankası kuracağını bildirdi. İçişleri Bakanı Otto Schilly, proje kapsamında 3 yerel istihbarat teşkilatının ellerinde bulunan bilgilerin bir havuzda toplanacağını belirtti. Almanya'da 3 gün önce 16 eyaletin içişleri bakanları bir araya gelerek, terörizmle daha etkin mücadele için ülkenin güvenlik yapısını güçlendirmeyi kararlaştırmıştı. 
Haberin duyulması ardından bir açıklama yapan Almanya'daki Müslümanlar Merkez Konseyi'nin Başkanı Nedim Elyas, kurulacak yeni yapının, ülkedeki yaşayan ve terörizmle bağlantısı olmayan masum Müslümanları zan altında bırakmasından endişe duyduklarını belirtti. 
Almanya, 11 Eylül saldırılarında yer alan militanlardan üçünün Hamburg'da eğitim aldığının ortaya çıkmasından bu yana, ülkedeki radikal İslamcı kesime karşı çeşitli operasyonlar düzenliyor. 



</TEXT>
</DOC>
