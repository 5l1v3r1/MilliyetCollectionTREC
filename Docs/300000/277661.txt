<DOC>
<DOCNO> 277661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/altan.html </URL>
<DATE> 2004/10/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ha baba, de baba ve nihayet... 
</HEADLINE>
<TEXT>


SABAH erken kalkanlardansanız, pencereden ağarmakta olan gökyüzüne bakarak, boynunuzu sağa sola kıra kıra, şöyle hafif hafif gerinin... 
Güzel bir gün başlıyor... 
AB Komisyonu'nun, Türkiye ile de üyelik müzakerelerinin başlamasını önerdiği, "malum ve mahut" raporun açıklanacağı gün... 
1800'lü yılların başında, "Nizam - ı Cedit - Yeni Düzen" girişimleriyle, Batı'ya doğru kaldırılmak istenen trenin çalmaya başlayan kampanası... 
Aynı kampana 1839'da "Tanzimat"la da çalmaya başlamıştı... 

1923'te de çaldı kampana ve vagonlardan frakları, silindir şapkalarıyla el sallayan yolcuları yerdekiler, el çırparak alkışlarla uğurlar gibi oldular ve uzun süre bir fısıltı dolaştı aralarında 
- Bu sefer kalktı tren, bu sefer kalktı tren... 
Trenin kalktığına herkes inandırılmış, fakat yerde kalanların hiçbir yere gidemediği, yavaş yavaş başlamıştı anlaşılmaya... 

Trene bu kez, her kampana çalışta yerde kalmışlardan Başbakan Tayyip Bey bindi. 
Kampana yine çalıyor... 
Tren yine kalkıyor. 
Varacağı yere ne kadar zaman sonra varacağı tartışılıyor trenin artık. 
- En hızlı 10 yıl sonra... 
- ... 
- 20 yıldan önce varamaz... 
- ... 
- Bence 25 yıldan önce... 

Ne trene binmeye çalışanlardan, ne yerde kalanlardan değilseniz de varmak istediğiniz yerlere kendinizce varmaya uğraşanlardansanız... 
Gülümseyerek bakabilirsiniz olup bitenlere... 
Kampana yine çalıyor ve tren Avrupa üyeliğine doğru kalkıyor. 
Bu kez, kesin olarak da varacak 200 yıldan beri ulaşmak istediği istasyona ama 10 yıl sonra, ama 20 yıl sonra... 

Şayet 200 yıldan bu yana yerde kalmışlardan Başbakan Tayyip Bey, trene binmemiş olsaydı ne bugünkü gibi bir rapor açıklanır, ne müzakereler dönemine geçilir, ne kampana çalar, ne de tren yola çıkardı. "Tren zaten gidiyor" teraneleriyle durum idare edilirdi... 

Güney Afrika Cumhuriyeti uzun yıllar, ırkçı beyaz azınlığın egemenliğinde kaldı. Beyaz azınlığın yaşam düzeyi, Avrupa standartlarıyla eşdeğerdeydi. Onların yaşam düzeyine bakarak Güney Afrika'nın da Avrupa standartlarında bir ülke olduğuna inanabilir miydiniz 
Bir de o dönemlerde zindanlarda yatan Nelson Mandela diye biri vardı. 
Güney Afrika'nın gerçek kimliğini Mandela mı temsil ediyordu, yoksa beyaz azınlığın smokinli fraklı büyükelçileri mi 

Türkiye'nin Güney Afrika Cumhuriyeti'yle hiçbir benzerliği bulunmasa da unutmamak gerekir ki, 70 yılı aşkın bir süredir Mussolini'nin faşist ceza yasası yürürlükteydi Türkiye'de de. Acaba neden ki .. 
Neden Türkiye'deki yoksulluktan söz eden şairler, yazarlar, ressamlar, sahne sanatçıları "hain - i vatan" olarak cezaevlerini boyluyorlardı ki 
Ve neden "Türk'e Türk propagandası" yapıp duran hamasi bir babalanma, ekonomik gerçekleri durmadan kefenliyordu ki 

Silah satıcıları açısından, "ulus - devlet" modeli içinde, Hazine'den geçinmeli egemen kadroların, bol silah satın alarak, ferah fahur yaşamaları ve kitleleri yoksul bırakmaları karlıydı. 
Bugün internet, cep telefonu, otomobil üreticileri için, kitlelerin yoksul bırakılması karlı değil... 
Hazine'den geçinenlerin egemenliğine kalkan yapılan "devletin güvenliği" sorunu mu yoksa yönetilen bireylerin "hakkı, hukuku ve yaşam kalitesi" sorunu mu 

Türkiye'nin 20 yılı bir hayli çalkantılı geçse de, kampana bir kez daha çalmış ve tren yola çıkmıştır. 
Enseyi karartmayın. 



</TEXT>
</DOC>
