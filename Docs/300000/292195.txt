<DOC>
<DOCNO> 292195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/ekonomi/eko01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sukuk icara tasarısı Başbakanlık'ta 
</HEADLINE>
<TEXT>


Maliye Bakanı Unakıtan, İslam ülkelerinde borçlanma yöntemi olan 'sukuk icara' tasarısının Başbakanlığa sevk edildiğini belirtti 


Maliye Bakanı Kemal Unakıtan, geçen yıl da gündeme gelen, ancak daha sonra sevkinden vazgeçilen sukuk icara tasarısının Başbakanlığa sevkedildiğini açıkladı. 
Kira sertifikası olarak bilinen sukuk icara konusu, 2003 yılı son aylarında gündeme gelmişti. Hükümet, kamu kurum ve kuruluşlarının yurtdışına Hazine garantisi ile senet ve sertifika ihraç olanağı getiren kamu varlıklarının teminat gösterilmesi yoluyla gelir senedi ihracına olanak sağlamak amacıyla yasa taslağı hazırlanmış, ancak bundan daha sonra vazgeçilmişti. Tartışmalar üzerine vazgeçilen bu yasa taslağından sonra, yine yurtdışına yönelik olarak, sahiplerine faiz yerine kira geliri öngören 'kira sertifikası' adı altında yeni bir borçlanma modeli düşünülmüş, bu konudaki çalışma da yasal bir çerçeve kazanamamıştı. 

Kira sertifikası 
Unakıtan, Bahreyn Maliye ve Ulusal Ekonomi Bakanı Abdullah Hassan Saif'i kabülündeki bir soru üzerine, "Sukuk icara ile ilgili tasarı Başbakanlığa sevkedildi. Ancak Türkiye şartlarına uyarladığımızda, bunu varlık karlılığı gelir senedi olarak adlandırabiliriz" dedi. Unakıtan, tasarının Meclis'ten geçmesi halinde Hazine'nin bu borçlanma yöntemini de kullanabileceğini söyledi. 
İslam ekonomisi konularında da uzmanlığı ile tanınan MÜSİAD Başkanı Ömer Bolat, sukuk icara yöntemiyle borçlanmanın İslam ülkelerinde, özellikle hükümetler tarafından kullanıldığını belirtti. Bolat şöyle dedi "Kamuya ait otoyol, köprü, baraj gibi varlıkların bir değerlemesi yapılıyor. Mülkiyeti kamuda kalmak kaydı ile bir varlık yönetim şirketi kuruluyor. Bu şirket sertifika çıkarıyor. Sertifika yatırımcılarına yıl sonunda kira geliri ödeniyor. Bunlar düşük maliyetli işletmeler olduğu için geliri iyi oluyor. 1.2 trilyon dolarlık petro - doların 400 milyar doları faiz istemeyer duyarlı yatırımcıların elinde. Bunu bekliyorlar" dedi. 


</TEXT>
</DOC>
