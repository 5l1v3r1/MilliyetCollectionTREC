<DOC>
<DOCNO> 255786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/siyaset/asiy.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP artık tarih oluyor 
</HEADLINE>
<TEXT>


Havaalanlarındaki VIP'ler için rapor hazırlandı. Ya tamamen kaldırılıp CIP'e dönüştürülecek ya da geçişler sınırlandırılacak 

GÜLÇİN ÜSTÜN Ankara 


Adalet Bakanı Cemil Çiçek'in, bankasına el konulan Halis Toprak'ın VIP salonunu kullanmasına tepki göstermesiyle başlayan tartışmaya son nokta konuluyor. VIP ya tamamen kaldırılarak CIP Commercial Important Person - Ticari Açıdan Önemli Kişi salonuna dönüştürülecek ya da geçişler sınırlandırılacak. 
İçişleri ve Ulaştırma bakanlıkları, Başbakan Recep Tayyip Erdoğan'ın talimatı üzerine, Dışişleri'nin koordinatörlüğünde ayrı ayrı çalışma başlattı. Ulaştırma Bakanlığı'nda oluşturulan komisyon, VIP'ler yerine iki farklı model öneren bir rapor hazırladı. Ulaştırma Bakanı Binali Yıldırım'ın görüşü alındıktan sonra Başbakanlık'a sunulacak rapordaki hangi modelin uygulanacağına Erdoğan karar verecek. 
İlk modele göre VIP salonları kaldırılacak. Cumhurbaşkanı, başbakan, bakanlar ve Genelkurmay başkanı, havaalanlarında cumhurbaşkanı ve yabancı devlet başkanlarına hizmet veren Yabancı Konuklar Köşkü'nü Şeref Salonu kullanacak. 
VIP salonlarından geçiş yapma hakkı bulunan eski ve yeni Meclis üyeleri, müsteşarlar, genel müdürler, devlet sanatçıları, istiklal madalyası sahipleri, hükümeti temsilen yurtdışına giden heyetler, Türkiye'deki yabancı diplomatik misyon şefleri, dini liderler ve yabancı sendika başkanları ve yabancı devlet adamları CIP salonlarını kullanacak. Business Class uçan yolcular dışında CIP'den yararlanacak olanlar yer hizmeti ücreti ödeyecek. Ekonomi sınıfında uçmak zorunda olan bürokratlarsa kimlik ibrazında bulunarak yer hizmeti ücretinden muaf olacak. 
İkinci modele göre ise VIP'ler kaldırılmayacak ancak geçişler cumhurbaşkanının yanı sıra başbakan, bakanlar, milletvekilleri ve Genelkurmay başkanıyla sınırlandırılacak. VIP'den geçiş hakkı bulunan diğer kişiler CIP'ye yönlendirilecek. 

CIP için hazırlık başladı 
CIP'lerde altyapı çalışması başlatılacak, uçuştan 15 dakika önce alana gelen yolcu CIP'den geçerek uçağa yetişebilecek. VIP'teki ikramları içeren hizmet, bu salonlarda da sunulacak. Yer hizmetleri THY ya da yap - işlet - devret modeliyle havaalanını işleten şirket tarafından verilecek. 
Pilot uygulama İstanbul, Ankara ve İzmir'de başlayacak. CIP'lerdeki güvenliğin nasıl sağlanacağı 21 Temmuz'da yapılacak Milli Sivil Havacılık Güvenlik Kurulu Toplantısı'nda belirlenecek. 


</TEXT>
</DOC>
