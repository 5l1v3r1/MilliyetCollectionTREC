<DOC>
<DOCNO> 262909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur53.html </URL>
<DATE> 2004/08/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ölen teröristin ailesi ortaya çıkmadı 
</HEADLINE>
<TEXT>

     Van'da, 4 gün önce meydana gelen patlamada ölü ele geçirilen teröristin ailesi henüz ortaya çıkmadı. 
     Van'da 8 Ağustos'ta İpekyolu Caddesi Havaalanı kavşağındaki polis noktasına yerleştirdiği bombanın patlaması sonucu ölen ve Yüzüncü Yıl Üniversitesi Araştırma Hastanesi morguna kaldırılan teröristin kimliği henüz açıklanmadı. 
     Yüzüncü Yıl Üniversitesi Araştırma Hastanesi Başhekimi Tevfik Noyan, AA muhabirine yaptığı açıklamada, 4 gün önce hastaneye getirilen teröristin cesedinin alınması için başvuru yapılmadığını söyledi. 
     Noyan, morgda bekletilen cesetlerin, Cumhuriyet Başsavcılığı'nın takdiriyle 15 gün içinde ailelere teslim edilmesi gerektiğini, bu süre içinde herhangi bir başvurunun olmaması durumunda cesetlerin sahipsiz cenaze işlemi gördüğünü belirtti. 
     Noyan, 15 günlük sürede, sahibinin ortaya çıkmaması halinde cenazenin, belediye tarafından sahipsiz işlemi görerek defnedileceğini kaydetti. 
     
</TEXT>
</DOC>
