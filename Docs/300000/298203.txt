<DOC>
<DOCNO> 298203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko31.html </URL>
<DATE> 2004/12/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Toyata Türkiye'de görev değişimi... 
</HEADLINE>
<TEXT>

     Toyota Otomotiv Sanayi Türkiye A.Ş.'nin Genel Müdürlüğü ve CEO'luğuna Kazuhiro Kobayashi atandı. 
     Toyota Türkiye'den yapılan açıklamaya göre, şirketin Genel Müdürü ve CEO'su Koji Kobayashi'nin Japonya merkezdeki yeni görevine atanmasıyla birlikte görevini 3 Ocak 2005 tarihi itibariyle Kazuhiro Kobayashi üstlenecek. 
     Koji Kobayashi, Japonya ve denizaşırı ülkelerdeki fabrika yöneticilerini hızlı bir şekilde eğitmek amacıyla geçen yıl Japonya'da açılan Global Üretim Merkezi'nde 2005 yılı başından itibaren yönetici olarak hizmet vermeye başlayacak. 
     Türkiye'nin gerçek bir dostu olarak gösterilen Koji Kobayashi, Toyota Türkiye'de 2000 yılından bu yana yöneticilik yapıyor. Koji Kobayashi'nin görev süresi boyunca şirketin istihdamı 670 kişiden 3 bin 100 kişiye çıkarken, yapılan 400 milyon euroluk yatırım ile birlikte toplam yatırım tutarı 730 milyon euroya ulaştı. Aynı dönemde Toyota Türkiye'nin, Toyota tarafından Avrupa pazarı için üretim yapacak üslerden biri olarak seçilmesinin ardından, 2002 yılından itibaren ihracata başlandı. Artan talebi karşılayabilmek için 2003 yılında çift vardiya üretime geçen şirket, bu yılın başında üretim kapasitesini 100 binden 150 bine çıkardı. 
     Koji Kobayashi, coğrafi yeri, mükemmel iş gücü ve yüksek potansiyeli sebebiyle yatırım yapılabilecek bir ülke olarak Türkiye'yi her fırsatta önermekteydi. 
     
     KAZUHIRO KOBAYASHI 
     Koji Kobayashi ile aynı soyadını taşıyan, ancak akrabalık ilişkisi bulunmayan Kazuhiro Kobayashi ise 1957 yılında doğdu. Toyota'daki çalışma hayatına Toyota Motor satış kısmında başlayan Kobayashi, 1990-1991 yıllarında Denizaşırı Ülkeler Planlama Kısmı'nda Müdür Yardımcılığı, 1992-1996 yıllarında ABD'deki Nummi fabrikasında Finans ve Üretim Planlama Kısmı'nda koordinatörlük görevinde bulundu. 1997 yılında Denizaşırı Ülkeler Planlama Kısmı'na müdür olarak atanan Kobayashi, 2000 yılında Genel Müdürlüğe terfi etti. 
     Denizaşırı Ülkeler Stratejik Proje Planlama Kısmı'nda 2003 yılında Genel Müdürlüğe getirilen Kazuhiro Kobayashi, 2004 yılı başından bu yana da Global Projeler Promosyon Bölümü'nde satın almadan sorumlu Genel Müdür olarak görev yapıyor. 
     
</TEXT>
</DOC>
