<DOC>
<DOCNO> 268954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yasam/yas10.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlıkta 4 polis adı 
</HEADLINE>
<TEXT>


ADANA DHA 

Adana'da aralarında 4 polisin de bulunduğu hırsızlık şebekesi, polisin telefon dinlemesi sonucu çökertildi. Karaisalı İlçe Emniyet Amirliği'nde görevli polis Şenol Ekici'nin nöbetçi olduğu gece, bir hırsızlık olayı meydana geldi. Tekel bayiine giren kimliği belirsiz kişiler, tekel maddeleri çalarak kaçtı. Ekici'den de şüphelenen polis, meslektaşlarının telefonlarını dinlemeye başladı. Ekici'nin diğer şebeke üyeleriyle yaptığı görüşmeler kayda alındı. Şebeke elemanlarıyla bağlantı kuran Ekici, iddiaya göre, Salbaş Beldesi'ndeki 'Enteresan Tekel Bayii' ile 'Kısmet Gıda Pazarı' hakkında hırsızlara bilgi aktararak, soyulması talimatını verdi. Zanlılar, yaklaşık 5 milyar liralık sigara ve içki alarak kaçtı. Hırsızlık sırasında Ekici'nin, gözcülük yaptığı öne sürüldü. Polis, Ekici ile Turgut Karahaliloğlu ile Zeynel Bozgeyik'i çalıntı malları satarken yakaladı. Verilen ifadeler sonucu 3'ü polis 18 kişi daha gözaltına alındı. 


</TEXT>
</DOC>
