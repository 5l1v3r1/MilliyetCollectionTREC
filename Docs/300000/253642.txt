<DOC>
<DOCNO> 253642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo28.html </URL>
<DATE> 2004/07/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Schily 2006 Dünya Futbol Şampiyonası hazırlıkları tüm hızıyla sürüyor 
</HEADLINE>
<TEXT>

     Almanya Federal İçişleri Bakanı Otto Schily, 2006 yılı Dünya Futbol Şampiyonası hazırlıklarının yoğun şekilde sürdüğünü söyledi. 
     Dünya Futbol Şampiyonası hazırlıklarından sorumlu olan Schily, bugün kabineye 3. İzleme Raporu'nu sunarak, hazırlıklarla ilgili bilgi verdi. 
     Schily, daha sonra Berlin'de düzenlediği basın toplantısında, FİFA'ya güvenlik ve ulaştırma konularında, ayrıca Dünya Futbol Şampiyonası'nın açılışında bir sanat ve kültür programının hazırlanacağı konusunda garantiler verdiklerini söyledi. 
     Berlin'de 8 Haziran 2006 tarihinde düzenlenecek özel açılış programının yaklaşık 20 milyon euro'ya mal olacağını belirten Schily, ''Başlangıçta büyük bir miktar gibi görünüyor. Ancak diğer ülkelerin büyük etkinlikler için harcadıkları paralara bakacak olursanız bu miktarın fazla olmadığını görürsünüz'' dedi. 
     Hazırlıkların planlar çerçevesinde aksamadan sürdüğünü ifade eden Schily, federal hükümet olarak Berlin ve Leipzig kentlerindeki stadyumların modernleştirilmeleri için yaklaşık 250 milyon euro ödeyeceklerini, başkanlığını Franz Beckenbauer'in yaptığı Organizasyon Komitesi ile de çok iyi işbirliği yaptıklarını kaydetti. 
     Portekiz'de düzenlenen Avrupa Futbol Şampiyonası'ndan edindikleri başarılı deneyimlerle ''hooligan'' adı verilen şiddet yanlısı taraftarlara karşı da önlem alacaklaranı belirten Schily, Dünya Futbol Şampiyonası'nın paranın yanısıra Almanya'nın imajını da arttıracağını, bu nedenle şampiyonanın başarılı olabilmesi için herkesin kendi çapında çaba harcaması gerektiğini söyledi. 
     Almanya'da 2006 yılında yapılacak Dünya Futbol Şampiyonası, 9 Haziran 2006 tarihinde Münih'te yapılacak karşılaşmayla başlayacak ve 9 Temmuz 2006'da başkent Berlin'deki Olimpiyat stadında yapılacak final karşılaşmasıyla sona erecek. 
     
</TEXT>
</DOC>
