<DOC>
<DOCNO> 271560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/siyaset/siy02.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye'ye bir süre vermedik, sadece uyardık 
</HEADLINE>
<TEXT>


AB Komisyonu Sözcüsü Filori, TCK tasarısındaki zina maddesi için Türkiye'ye bir ay süre verildiği yönündeki iddiayı yalanladı 

GÜVEN ÖZALP Brüksel 


Türkiye'de yoğun şekilde devam eden zina tartışmalarının Brüksel'deki olumsuz yansımalarına bir yenisi eklendi. Son olarak İngiltere'de yayımlanan Financial Times Gazetesi, "AB'nin Türkiye'ye zina konusunu kapatması için bir ay süre verdiği"ni öne sürdü. Haberi yorumlayan AB Komisyonu, "Bu yasanın Türkiye lehine olmayacağı konusunda Ankara'yı uyardığımız doğru, ancak süre vermek gibi bir girişimimiz olmadı" açıklamasını yaptı. 

'Ankara'ya bir ay süre' 
Financial Times'ın dünkü haberinde, tasarının ortadan kaldırılması için komisyonun Ankara'ya bir ay süre verdiği şeklinde ifadeler yer aldı. Komisyon sözcülerinden Jean Christophe Filori de, tasarıdan duyulan sıkıntının genişlemeden sorumlu üye Günter Verheugen tarafından Başbakan Recep Tayyip Erdoğan ve Dışişleri Bakanı Abdullah Gül'e iletildiğini, ancak herhangi bir süre koşulu konulmadığını söyledi. Filori, "Bu yasa kafa karışıklığı yaratabilir. Şu ana kadar Türkiye'ye yönelik olumlu yönde oluşan algılama zarar görebilir. Reformlar yanlış anlaşılabilir. Bu, en uç kesimdeki muhafazak rlara verilen bir taviz olarak algılanabilir" diye konuştu. Dışişleri Bakanlığı Sözcüsü Namık Tan da, gazetenin haberini yalanladı. 

Yeni şartlara bahane 
Filori, "Resmin bütününe de bakmak gerekir. Bu henüz bir tasarı ve henüz yasalaşmadı. Ancak bir çorbanın içindeki saç kılı gibi durduğu doğru" dedi. Financial Times'ta, Türkiye yanlısı çevrelerin, zina tartışmalarının sürmesi halinde AB'nin üyelik konusunda kesin karar almayıp yeni bazı şartlar ileri sürebileceği endişesi taşıdığı ifade edildi. 


</TEXT>
</DOC>
