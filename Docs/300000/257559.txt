<DOC>
<DOCNO> 257559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun02.html </URL>
<DATE> 2004/07/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de aranan Türk gemisinde bomba izine rastlanmadı 
</HEADLINE>
<TEXT>

     ABD'nin doğusunda Delaware nehri üzerinde, içinde bomba bulunduğu kuşkusuyla ABD sahil güvenlik güçlerince durdurulan Türk bandıralı kuru yük gemisinin aranmasının tamamlandığı, gemide bomba izine rastlanmadığı bildirildi. 
     Geminin kaptanı Yıldırım Beyazer Tümer'in ise federal bir yetkiliye yanlış bilgi vermekle suçlandığı bildirildi. Amerikan Federal Soruşturma Bürosu FBI'ın bölge bürosu yetkililerinden Barry Maddox, Tümer'in bugün Wilmington'daki ABD Bölge Mahkemesi'ne çıkarılmasının beklendiğini söyledi. 
     Geminin, sahil koruma ekipleri ve liman yetkilileri soruşturmayı tamamlayana kadar Delaware kıyısında tutulacağı belirtildi. 
     Maddox, Philadelphia sahil koruma ekipleri rutin kontrol için gemiye bindiklerinde Tümer'in yaygara kopardığını ve bir yetkiliye gemide bomba bulunduğunu söylediğini anlattı. 
     Bunun üzerine sahil korumanın FBI'a haber verdiğini bildiren Maddox, Bowers yakınında demirlenen gemide yapılan aramanın birkaç saat sürdüğünü belirtti. 
     Reuters ajansı, Delaware nehri üzerine seyreden geminin kaptanının, ABD sahil güvenlik güçleri tarafından oluşturulan denetim noktalarında beklemekten sıkılarak, yetkililere gemide bomba olduğunu söylediğini yazmıştı. Haberde, daha sonra kaptanın şaka yaptığını belirterek sözünü geri almasına karşın, sahil güvenlik yetkililerinin geminin aranmasına karar verdiği bildirilmişti. 
     Türkiye'deki Kaptanoğlu şirketine ait Cenk Kaptanoğlu adlı geminin kömür taşıdığı belirtilmişti. AP'nin haberinde ise geminin çelik taşıdığı bildirildi. 
     
</TEXT>
</DOC>
