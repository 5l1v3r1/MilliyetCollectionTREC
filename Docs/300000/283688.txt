<DOC>
<DOCNO> 283688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun17.html </URL>
<DATE> 2004/10/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta kaçırılan Japon rehineye ölüm tehdidi 
</HEADLINE>
<TEXT>

     BBC 

Irak'ta Ebu Musab Ez Zerkavi'nin lideri olduğu grup, Tokyo yönetimi 48 saatte ülkeden askerlerini çekmezse, elindeki Japon rehineyi öldürmekle tehdit etti. 
     Ürdünlü militan Ebu Musab Ez Zerkavi'nin lideri olduğu grubun çektiği video görüntüleri El Cezire televizyonunda yayınlandı. 
     Video kasette, Japon rehine ile üç maskeli adam görülüyor. 
     Görüntülerde, Japon rehine Shosei Koda, üç maskeli adamın önünde diz çökmüş şekilde görülüyor ve Japon silahlı kuvvetleriyle bağlantısı olduğunu söylüyor. 
     24 yaşındaki rehine, bantta hem İngilizce hem de Japonca konuşuyor ve 
     Japonya Başbakanı Junichiro Koizumi'ye seslenerek, militanların Japon hükümetinden askerleri Irak'tan çekmesini istediklerini aksi takdirde başının kesileceğini söylüyor. 
     Daha sonra maskeli bir militan elindeki bildiriyi okuyor. 
     Militan, "Japon Hükümeti'ne Irak'tan askerlerini çekmesi için 48 saat süre veriyoruz. Aksi halde, Japon rehinenin de sonu kendinden önceki, Berg, Bigley ve diğer kafirler gibi olacak" diyor. 
     Militan bildiriyi okurken, başka bir tanesi Japaon rehineyi saçlarından çekerek yüzünü kameraya döndürüyor. 
     El Cezire televizyonu, gösterdiği görüntülerin bir internet sitesine yollandığını bildirdi. 
     
     Koizumi Askerleri çekmeyeceğiz 
     Görüntülerin El Cezire'de yayınlanmasının ardından açıklama yapan, Japonya Başbakanı Junichiro Koizumi, Irak'tan askerleri çekilmeyeceğini söyledi. 
     Tokyo'dan Dışişleri Bakan Yardımcısı Shuzen Tanigawa başkanlığında bir heyet ise Japon rehinenin serbest bırakılması için görüşmelerde bulunmak üzere Irak'a gitti. 
     3 Japon vatandaşı Nisan ayında rehin alındıktan sonra serbest bırakılmıştı. 
     Rehinelerden ikisi yardım görevlisi biri de foto muhabiriydi. 
     Ebu Musab Ez Zerkavi'ye bağlı Tevhid ve Cihad adlı grup, İngiliz rehine Ken Bigley ve Amerikalı Nick Berg'ü başını keserek öldürmüştü. 
     
</TEXT>
</DOC>
