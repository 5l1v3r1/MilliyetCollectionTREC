<DOC>
<DOCNO> 252723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur17.html </URL>
<DATE> 2004/07/03/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Van Valisi, yaşamını yitirenlerin ailelerini ziyaret etti... 
</HEADLINE>
<TEXT>

     Van Valisi Hikmet Tan, bombalı saldırıda yaşamını yitirenlerin ailelerini ziyaret ederek, başsağlığı diledi. 
     Tan, AK Parti Van Milletvekili Hacı Biner, Emniyet Müdürü Tacettin Kurt ve Özalp Kaymakamı Ömer Özcan ile birlikte, dün kendisine yönelik düzenlenen bombalı saldırıda yaşamlarını yitiren Hüseyin Gülecen'in Özalp'teki, Veli Coşkun'un da Özalp İlçesi'ne bağlı Zincirkıran Köyü'ndeki evlerine giderek, Gülecen ve Coşkun ailelerine başsağlığı diledi. 
     Zincirkıran Köyü'nde yaşayan Veli Coşkun'un ailesini ziyaretinde Coşkun'un 10 çocuğu olduğunu öğrenen Tan, aileye yardım edilmesi ve çocukların eğitim masraflarının karşılanması için Özcan'a talimat verdi. 
     Tan, Coşkun'un eşi Habibe Coşkun ile annesi Nazife Coşkun'a da Kürtçe başsağlığı diledi. 
     Hüseyin Gülecen'in Özalp'teki ailesini de ziyaret eden Tan, Gülecen'in ağabeyleri Mehmet ve Mustafa Gülecen'e başsağlığı dileyerek, saldırıyı düzenleyenlerin yakalanması için güvenlik güçlerinin seferber olduğunu söyledi. 
     Tan, ''Devletimiz büyük ve güçlüdür. Bundan önceki sorunların üstesinden geldiğimiz gibi bunun da üstesinden geleceğiz. Devlet olarak sizlere elimizden gelen her türlü yardımı yapacağımızdan emin olmalısınız'' dedi. 
     
</TEXT>
</DOC>
