<DOC>
<DOCNO> 279952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/ygokce.html </URL>
<DATE> 2004/10/14/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hüzün, onur keyif, gurur 
</HEADLINE>
<TEXT>



Türk futbol tarihinin en anlamlı, en dramatik maçlarından birine hüzünle, gururla, sevinçle, karmakarışık duygularla tanık olduk. Kopenhag'daki Dünya Kupası eleme grubunun en kritik maçı, talihsizliklerle başladı. Önce maça üç saat kala sakat Deniz Barış'ın oynayamayacağına karar veren Ersun Yanal, sol bekte formayı İbrahim Üzülmez'e teslim etti. Maç başladığı zaman gördük ki, İbrahim Üzülmez, Avrupa'nın en iyi kanat oyuncularından biri olan Gronkjaer ile eşleşti ve iki futbolcu karşılıklı birer faulle restleştiler. Sonra Gronkjaer, bizim İbo'ya karşı kesin üstünlük kurdu. İki futbolcu arasında gergin bir ruh ve adale savaşı başladı. İbrahim çalımı yedikçe faul yapıyor, hakemle sürekli tartışıyor ve bir faul atışı sonrası ünlü rakibine ceza alanında müdahale edip penaltıya neden oluyordu. 
O atışla yenik düştükten sonra Milli Takım oyundan düşmedi. İnadına bir onur savaşı vererek bu kazayı önlemek için olağanüstü bir oyun sergiledi. Savunma dayanıyor, orta alanda Hüseyin, Okan ve Emre savaşıyor, Nihat, Fatih ve Gökdeniz Danimarka kalesini futbol oynayarak paslaşmalarla, verkaçlarla zorluyordu. Neyse ki, Gronkjaer'in Okan'a vurarak kırmızı kartla oyun dışı kalmasından sonra oyuna denge geldi. Ersun Yanal, bu oyunu kazanmaya azmetmişti. İkinci yarıda yaptığı değişiklikler olağanüstü yerinde ve isabetliydi. İbo'yu dışarı aldı, Tuncay'ı oyuna saldı. Okan sağ beke, Ümit Ozat sol beke geçti, Nihat - Fatih çift santrfor gibi oynamaya başladı, Gökdeniz ve Tuncay da sağdan soldan hücum dörtlüsünü tamamladılar. Sonra Necati'yi aldı oyuna. Penaltıyı Nihat'ın atamaması ders almamız gereken bir durumdu. Ama Tuncay'ın ortadan dalıp Ümit Özat'a kestiği toplar Danimarka'yı canevinden vuruyordu. İşte Nihat'ın kafayla attığı gol bunun en önemli kanıtıydı. Sonrası keyifti, gururdu, doyulmaz bir oyundu... Ersun Yanal ve futbolcuları Danimarka'ya kesin bir üstünlük sağladılar ve 42 bin seyircinin alkışını aldılar. Bu maçın berabere bitmesine üzülelim. Kaçırdığımız galibiyetten ötürü. Ama en önemli rakibimizden kendi sahasında puan alarak aradaki farkı korumak bir tesellidir. 
Ukrayna grup lideri olmuş, buyursun gelsin. İnanıyoruz ki liderliği alır, onları şanla şerefle evlerine uğurlarız. 



</TEXT>
</DOC>
