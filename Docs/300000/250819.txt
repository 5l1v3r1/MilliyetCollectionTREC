<DOC>
<DOCNO> 250819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun37.html </URL>
<DATE> 2004/06/25/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
AB komisyon üyesi Chris Patten, "Türkiye'deki reformların farkındayız" 
</HEADLINE>
<TEXT>

     Avrupa Birliği Komisyonu'nun Dış İlişkilerden Sorumlu Üyesi Chris Patten, Türkiye'nin son dönemde AB yolunda çok büyük reformlar gerçekleştirdiğini ve AB'nin bu reformların tamamen farkında olduğunu söyledi. 
     İrlanda'da yarın ABD Başkanı George Bush'un da katımıyla yapılacak ABD-AB zirvesi öncesinde Patten, Bush'un ziyaretine eşlik eden Beyaz Saray muhabirlerine brifing verdi. 
     Patten, zirvede Türkiye'nin AB'ye üyelik sürecinin gündeme gelip gelmeyeceği yönündeki bir soruya karşılık, ''Resmi gündemde yok. Taraflardan biri gündeme getirirse konuşulur'' dedi. 
     Chris Patten, ''Uzun yıllardır ABD başkanları daima Türkiye'nin meselesini desteklemişlerdir. Hatta bazen çok cömert davranıp Türkiye'ye üyelik de önerdikleri oldu'' diye konuştu. 
     Türkiye'nin üyelik süreciyle ilgili bilgi veren Patten, bu konuda bir tavsiyede bulunacaklarını ve bu tavsiye kararına göre aralık ayında Türkiye'ye tarih verilip verilmeyeceğinin kararlaştırılacağını kaydetti. 
     Patten, ''Siyasi kriter konusunda söylediğimiz çok açık. Sivil ve askeri güçler arasındaki denge bizim için çok önemli. Geçmişte bu her zaman böyle olmamıştı. Türkiye son dönemde olağanüstü reformlar gerçekleştirdi. Biz de bu reformların tamamiyle farkındayız'' ifadelerini kullandı. 
     Shannon yakınlarındaki Dromoland Şatosu'nda yapılacak ABD-AB zirvesinde, Irak'taki gelişmeler, iki tarafı ilgilendiren ticaret konuları ve ABD'nin, Geniş Ortadoğu ve Kuzey Afrika Projesi'nin gündeme gelmesi öngörülüyor. 
     Patten, geçmişte ABD ile bazı Avrupa ülkeleri arasında, Irak konusundaki farklılıklara işaret ederken, AB'nin işbirliğine hazır olduğunu kaydetti ve ''Irak'ın iyiliği herkesin istediği bir şey'' dedi. 
     
     BUSH'UN ZİYARETİ ÖNCESİNDE SIKI GÜVENLİK ÖNLEMLERİ 
     Öte yandan, binlerce güvenlik görevlisi, İrlanda'nın batısındaki Shannon bölgesinde, olağanüstü güvenlik önlemleri aldı. 
     Bush'un Shannon Havaalanı'na TSİ 22.00 civarında inmesi bekleniyor. 
     Irish Examiner gazetesi, Shannon belediye başkanının, kasaba sakinlerinin, Bush'un ziyareti dolayısıyla kasabanın terörist bir saldırıya hedef olmasından endişe ettiklerini yazdı. 
     Yerel gazete The Clare Champion ise, ''Başkan Bush geliyor. Üstelik kendi insanlarımızın sivil hakları ve özgürlükleri pahasına'' ifadelerini kullandı. 
     Yaklaşık 6000 güvenlik görevlisi, zirvede güvenliği sağlamak üzere hazır bulunuyor. Protestocuların bu gece Dublin'e gelmesi bekleniyor. İrlanda Başbakanı Bertie Ahern'in, Irak savaşı sırasında Amerikan savaş uçaklarının Shannon'dan yakıt ikmali yapmasına izin vermesi kararı, bölge sakinleri tarafından hoş karşılanmamıştı. 
     Dublin'de bu gece ''Bush'u Durdurun'' kampanyası için 20 bin göstericinin bir araya gelmesi bekleniyor. Ancak göstericiler, zirvenin yapıldığı mekandan uzak bir yerde tutulacaklar. 
     Zirvede Bush'a Dışişleri Bakanı Colin Powell, Ticaret Bakanı Don Evans, Ulusal Güvenlik Danışmanı Condoleezza Rice eşlik ediyor. 
     ABD Ticaret Temsilcisi Robert Zoellick'in de bu ekipte yer alması bekleniyor. 
     AB tarafına ise dönem başkanı sıfatıyla İrlanda Başbakanı Bertie Ahern'e, AB Komisyonu Başkanı Romano Prodi, AB Ortak Dış Politika ve Savunma Yüksek Temsilcisi Javier Solana, Chris Patten ve AB Ticaret Komiseri Pascal Lamy ile Enerji Komiseri Loyola de Palacio eşlik ediyor. 
     
</TEXT>
</DOC>
