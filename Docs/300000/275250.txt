<DOC>
<DOCNO> 275250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun18.html </URL>
<DATE> 2004/09/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Fransa'da iktidardaki UMP senatodaki çoğunluğunu kaybetti 
</HEADLINE>
<TEXT>

     Fransa'da parlamentonun üst kanadı senatonun 128 boş sandalyesi için dün yapılan kısmi seçimlerle iktidardaki Halk Hareketi Birliği UMP salt çoğunluğu kaybetti. 
     Üye sayısı dün yapılan seçimle 321'den 331'e çıkartılan senatoda, UMP'nin sandalye sayısı 162'den 155'e düştü. 
     Ana muhalefet konumundaki Sosyalist Parti ise daha önce 83 olan sandalye sayısını 93'e yükseltti. 
     UMP, senatoda salt çoğunluğu kaybederken, yasa tasarısı ve tekliflerinin oylanmasında artık Liberal eğilimli Fransa Demokrasi Birliği'nin UDF senatörlerinin desteğine ihtiyaç duyacak. 
     Fransız basınında çıkan haberlerde, ''senato seçimlerinden Sosyalist Parti'nin zaferle çıktığı'' belirtildi, ''UMP'nin de beklenen yenilgiyi aldığı, ancak hasarın çok fazla olmadığı'' yorumu yapıldı. 
     Başbakan Jean Pierre Raffarin, Milli Eğitim Bakanı François Fillon, Yeşiller Partisi'nin eski Çevre Bakanı Dominique Voynet, eski İçişleri Bakanı Charles Pasqua da seçimlerle senatör olmaya hak kazandılar. 
     Fransız siyaset sisteminde, bakanların milletvekili olması gerekmiyor, milletvekilleri veya senatörler aynı zamanda belediye başkanı veya Avrupa Parlamentosu üyesi olarak da görev yapabiliyor. 
     Senato üyeleri, milletvekilleri, yerel ve bölgesel meclis üyelerinden oluşan 51 binden fazla ''seçilmiş seçmen'' tarafından belirleniyor. 
     Fransa'da son yapılan değişiklikle senatörlük süresi 9 yıldan 6 yıla düşürüldü, senatör olmak için öngörülen yaş sınırı 35'ten 30'a indirildi. Senatodaki üye sayısı 2007 yılında 341, 2010 yılında 346'ya çıkartılacak. 
     
</TEXT>
</DOC>
