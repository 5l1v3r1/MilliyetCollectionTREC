<DOC>
<DOCNO> 287672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun04.html </URL>
<DATE> 2004/11/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Amerikan ordusu, Felluce'nin yüzde 70'inde kontrolü ele geçirdi ama 
</HEADLINE>
<TEXT>

     Amerikan kuvvetlerinin, Irak'ın Felluce kentinin yaklaşık yüzde 70'inde kontrolü ele geçirdiği bildirildi. 
     Amerikalı binbaşı Francis Piccoli, dün gece kente güneyden hücum eden Amerikan kara ve deniz kuvvetlerinin, Felluce'nin yaklaşık yüzde 70'inde kontrolü ele geçirdiğini söyledi. 
     Kentin merkezinde, doğu-batı yolu boyunca uzanan bir şeridin halen ele geçirilemediğini, Amerikan ve Irak kuvvetlerinin bu bölgeye bugün saldırmalarının beklendiğini belirten Piccoli, ''Bu bölgelere bugün bir hareketlenme olacak. Yoğunlaşma noktası artık kentin merkezi'' dedi. 
     Piccoli, Sünni militanların bubi tuzakları yerleştirdiği kentin kuzeybatısındaki Colan bölgesinin artık güvenli ve kontrol altında olduğunu kaydetti. 
     Öte yandan, Amerikalı binbaşı Clark Watson, direnişin kalbi olarak gösterilen kent merkezine ulaştıklarını, ancak halen direnişle karşılaştıklarını söyledi. 
     Watson, 4 kilometre kadar içeri girdiklerini, ancak bölgede kontrolü ele geçirdiklerini söylemek için erken olduğunu kaydetti. 
     Amerikalı binbaşı, kontrolü ele geçirmenin, direniş nedeniyle zaman alacağını ifade etti. 
     
     ŞİDDETLİ DİRENİŞ 

     Irak'ın Felluce kentinin büyük bölümünde kontrolü ele geçiren ve kent merkezine hücum eden Amerikan kuvvetlerinin şiddetli direnişle karşılaştıkları bildirildi. 
     Amerikalı Çavuş İsmail Castillo, kent merkezine hücum eden Amerikan tanklarının, iyi organize olmuş, pes edecekleri izlenimi vermeyen direnişçilerin mukavemetiyle karşılaştıklarını söyledi. 
     Castillo, kent merkezine ilerleyen tank birliğine evlerin çatısından makineli tüfek, bomba atar tüfek ve havan toplarıyla saldırıldığını belirtti. 
     Çok sayıda direnişçi olduğunu ve yoğun ateş altında olduklarını ifade eden Castillo, tankına ateş açıldığını ve direnişçilerin kaçma eğiliminde olmadığını kaydetti. 
     Tank birliğinin komutanı Yüzbaşı Joe Cash de direnişçilerin planlı saldırılarla karşı koyduklarını söyledi. 
     Cash, kentte genel bir direniş görüntüsünün hakim olduğunu ve saldırının nereden geleceğinin bilinmediğini kaydetti. 
     Yüzbaşı Cash, Amerikalı deniz piyadelerinin camiler de dahil olmak üzere birçok yerde silah ve mühimmat bulduklarını ifade etti. 
     Irak Başbakanı İyad Allavi'nin yetki tanımasının ardından önceki gün başlayan saldırı, Amerikan uçaklarının hava desteğiyle devam ediyor. 
     Iraklı askerlerin desteğini alan Amerikan kuvvetlerinin, kentin yaklaşık yüzde 70'inde kontrolü ele geçirdiği ve direnişin kalbi olarak görülen kent merkezine kadar ilerlediği bildirilmişti. 
     
</TEXT>
</DOC>
