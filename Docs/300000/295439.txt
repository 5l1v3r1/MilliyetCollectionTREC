<DOC>
<DOCNO> 295439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yazar/akyol.html </URL>
<DATE> 2004/12/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Sandalın bir tarafı boştu... 
</HEADLINE>
<TEXT>


RUSYA Devlet Başkanı Putin'le Ankara'da müzakere edilen en önemli konulardan biri, enerji... 
Türklere ve Ruslara tarihi bir haber verebiliriz 
"Sıcak denizlere artık beraber açılıyoruz " 
Artık savaşla değil, enerjiyle... 
Mavi Akım dediğimiz boru hattından gelen Rus doğalgazının "güneye uzatılması" için Ankara'da mutabakat zaptı imzalandı. 
Ayrıca Rusya Türkiye'de barajların ve hidroelektrik santrallarının yapımı ve özelleştirilmesi konusuna büyük ilgi duyuyor. 
Türk işadamlarının Rusya'da gittikçe büyüyen işleri de belli.. 
Demek ki, Rusya'yla ortaklıklarımız giderek artıyor 
Türkiye, Kerkük-Yumurtalık boru hattı ve Bakü-Ceyhan boru hattıyla "doğu-batı enerji koridoru" olma yolundaydı. Şimdi Mavi Akım'ın Akdeniz'e açılmasıyla "kuzey-güney enerji koridoru" için imzalar atılmış bulunuyor. 
Ardından petrolde kuzey-güney hattı neden olmasın 

ENERJİ ve Tabii Kaynaklar Bakanı Hilmi Güler'le konuşuyorum. Diyor ki, 
"Sandalın bir tarafı boştu, şimdi o tarafı da dolduruyoruz." 
Bu ne demek 
Türkiye, Avrupa ağırlıklı ekonomik ilişkilerini dengeleyici yeni açılımlar yapıyor demek. 
Bakan'ı dinliyorum 
- Ceyhan dünyanın enerji merkezlerinden biri haline gelecek. Kerkük-Yumurtalık boru hattından günde 1.5 milyon varil... Haziranda işletmeye açılacak olan Bakü-Ceyhan boru hattından günde bir milyon varil petrol aktığını düşünün... Bir de Mavi Akım'ın Samsun'dan Ceyhan'a uzatılmasını düşünün... 
Türkiye, petrol ve sıvılaştırılmış doğalgaz ihracatında, Akdeniz'de "vananın başındaki ülke" haline gelecek. 
Bakan Güler ekledi 
- Bizim enerji kaynaklarımız çeşitlenecek, böylece enerji güvenliğimiz artacak. Rusya büyük bir ticari partnerimiz haline gelecek. 
Evet, milyarlarca dolarlık inşaat ve enerji cirolarından, ulaştırma, depolama ve ticaret hacminden bahsediyoruz. 

ARTIK ileride bir 'Türk-Rus düşmanlığı' olabilir mi Buna yol açacak sorunlar çıksa bile, iki ülkenin stratejik ve ticari nitelikli ortak çıkarları o kadar büyüyor ki, çatışmayı değil, oturup uyuşmayı tercih edecekler 
Bu gelişme, Karadeniz'e akan Rus petrolünün de, artık tıkanmak üzere olan Boğazlar'dan değil, pahalıya patlayacak Trans Trakya hattından da değil, yine doğalgaza paralel bir hatla Samsun-Ceyhan üzerinden Akdeniz'e akıtılmasını da kolaylaştırır. 
Evet, "sıcak denizler" çatışma alanı olmaktan, ortak bir pazarlama alanına dönüşüyor 
Tarihin büyük değişimini simgeleyen bir hadise... 
Türkleri çok rahatsız etmiş ve birçok belalı savaşlara esin kaynağı olmuş efsanevi "I. Petro'nun Vasiyetnamesi"nin yerini şimdi mühendislerin proje, maliyecilerin finansman ve politikacıların stratejik hesapları alıyor. 
Türkiye'nin AB üyesi olması, yani AB'nin sadece ortağı değil, karar mekanizmalarında oy hakkına sahip bir üye olması vazgeçilmez hedefimiz. Atlantik ortaklığımız fevkalade önemli. 
Ama Türkiye için "sandalın" yarısı Batı ise, öteki yarısı da elbette Doğu'dur. 
Hilmi Güler'in sandal benzetmesini çok tuttum. 



</TEXT>
</DOC>
