<DOC>
<DOCNO> 277150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko19.html </URL>
<DATE> 2004/10/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Otomotivde ihracat sevindiriyor... 
</HEADLINE>
<TEXT>

     Otomotiv yan sanayisi güçlü iller arasında yer alan Konya'nın otomotiv sektöründeki ihracatı, yüzde 30 oranındaki artışla 200 milyon doları geçti. 
     Konya Sanayi Odası KSO Başkanı Ahmet Şekeroğlu, AA muhabirine yaptığı açıklamada, irili ufaklı 200'e yakın firmasıyla Konya'nın otomotiv sektöründe önemli bir yere sahip olduğunu bildirdi. 
     İç piyasanın yanı sıra dünya devlerine yedek parça imal eden Konya'nın kaliteli üretimiyle adını duyurmayı başardığını ifade eden Şekeroğlu, bölge sanayisinin bu özelliği nedeniyle çok sayıda markayla rekabet edebildiğini dile getirdi. 
     Bu yılın Ocak-Eylül döneminde Türkiye'nin otomotiv yan sanayi ihracatının yüzde 24'lük artışla 2 milyar 200 milyon dolara yaklaştığını belirten Şekeroğlu, şunları kaydetti 
     ''Ancak otomotiv yan sanayii açısından da Konya, son yıllarda gösterdiği ciddi gelişmeyle zirveyi zorlayacak konuma gelmiştir. Bugün Mercedes, Ford gibi mankaların yanı sıra Almanlar'ın Leopar tanklarına bile parça üreten Konya'nın otomotiv yan sanayi ihracatı Türkiye ortalamasının üzerine çıkmıştır. 10 aylık dönemde Konya'nın ihracatı yüzde 30 oranındaki artışla 200 milyon doları geçti.'' Şekeroğlu, ihracattaki bu artışın Konya ve ülke ekonomisi adına sevindirici olduğunu vurgularken, ''İhracata ve iç talebe bağlı kapasite kullanımında rekor seviye yaşanıyor. Otomotiv yan sanayi yıllardır ilk kez yüzde 80'in üzerinde kapasitelerde üretim yapıyor. Yatırımlar ve kapasite giderek artıyor'' dedi. 
     Şekeroğlu, Konya'nın bu yıl genel olarak ihracatta 1 milyar doları geçmeyi hedeflediğini anlatırken, Ocak-Eylül döneminde bu hedefin yüzde 80'inin gerçekleştiğini, böyle gitmesi durumunda beklediklerinin üzerinde bir rakama ulaşacaklarını sözlerine ekledi. 
     
</TEXT>
</DOC>
