<DOC>
<DOCNO> 296880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur12.html </URL>
<DATE> 2004/12/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Silah tutukluk yapınca ölümden döndü .. 
</HEADLINE>
<TEXT>

     
     Yalçın ATA AYDIN, DHA 

     

AYDIN'da bir polis, otomobil hırsızı tarafından sırtına dayanan tabanca tutukluk yapınca ölümden döndü. Polis, iki hırsızdan silah çekeni topuğundan vurarak etkisiz hale getirirken diğerini de kaçarken yakaladı. 
     Olay dün saat 03.30 sıralarında, Cumhuriyet Mahallesi 1993 Sokak'ta meydana geldi. Asayiş Şube Müdürlüğü'nde görevli iki polis memuru, polis otosuyla devriye gezerken park edilmiş 50 EK 693 plakalı otomobilin içinde gördüğü iki kişiye kimlik sormak için yaklaştı. Polislere kimliğini göstermek için araçtan inen 19 yaşındaki Erol Yalı, belinde taşıdığı 7.65 tabancayı aniden çekerek polis memurunun sırtına dayadı. Bu sırada 16 yaşındaki K.K. da kaçmaya başladı. 
     Sırtına tabanca dayanan polis memuru, tabancası tutukluk yapan hırsızı kendi tabancası ile topuğundan vurarak yaraladı. Kaçan K.K. da sıkı izleme sonucu yakalanarak gözaltına alındı. 
     Yaralı hırsızlık zanlısı Aydın Devlet Hastanesi'ne götürülerek ayakta tedavi edildi. Aydın Emniyet Müdürlüğü, Asayiş Şube Müdürlüğü'nde görevli iki polis memurunun kimliğini açıklamadı. Yalı'nın 22 ayrı hırsızlık suçundan, K.K.'nın da 12 ayrı hırsızlık suçundan sabıkası olduğu belirlenirken, olayla ilgili soruşturmanın sürdüğü bildirildi. 
     
</TEXT>
</DOC>
