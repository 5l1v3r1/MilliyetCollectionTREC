<DOC>
<DOCNO> 268422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun56.html </URL>
<DATE> 2004/09/02/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
Pentagon'dan sansürlü kasetle bilgilendirme 
</HEADLINE>
<TEXT>

     ABD Savunma Bakanlığı Pentagon , çalışanlarına, bilgi isteyen halka nasıl davranacaklarını anlatan ''Halkın bilmeye hakkı var'' adını taşıyan bir video kaset hazırlarken, bu kasetin bir kısmını sansürledi. 
     Amerikan basınına göre, Pentagon'un projesi 70 bin 500 dolara maloldu. Ancak videonun kamuoyuna gösterilmesi söz konusu olunca Pentagon, görüntülerin bir kısmını sansürledi. 
     Pentagon yetkilileri, video görüntülerinin bir kısmının neden karartıldığının sorulması üzerine, bu bölümlerde bazı tarihi görüntülere yer verildiğini ve hükümetin bu görüntüler üzerinde yasal hakkı olmayabileceğinden endişe ettiklerini söyledi. 
     Halkı bilgilendirme amacına hizmet için hazırlanan bir materyalin sansürlenmesindeki çelişkiyi Pentagon yetkilileri de kabul etti. 
     22 dakikalık görüntülerde, aktör Humprey Bogart tarafından canlandırılan ''Maltalı Şahin'' adlı 1941 klasik filmindeki dedektif Sam Spade görüntüsünde bir adam sunuculuk yapıyor. Bu kişi, Pentagon kayıtlarının açıklanmasının da reddedilmesinin de sıkıntılara yol açabileceğini anlatırken, sonunda doğru kararı vermenin, kişilerin kendi sorumlulukları olduğu belirtiliyor. Kaset biterken uzun pardesülü dedektif görüntüsündeki adam, ''ve unutma, seni izliyor olacağım'' diyor. 
     Pentagon'un bu kaseti 2001 yılında ürettiği ve 100 kadar kopyayı kurum içinde dağıttığı belirtiliyor. Kasette, 1996 yılı olimpiyatları, Titanik'in kalıntılarının 1986'da bulunması da var. 
     Bu görüntülerin yayın hakkının başkalarında olduğunu belirten Pentagon'un güvenlik, bilgi değerlendirme ofisinin başı C.Y. Talbot, bu nedenle görüntülerin sansürlendiğini kaydetti. 
     Basındaki haberlere göre böyle bir kasetin varlığı ilk defa Michael Ravnitzky adlı özel bir dedektif tarafından tespit edilmişti. 
     
</TEXT>
</DOC>
