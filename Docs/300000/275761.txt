<DOC>
<DOCNO> 275761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas19.html </URL>
<DATE> 2004/09/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Selçuk Üniversitesi öğrencileri Kanarya Adaları'nda staj yapacak... 
</HEADLINE>
<TEXT>

     Selçuk Üniversitesi SÜ Sosyal Bilimler Meslek Yüksekokulu Turizm Bölümü'nden 10 öğrenci, ''Leonardo Da Vinci Programı'' kapsamında Kanarya Adaları ve İtalya'da staj yapacak. 
     AB tarafından, alanında yetenekli işgücü ihtiyacını karşılamak, kişilerin çalışma hayatına katılımını kolaylaştırmak, dünyada her geçen gün artan rekabet ortamına uyum sağlamak ve Avrupa'da işsizlik oranını azaltmak amacıyla uygulamaya koyduğu ''Leonardo Da Vinci Programı''na SÜ'den gönderilen 2 projeye onay geldi. 
     Devlet Planlama Teşkilatı aracılığıyla AB'nin konuyla ilgili komisyonuna gönderilen ve onay alınan ''Türk Turizm Öğrencilerinin Stajyer Olarak İstihdamı'' ve ''Türk Turizm Öğrencileri Kanarya Adaları'nda'' isimli projeleri kapsamında SÜ'den 10 öğrenci, İtalya ve Kanarya Adaları'nda 13 haftalık staj yapacak. 
     SÜ Rektörü Prof. Dr. Süleyman Okudan'ı öğrencilerle birlikte makamında ziyaret eden Sosyal Bilimler Meslek Yüksekokulu Müdürü Prof. Dr. Haluk Hadi Sümer, AB tarafından finanse edilen program kapsamında, turizm bölümünden 5 öğrencinin İtalya, 5 öğrencinin ise Kanarya Adaları'nda staj yapacağını söyledi. 
     Sümer, programa katılan öğrencilerin, gidecekleri ülkelerde çeşitli otellere yerleştirileceğini ve bu otellerde yaptıkları staj sonunda sertifika alacaklarını kaydetti. 
     Okudan ise ziyaretten duyduğu memnuniyeti ifade ederek, bu projelerin tüm üniversiteye örnek olmasını diledi. 
     Görecekleri yeni yerlerin öğrencilerin ufkunu genişleteceğini belirten Okudan, öğrencilerin üniversiteyi en iyi şekilde temsil edeceğine inandığını söyledi. 
     
</TEXT>
</DOC>
