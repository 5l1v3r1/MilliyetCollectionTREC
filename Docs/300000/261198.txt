<DOC>
<DOCNO> 261198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur20.html </URL>
<DATE> 2004/08/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Irak'tan kurtulan şoför Nakliyeciliği bıraktım, ne iş olursa yapacağım 
</HEADLINE>
<TEXT>

     Irak'ta kaçırıldıktan sonra önceki gün serbest bırakılan TIR şoförlerinden Şanlıurfalı Sait Unurlu, ailesi tarafından özel bir araçla Şanlıurfa'nın Birecik İlçesi'ndeki evine getirildi. 
     Meydan Mahallesi'ndeki evinin önünde karşılanıp omuzlara alınan Sait Unurlu için kurban kesildi. 
     Rehin tutulduğu günlerini anlatan Sait Unurlu, 10 günden bu yana Irak'ta ölüm korkusuyla yaşadığını belirterek, artık nakliyecilik yapmayacağını söyledi. 
     Irak'a, 1 yıldan bu yana akaryakıt taşıdığını ve böyle bir olayla ilk kez karşılaştığını ifade eden Unurlu, şunları söyledi 
     ''Her zamanki gibi Irak'a yük taşıyorduk. Ne olduğunu anlayamadık, tanımadığımız kişiler aniden araçlarımızı durdurarak bizi rehin aldı. Bu süre içerisinde kimse bize bir açıklama yapmadı, öldürülmekten son anda kurtulduk. Belki de biraz şanslıydık. Irak'ta can güvenliği kalmadı, bir daha bu ülkeye gitmek istemiyorum. Nakliyeciliği de bıraktım, kendi memleketimde ne iş olursa çalışacağım.'' Sait Unurlu'nun annesi Hatice Unurlu ise oğlunun rehin tutulduğu süre içerisinde her an öldürülebileceği endişesi taşıdıklarını belirterek, ''Oğlumu Allah kurtardı. O kadar mutluyum ki... Sait'i doğurduğum gün kadar heyecanlı, mutluyum. Bir daha Irak'a gitmesini istemiyorum'' diye konuştu. 
     Bu arada Birecik İlçe Emniyet Müdürlüğü'ne bağlı ekipler, olası bir izdihama karşı Sait Unurlu'nun evinin bulunduğu Meydan Mahallesi'ndeki Lise Caddesi'ni bir süre araç trafiğine kapattı. 
     
</TEXT>
</DOC>
