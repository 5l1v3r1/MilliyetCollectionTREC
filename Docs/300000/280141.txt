<DOC>
<DOCNO> 280141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur50.html </URL>
<DATE> 2004/10/14/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Duruşmada soyunup yarasını gösterdi 
</HEADLINE>
<TEXT>

     Eskişehir'de, aralarındaki husumet nedeniyle, av tüfeğiyle komşusu tarafından vurulan kişi, duruşma salonunda Mahkeme Başkanı Rıdvan Altun'un isteği üzerine soyunup, göğsündeki yarasını gösterdi. 
     Ağır Ceza Mahkemesi'nde görülen duruşmaya, tutuklu sanık Hasan Çınar ve şikayetçi Bayram Gündoğmuş katıldı. Mahkeme heyeti, iddianamenin okunmasının ardından Hasan Çınar'dan savunmasını istedi. 
     Hasan Çınar, kooperatif yönetimine borcu olmadığı halde kooperatif üyesi komşusu Bayram Gündoğmuş'un kendisinden para talep ettiğini ileri sürerek, bunun üzerine aralarında husumet doğduğunu söyledi. Çınar, kooperatifin hesapları hakkında inceleme başlatacağı yönündeki sözü üzerine Bayram Gündoğmuş tarafından tehdit edildiğini anlattı. 
     Mayıs ayında meydana gelen olay gecesi Bayram Gündoğmuş'un evine gelerek kendisini tehdit ettiğini iddia eden Çınar, ''Av tüfeğiyle korkutmak amacıyla bir defa havaya ateş ettim. Gitmeyince tekrar ateş ettim. Öldürme amacım olmadı'' dedi. 
     Bayram Gündoğmuş ise sanığın kendisine, evine girerken ateş ettiğini bildirdi. Ağır Ceza Mahkemesi Başkanı Rıdvan Altun ve mahkeme heyeti, ''Kaç metreden ateş edildiğini tespit etmek için'' Bayram Gündoğmuş'tan elbiselerini çıkarmasını istedi. Gündoğmuş, mahkeme heyetinin bu talebi üzerine duruşma salonunda soyunarak, göğsündeki saçma izlerini gösterdi. 
     Mahkeme heyeti, yarayı inceledikten sonra, Hasan Çınar'ın tutukluluk halinin devamına karar verip, duruşmayı erteledi. 
     
</TEXT>
</DOC>
