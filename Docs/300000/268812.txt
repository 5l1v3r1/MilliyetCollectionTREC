<DOC>
<DOCNO> 268812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur06.html </URL>
<DATE> 2004/09/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Tecavüzcünün 'İktidarsızım' oyunu tutmadı 
</HEADLINE>
<TEXT>

     İsmail AKDUMAN DHA 
SAMSUN'da zihinsel engelli 34 yaşındaki F.N.C.'yi kandırarak boş bir binada tecavüz ettiği gerekçesiyle yargılanan 26 yaşındaki Levent Acer'in iktidarsız olduğu iddiasını İstanbul Adlı Tıp Kurumu'ndan gelen rapor yalanladı. 
     Atakum Beldesi'nde 1 yıl önce meydana gelen olayda, zihinsel elgelli olan F.N.C'yi kandırarak boş bir binada tecavüz eden Levent Acer, yakalanarak cezaevine gönderilmişti. 
     Samsun 2'nci Ağır Ceza Mahkemesi'nde zorla kaçırmak, alıkoymak ve ırza geçmek suçlarından hakkında dava açılan Acer, önceki duruşmalarda iktidarsız olduğunu iddia ederek suçlamaları kabul etmemişti. Sanık Levent Acer, İstanbul Adli Tıp Kurumu'ndan gelen rapora göre, çocuk sahibi olmasında bir engel bulunmadığı ortaya çıkınca, genç kızla evlenmek istediğini söyledi. 
     Acer dünkü duruşmada, "Yaptığımın hata olduğunu biliyorum. Ancak ilk bakışta onun özürlü olduğunu anlamadım. Şimdi kendisine sesleniyorum. O da isterse evlenebiliriz'' diyerek tahliye talebinde bulundu. F.N.C. ve annesi S.C. ise sanığın bu teklifini kabul etmeyerek, "Şikayetçi değilim. Bundan sonrası mahkemeye kalmış'' diye konuştu. 
     Sanığın annesi Ayşe Acer, savcının 15 yıla kadar hapis cezası istemini duyunca duruşma salonunda bayıldı. Duruşma sanığın son savunmasını hazırlaması için ertelendi. 

     
</TEXT>
</DOC>
