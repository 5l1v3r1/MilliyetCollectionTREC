<DOC>
<DOCNO> 268011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/siyaset/axsiy02.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni sayfa açalım' mesajı 
</HEADLINE>
<TEXT>


Rus lider, Türkiye ziyareti öncesinde basınla görüşmesinde, 'Geçmişi unutalım' mesajı verdi 

Cenk Başlamış Soçi 


Rusya Devlet Başkanı Vladimir Putin, Türkiye ile ilişkilerde geçmişin unutularak yeni bir sayfa açılması gerektiği mesajı verdi. 
Putin, Karadeniz kıyısında bulunan Baçarov Ruçey'deki yazlık konutunda Türk medyasının önde gelen temsilcileriyle yaptığı görüşmede hemen hemen hiçbir soruyu yanıtsız bırakmadı. "Zor" soruları ise, kıvrak manevralarla kendi vermek istediği yanıtlara zemin haline getirdi. Kıbrıs'taki referandum öncesi Rusya'nın Birleşmiş Milletler'de veto yetkisini kullanmasıyla ilgili soruyu bu taktikle yanıtlayan Putin, bağlayıcı konuşmaktan da kaçındı. 
Putin'in "Türkiye'ye şık oldum" demesi, ikili ilişkilere yönelik en yalın, ancak belki de en önemli dostluk mesajıydı. Rusya'da Türk turizmine karşı bazı çevrelerin kampanya açtığı bir dönemde Putin'in "İnsanımız ülkenizi çok seviyor. Ülkenizi gördükten sonra benim de görüşlerim tamamıyla değişti" demesi bu çevreleri köşeye sıkıştırmış oldu. Rusya lideri, pragmatik bir politikacı olduğunu, "Savaşlarla dolu zor bir tarihimiz var. Ama artık bloklar yıkıldı, dünya değişti, aramızda ihtilaf noktaları kalmadı" sözleriyle gösterdi. Putin, "Benzer görüşlerimiz olmasa neden Türkiye'ye gideyim" diyerek Çeçenistan ve PKK gibi iki ülke arasında anlaşmazlık yaratan konuların geride kaldığını ima etti. 

Yatırım başlatma aşaması 
Rusya liderinin sözlerinden Moskova'nın enerjiden askeri alana her konuda Ankara ile ilişkilerini geliştirmek, hatta artık Türkiye'de yatırımlar başlatma aşamasına geçmek istediği sonucu çıkıyor. Bunu da, "Refaha birlikte adım atalım" sözleriyle özetledi. 
Putin, Türkiye ile Rusya'nın Kafkasya'da rekabet içinde olup olmadığı sorusuna usta bir şekilde, "Bu bölgede istikrar ve güvenliğin sağlanması en çok iki ülkeyi ilgilendiriyor" yanıtı verdi. Bu yanıt, Rusya'nın, Türkiye'nin de bölgede çıkarları bulunduğunu kabul etmesi anlamına da geliyor. Söyleşi sırasında Putin, Çeçen ve Kürt sorunlarının farklı olduğunu söyleyerek Rusya'da çok kullanılan bir klişeye de karşı çıkmış oldu. Putin'in en ayrıntılı yanıt verme ihtiyacı hissettiği sorular Çeçenistan'la ilgili olanlardı. Putin, 1996 yılında Çeçenlerle imzalanan barış anlaşması sonucu Moskova'nın Çeçen bağımsızlığını fiilen tanıdığını kabul eden ilk Rus lider oldu. 

Erdoğan Askeri işbirliği istiyoruz 

ANKARA Milliyet 

Başbakan Recep Tayyip Erdoğan, Rusya Devlet Başkanı Vladirim Putin'in yarın başlayacak Ankara ziyareti öncesi Rus İnterfaks Ajansı'na bir açıklama yaptı. Moskova ile askeri alanda işbirliğini güçlendirmek istediklerini belirten Erdoğan, iki ülkenin askeri teknoloji alanında deneyimlerini paylaşarak, ortak projeler geliştirmesini arzu ettiklerini kaydetti. 

Gündemde enerji ve Kıbrıs var 
Putin'in ziyaretinin ana gündem maddesini enerji ve Kıbrıs konuları oluşturacak. Bunların dışında ele alınacak konular arasında, Mavi Akım hattıyla Türkiye'ye gelen Rus doğalgazı yer alacak. Türkiye, Rusya'nın Kıbrıs politikasında Türkler lehinde değişiklik yapılmasını isteyecek. Putin de TSK'nın helikopter ihalesinde Rus malı Erdoğan helikopterinin tercih edilmesini isteyecek. Yarın akşam geleceği başkentte Çankaya'daki Camlı Köşk'e yerleşecek olan Putin, cuma günü Cumhurbaşkanı Ahmet Necdet Sezer'le resmi görüşmelerinin ardından Başbakan Recep Tayyip Erdoğan'la birlikte İzmir'e giderek İzmir Fuarı'nın açılışını yapacak. Putin, iki Rus savaş gemisiyle ayrılacağı Türkiye'den Yunanistan'ın Aynaroz yarımadasına geçerek, tarihi Ortodoks manastırını ziyaret edecek. 


</TEXT>
</DOC>
