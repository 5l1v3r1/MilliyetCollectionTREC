<DOC>
<DOCNO> 285193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur15.html </URL>
<DATE> 2004/11/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Üiversiteliler derste uyuyunca... 
</HEADLINE>
<TEXT>

     DHA 

ESKİŞEHİR'de üniversite öğrencilerinin sabah derslerde uyuklaması gerekçe gösterilerek, kentteki bar ve disco gibi yerlerin hafta içi saat 01.00'de, hafta sonu da saat 02.00'de kapatılması kararlaştırıldı. 
     Hayal Kahvesi işletmecisi Orhan Kesikoğlu'nun Vali Kadir Çalışıcı'ya mektup yazarak eğlence yerlerinden bazıların sabaha kadar açık olmasının üniversite öğrencilerinin derslerini olumsuz yönden etkilediğini belirtmesi üzerine toplantı düzenlendi. Vali Kadir Çalışıcı başkanlığında Emniyet Müdürlüğü binasında yapılan toplantıya Büyükşehir Belediye Başkanı Yılmaz Büyükerşen, Tepebaşı Belediye Başkanı Tacettin Sarıoğlu, Anadolu Üniversitesi Rektör Yardımcısı Prof.Dr. Haluk Gürgen, Osmangazi Üniversitesi Rektör Yardımcısı Prof.Dr. Macit Yaman ile içkili eğlence yeri işletmecileri katıldı. 
     Eskişehir'de iki üniversitesinin bulunduğunu belirten Vali Kadir Çalışıcı öğrenci velilerinin yanısıra bazı eğlence yeri sahiplerinden bar ve disco gibi içkili yerlerin geç saatlere kadar açık kalmasından dolayı şikayetler aldıkları söyledi. Vali Çalıcı, "Üniversite öğrencilerinin derslerine yorgun ve uykusuz olarak girmelerini engellemek, bir öğrenci kenti olan Eskişehir'in eğlence mekanlarına bir disiplin getirmek amacıyla bu toplantıyı düzenledik. Kültür seviyesi yüksek ve huzurlu bir kentte yaşıyoruz. Bunun sürekliliğini sağlamak konusunda işletmeler üzerlerine düşen sorumluluğu yerine getirmelidir. Yasalarla kamu vicdanı örtüşmelidir'' dedi. 
     Önerinin sahibi Hayal Kahvesi işletmecisi Orhan Kesikoğlu da yaptığı konuşmada, "Avrupa kenti olma yolunda ilerleyen Eskişehir'de eğlence yerlerinin geç saatlere kadar açık olmasından rahatsızlık duyuyorum. Bu tür yerlerin erken saatte kapatılması bir işletmeci olarak benim zararıma ancak üniversite öğrencilerini düşünmek zorundayız. Sabaha kadar barda, discoda olan bir genç sabah okulda nasıl ders dinleyebilir '' dedi. 
     Büyükşehir Belediye Başkanı Yılmaz Büyükerşen de üniversite öğrencilerinin gec saatlere kadar dışarıda olmalarının okul hayatlarını olumsuz yönden etkileyebileceğini söyledi. Büyükerşen, "Avrupa ülkelerinde bu tür mekanlar sadece cumartesi günleri geç saate kadar açık kalabilmektedir'' dedi. Büyükerşen, bazı bar sahiplerinin kendilerine turistik belge olduğunu, istediklerinde mekanlarını sabaha kadar açık tutabileceklerini söylemeleri üzerine, "Yönetmeliklere güvenmeyin. Turistik mekan belgeniz size o standartlara uygun yerler açmanız için verildi. Eskişehir turistik bir yer değil. Siz turistik belge alırken tavaleti, mutfağı için aldınız. Sabaha kadar açık olsun diye değil. Turistik belge kapanış saatini tayin etmez. Biz konuya sağlık, sosyal ve ahlaki açıdan bakıyoruz'' diye konuştu. 
     Osmangazi Üniversitesi'nde belirli zamanlarda öğretim görevlisi olarak derslere girdiğini belirten Tepebaşı Belediye Başkanı Dr.Tacettin Sarıoğlu, gece geç saatlere kadar dışarıda olan öğrencilerin sabahları derste uyuduklarını söyledi. 
     Anadolu Üniversitesi Rektör Yardımcısı Prof.Dr.Haluk Gürgen, Eskişehir adının eğlence yerlerinin özelliği bakımından anılmasından rahatsızlık duyduğunu söyledi. Prof. Dr. Gürgen, "Öğrencilerin üniversite dönemlerini sağlıklı ve kötü alışkanlıklar edinmeden geçirmelerini istiyoruz. Eğlence mekanları bir takım kötü alışkanlıklar için potansiyel oluşturabilir'' dedi. 
     Eskişehir Osmangazi Üniversitesi Rektör Yardımcısı Prof.Dr.Macit Yaman da gece eğlence yerlerine giden öğrencilerin sabah derste uyuduklarını belirterek, "Uyuyan öğrencileri sınıftan dışarı çıkartıyorduk. Son zamanlarda öyle oldu ki neredeyse sınıf tamamen boşalacaktı'' diye konuştu. 
     Toplantıda Eskişehir'deki bar, disco ve içkili restoranların hafta içi saat 01.00'de, hafta sonları da saat 02.00'de kapatılmasına karar verildi. Karara, iki eğlence yeri işletmecisi karşı çıktı. Diğer işletmeciler ise kapanma saatini uygun bulduklarını belirtti. Vali Kadir Çalışıcı alınan kararın uygulamaya konulduğunu söyledi. 
     
</TEXT>
</DOC>
