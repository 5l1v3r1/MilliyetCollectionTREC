<DOC>
<DOCNO> 270641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun30.html </URL>
<DATE> 2004/09/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İsrail Charter Havayolu şirketi, Türkiye'ye uçuşlarını askıya aldı 
</HEADLINE>
<TEXT>

     İsrail Havayolu şirketi El Al'ın yan kuruluşlarından Sun D'or Airlines da Türk tarafı ile güvenlik sorunlarındaki anlaşmazlıklar nedeniyle uçuşlarını askıya aldı. Sun D'or Airlines'ın yarın akşamki uçuşunun ise Türk charter uçağıyla yapılacağı bildirildi. 
     İsrail Radyosu, şirketin Antalya'ya haftada 3 kez yaptığı uçuşların, İsrail güvenlik servisi Şin Bet tarafından ikinci bir emre kadar durdurulduğunu duyurdu. 
     Haaretz gazetesi, El Al'ın İstanbul'a yaptığı seferlerin sürdüğünü, Sun D'Or'un yarın yapacağı seferin bir Türk şirketi tarafından üstlenildiğini bildirdi. 
     Edinilen bilgiye göre, Sun D'or Airlines yetkilileri uzun süredir Türk tarafından uçuş saatleri, uçakların iniş-kalkış güvenliğiyle ilgili konularda yeni düzenlemeler talep ediyordu. 
     
     HAVALİMANI YETKİLİLERİ 
     Öte yandan Antalya Havalimanı yetkilileri, Antalya'ya günde ortalama 400 uçağın iniş kalkış yaptığını belirterek, ''Sadece 3 uçak için mi güvenlik yetersiz'' dediler. 
     Yetkililer, Antalya'ya dünyanın her yerinden uçak geldiğini ve havalimanında günde ortalama 400 uçağın iniş kalkış yaptığını belirterek, AA muhabirine şu açıklamayı yaptılar 
     ''Antalya Havalimanı'na günde ortalama 400 uçak iniş kalkış yapıyor. Bu uçaklardan sadece 3'ü için mi güvenlik yetersiz, anlamıyoruz. Biz genelge ne emrederse onu uygularız. Antalya Havalimanı'nda Avrupa standartlarında güvenlik önlemleri uygulanmaktadır. Havalimanına giren ve çıkan herkes güvenlik önlemlerine riayet etmek zorundadır. Havalimanında güvenlik önlemlerimiz tamdır.'' Sun D'or Airlines, uçuşlarını Türkiye'nin başta gelen tatil yörelerinden Antalya ve Dalaman'a yapıyor. Her hafta Tel Aviv'den düzenli 3 seferi bulunan şirketin, her seferinde 200 dolayında yolcu taşıdığı da belirtiliyor. 
     İsrail'den yılda 350 bin dolayında turist Türkiye'ye gidiyor. Bu turistlerin büyük çoğunluğunun gözde tatil mekanı ise Antalya. 
     Bu arada El Al'ın Türkiye seferleri, haziran ve temmuz aylarında, İstanbul Atatürk Havalimanı yetkililerinin El Al güvenlik uygulamalarında değişiklik yapılmasını talep etmesi nedeniyle, 10 gün durdurulmuştu. 
     
</TEXT>
</DOC>
