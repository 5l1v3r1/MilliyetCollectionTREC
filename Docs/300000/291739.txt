<DOC>
<DOCNO> 291739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko29.html </URL>
<DATE> 2004/11/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Serdengeçti 50-100 milyon lirayı çoktan çıkarmamız gerekiyordu 
</HEADLINE>
<TEXT>

     Merkez Bankası Başkanı Süreyya Serdengeçti, 2005 yılından itibaren Türk Lirası'nın bir yıl süreyle geçerli olduğunu hatırlatarak, Yeni Türk Lirası'na geçmek için acele edip bankaların önünde kuyruk oluşturulmamasını istedi. 
     Yarınlar İçin Düşünce Platformu'nun ''YTL Reformunun Ülkemizin Ekonomisine Getireceği Olumlu ve Olumsuz Etkiler'' konulu paneli, Ankara Hilton Oteli'nde başladı. 
     Merkez Bankası Başkanı Süreyya Serdengeçti, Türkiye'nin istikrar arayışı ile ilgili geçmişinin kötü olduğunu belirterek, ne zaman iyi ve güzel bir proje ortaya konulsa, bir program ortaya çıksa Bu söyleniyor. Ama yapabilecek miyiz Yoksa yarı yolda bırakıp yine vazgeçecek miyiz sorularının gündeme geldiğini hatırlattı. 
     Paradan 6 sıfır atılması için uzun bir süre beklediklerini bildiren Serdengeçti, ''Harekete geçmek için çok bekledik. Harekete geçtiğimiz, konuyla ilgili yasa çıktığı andan itibaren gemileri yaktık. Geçmişe dönülmesi mümkün değil'' diye konuştu. 
     2005 yılından itibaren Yeni Türk Lirası'na geçilmesi ile birlikte Türk Lirası'nın bir yıl boyunca geçerli olacağını hatırlatan Serdengeçti, şöyle devam etti 
     ''Dolayısıyla parayı bir an önce değiştirmek için acele edip bankaların önünde kuyruk oluşturmanın bir anlamı yok. 2006 yılından itibaren de o kadar acele etmeye gerek yok. 10 yıl boyunca Merkez Bankası şubelerinde, şubelerinin olmadığı yerde Ziraat Bankaları'nda bozdurmak mümkün. Acele etmek için hiçbir neden yok.'' Yeni Türk Lirası'nın hem madeni ve hem de banknot olarak tedavül edilmesi ile ilgili olarak birçok soru aldıklarını anlatan Serdengeçti, madeni para konusunda ABD ve Avrupa'nın yaklaşımları konusunda bilgi verdi. 
     Serdengeçti, ''Biz burada millet karar versin. Hangisi istenmiyorsa o zaman içinde yavaş yavaş geri çekilir diye düşündük'' dedi. 
     
     50-100 LİRALIK BANKNOT 
     Serdengeçti, 50-100 liralık banknotların niye çıkarıldığı konusunda soru geldiğini belirterek, bunun ilginç bir soru olduğunu, sürecin başında neden 500 liralık banknot çıkarmıyorsunuz şeklinde soru beklerken, bunu pek soranın olmadığını ifade etti. Serdengeçti, şöyle devam etti 
     ''Bunu evvelden beri çıkarmamız gerekiyordu. Milyonlarla boğuştuğunuz bir dönemde 20 milyon liralık banknot çıkarırken çok açık söylüyorum. 50 milyon liralık banknotu da çıkarmamız gerekiyordu. 
     Ekonominin buna ihtiyacı vardı. Aradan geçen üç yıllık zaman zarfında 2001'de 20 milyon liralık banknot çıkarmıştık. Ardından 100 milyon liralık banknot da çıkarmamız gerekiyordu. Yapmadık. Çünkü 2003 yılından evvel paradan 6 sıfır atılması operasyonu gündeme gelince bu işe kalkışmadık. Dolayısıyla 50-100 TL'yi çıkartarak zamanı çoktan gelmiş bir şey yapılıyor.'' 
     
     BANKNOTUN MALİYETİ 
     2003 yılı sonu itibarıyla Merkez Bankası şubelerinde yaklaşık 3.6 milyar banknot adeti olarak tahsilat rakamının olduğunu anlatan Serdengeçti, 2004 yılı sonu itibarıyla bu rakamın 4 milyara ulaşmasının beklendiğini söyledi. 
     Bu çok yüksek işlem adetinin tüm mali aktörleri zorladığını belirten Serdengeçti, üst kupürlü banknot çıkarıldığında ise bu işlem adetinin azaldığını, işlemlerde kolaylık sağlandığını kaydetti. 
     Yeni Türk Lirası'nın ne kadar basılacağı hakkında bilgi veren Serdengeçti, yıl sonu itibarıyla tedavülde olan Türk Lirası banknotların neredeyse tamamının değiştirilmesine imkan verilecek şekilde yaklaşık 15 katrilyon lira değerinde 587 milyon adet banknotun basılmış olacağını söyledi. 
     Bunun önemli bölümünün basıldığını ve dağıtıldığını anlatan Serdengeçti, şöyle devam etti 
     ''15 Ocak 2005'de üretim planı 16 katrilyon liralık 627 milyon adet banknottur. Bu yıl sonu itibarıyla beklediğimiz emisyonun çok üzerindedir. Her bir banknotun üretim maliyeti 4.5-5 centtir. Yeni Türk Lirası'na geçmemiş olsaydık 700 milyon adet banknot basacaktık. Yeni Türk Lirası operasyonu nedeni ile 1 milyar 100 milyon adet banknot basacağız. Aradaki 400 bin adet banknotun maliyetinin yaklaşık 20 milyon dolardır.'' Serdengeçti, bir soru üzerine ekonomiye olan güvenin büyük ölçüde geldiğini söyledi. 
     
</TEXT>
</DOC>
