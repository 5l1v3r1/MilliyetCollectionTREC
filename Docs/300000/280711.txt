<DOC>
<DOCNO> 280711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy25.html </URL>
<DATE> 2005/03/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kırklareli Belediye Başkanı görevinden istifa etti 
</HEADLINE>
<TEXT>

     Kırklareli Belediye Başkanı C. Yılmaz Şeşen, görevinden istifa etti. 
     CHP'den Belediye Başkanı seçilen Şeşen, AA muhabirine yaptığı açıklamada, bu sabah Belediye Başkanlığı'ndan istifa ettiğine dair dilekçeyi Kırklareli Valisi İsmet Metin'e verdiğini söyledi. 
     Metin'in istifa dilekçesini kabul ettiğini belirten Şeşen, ''Sağlık sorunlarım nedeniyle görevimi bu şekilde devam ettiremeyeceğime inanarak istifa ettim. Kırklareli'nin önünü daha fazla tıkamak istemiyorum. Vali Metin de sağlığımın her şeyden önemli olduğunu belirterek, istifa dilekçemi kabul etti. Bundan sonraki yaşamımı mesleğim olan eczacılığa devam ederek sürdüreceğim'' dedi. 
     Şeşen, Kırklareli Belediyesi Basın Yayın ve Halkla İlişkiler Müdürlüğü'nden yayınlattığı basın açıklamasında da, şöyle dedi 
     ''Değerli Kırklarelili hemşehrilerim bugün itibariyle Kırklareli Belediye Başkanlığı görevimden istifa etmiş bulunuyorum. 28 Mart 2004 tarihinde verdiğimiz görevi bugüne kadar elimden geldiğince sizleri mahcup etmeden yapmaya çalıştım. Bugün geldiğim noktada sağlık nedenlerimden dolayı görevimi gerektiği biçimde yapamayacağım kanaatine vardım. Bu şartlarda Kırklareli'ne hizmet edemeyeceğimden ötürü görevimden ayrılıyorum. Görevim süresince bu makamın onurunu ve güzelliğini yaşatan sizlere ve bu sürede bana desteklerini esirgemeyen herkese teşekkür eder, sağlık ve mutlu günler dilerim.'' Şeşen, geçtiğimiz yıl çok sayıda sakinleştirici hap alarak intihar girişiminde bulunmuş ve Edirne'deki Trakya Üniversitesi Tıp Fakültesi Hastanesi'nde yapılan tedavi sonrası taburcu edilmişti. 
     
</TEXT>
</DOC>
