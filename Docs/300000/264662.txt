<DOC>
<DOCNO> 264662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun11.html </URL>
<DATE> 2004/08/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Macaristan'da hükümet sallanıyor... 
</HEADLINE>
<TEXT>

     Mehmet Başaran 

Macaristan'da Başbakan Peter Medgyessy'nin kabinede değişiklik planı, koalisyon hükümeti içinde tartışmalara neden oldu. 
     Medgyessy, ekonominin zor durumda olması ve devlet bütçesinin açık vermesi nedeniyle Ekonomi, Spor ve Çalışma bakanlarını değiştirme kararı aldığı bildirildi. 
     Koalisyonun küçük ortağı Hür Demokrat Partisi SZDSZ , aynı parti üyesi Ekonomi Bakanı İstvan Csillag'ın görevden alınmasına karşı çıktı. 
     SZDSZ Genel Başkanı Gabor Kuncze, Başbakan Medgyessy ile görüşmesinin ardından yaptığı açıklamada, Csillag'ın görevden alınmasına kesinlikle karşı olduklarını, Başbakan'a karşı güvenlerinin kaybolduğunu ve gerekirse hükümetten çekilebileceklerini söyledi. 
     Hür Demokratların koalisyondan çekilmesi halinde, Başbakan Medgyessy'nin Macar Sosyalist Partisi meclisteki çoğunluğunu kaybedecek. 
     2002 yılının Haziran ayında göreve gelen koalisyon hükümetinin başkanı Peter Medgyessy, iki yıl içinde birçok bakanı değiştirmiş ve siyasetçilerden eleştiriler almıştı. 
     
</TEXT>
</DOC>
