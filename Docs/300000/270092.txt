<DOC>
<DOCNO> 270092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy15.html </URL>
<DATE> 2004/09/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Talabani ve Barzani Ankara'da... 'PKK'ya destek olmayın' çağrısı... 
</HEADLINE>
<TEXT>

     Türkiye, terör örgütü PKK KONGRA-GEL'in Irak'taki faliyetlerine oradaki yerel gruplarca destek olunmaması ve katkıda bulunulmamasının önemini Iraklı Kürt gruplara iletti. 
     Dışişleri Bakanlığı Sözcüsü Namık Tan, haftalık basın toplantısında sorular üzerine, Irak Kürdistan Yurtseverler Birliği IKYB lideri Celal Talabani ile Irak Kürdistan Demokrat Partisi IKDP üst düzey yetkilisi Neçirvan Barzani'nin Ankara temaslarını değerlendirdi. 
     Talabani'nin Irak'tan Avrupa'ya giderken, Barzani'nin ise Avrupa'dan Irak'a dönüşü sırasında Türk makamları ile görüşmek istediklerini belirten Tan, her iki yetkilinin de Irak'taki son durumu ilk elden aktardığını, gelişmelere ilişkin görüş ve değerlendirmelerini ilettiklerini bildirdi. 
     Tan, Talabani ve Barzani'nin ayrıca, ''Türkiye'nin Irak'a komşu ülkeler içinde bu ülkeye en fazla katkıyı bulunabilecek konumda olduğunu ve bunu yapmakta olduğunu vurguladıklarını'' kaydetti. Her iki yetkilinin de Türkiye ile Irak arasındaki ekonomik ve ticari ilişkilerin daha da artırılmasını istediğini söyleyen Tan, Ankara'nın verdiği mesajları ise şöyle anlattı 
     ''Her zaman olduğu gibi Irak'ın bütünlüğüne atfettiğimiz önemi, Irak'ta kurulacak demokrasinin her yönüyle temsili bir demokrasi olması gerektiğini, Irak'ı oluşturan gruplardan hiçbirinin kendisini bu denklemden dışlanmış hissetmemesi gerektiğini vurgulamaktayız.'' Ankara'nın görüşmelerde ''Kerkük konusunun hassasiyetinin altını da önemle çizdiğini'' söyleyen Sözcü Tan, ''Irak'tan Türkiye'ye herhangi bir terör tehdidinin yönelmesinin ve bu bağlamda terör örgütü PKK'nın bölgedeki faliyetlerine oradaki yerel gruplarca destek olunmaması ve katkıda bulunulmamasının önemini de kuvvetle vurgulamaktayız'' dedi. 
     Sözcü Tan, Iraklı Kürt iki yetkilinin ise ''Ankara'nın bu hassasiyetlerinin bilincinde olduklarını ve buna göre davranacaklarını söylediklerini'' kaydetti. 
     Irak'ın kuzeyine Türkiye'den hava ulaşımının başlatılmasına yönelik Kürt grupların isteklerinin hatırlatılması üzerine de Tan, bu konunun, Barzani'nin dün Dışişleri Bakanı ve Başbakan Yardımcısı Abdullah Gül ile yaptığı görüşmede gündeme gelmediğini söyledi. 
     Sözcü Tan, Kürt grupların ilerleyen gün ve aylarda bu konuda ilgili makamlara başvuruda bulunmaları durumunda konunun değerlendirileceğini de kaydetti. 
     Türkiye ile Irak arasında yeni bir sınır kapısı açılması konusuna ilişkin soru üzerine Tan, bu konuyu merkezi Irak hükümeti ile ele aldıklarına dikkat çekti. Tan, bölgedeki diğer gruplardan da bu konuda siyasi ağırlıklarını koymalarını beklediklerini ifade ederek, yeni bir sınır kapısının bu grupların da yararına olacağını kaydetti. 
     Sözcü Tan, terörist Osman Öcalan'ın Türkiye'ye iadesi konusuyla ilgili bir soru üzerine de Ankara'nın, bölgedeki gruplara PKK terörüyle mücadele konusunda gerekli uyarıları yapmasının doğal olduğunu kaydetti. 
     IKYB lideri Celal Talabani'nin bugün Dışişleri Bakanı Gül tarafından kabul edilmesi bekleniyor. 
     
</TEXT>
</DOC>
