<DOC>
<DOCNO> 283376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun21.html </URL>
<DATE> 2004/10/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
The Guardian'da Erdoğan röportajı Türkiye'ye 3 yıl verin... 
</HEADLINE>
<TEXT>

     İngiltere'de yayımlanan The Guardian gazetesi, Başbakan Recep Tayyip Erdoğan ile yapılan röportajı, ''Türkiye Cumhuriyeti Başbakanı, AB üyeliğiyle ilgili kampanyayı hızlandırdı. Türkiye, Avrupa'nın kapısını çalıyor'' başlığıyla okuyucularına aktardı. 
     Gazete, Başbakan Erdoğan'ın, bugün yapacağı Almanya ziyaretinde Almanya Başbakanı ve Fransa Cumhurbaşkanı ile bir araya geleceğini, bu görüşmelerde Türkiye'nin bu ülkelerle olan tarihi ilişkilerini hatırlatacağını yazdı. 
     Gazete, Erdoğan'ın ''Ekonomik, politik, askeri ve kültürel ilişkilerimizin derinliğinin altını çizeceğim'' şeklindeki sözlerini ön plana çıkardı. 
     Başbakan Erdoğan, Guardian'a verdiği röportajda, Türkiye'nin üyeliğine karşı Fransa ve Almanya'da sarf edilen sözlerle ilgili olarak, ''Halkımın kırıldığını gördüm. Böylesine olumsuz bir yaklaşım beklenmiyordu'' dedi. 
     Guardian, Başbakan'ın şu sözlerine yer verdi 
     ''Fransa'nın Türkiye'de 5,5 milyar dolarlık yatırımı var. Almanya'nın yatırımı da bu rakama denk. Her iki ülkenin vatandaşlarının ülkemizde fabrikaları var ve binlerce Türk bu fabrikalarda çalışıyor. Mimarimizde bile Fransa'nın etkisini görebilirsiniz. Aynı şekilde lügatımız, Fransızca kökenli sözcüklerle dolu. Ben Avrupa'da ortaya çıkan önyargıları Türkiye'nin yeterince anlaşılamamasına bağlıyorum.'' 
     
     ''İŞKENCEYE TOLERANS GÖSTERİLMEYECEK'' 

     Guardian gazetesi, Başbakan Erdoğan ile yapılan röportajın arasında yaptığı yorumlarda, Türkiye'deki demokratik reformlara dikkat çekti. Türkiye'nin bir zamanlar ''yarı-demokratik bir ülke'' olduğunu öne süren Guardian, ülkenin yeni hükümetiyle birlikte hızlı bir değişim geçirdiğini bildirdi. 
     Başbakan Erdoğan'ın, işkenceye tolerans gösterilmeyeceği yolundaki sözlerini ön plana çıkaran gazete, Başbakan'ın ''Ben işkenceyi biliyorum. Bu konuda bedel ödedim. Geçen iki yıl boyunca AB ile uyum yasalarını çıkarmaya bir saniye bile ara vermedik. Beş yıl öncesine kadar bu değişimler Türkiye'de kabul edilemezdi, hatta düşünülemezdi bile'' şeklindeki sözlerine yer verdi. 
     Türkiye'nin şartlar ne olursa olsun değişim sürecini devam ettirmeye kararlı olduğunun da altını çizen Guardian gazetesi, Başbakan'ın bu konudaki kararlılığını ''Türkiye'ye üç yıl verin tümüyle değişik bir ülke olacaktır. Ne olursa olsun değişimi sürdüreceğiz'' sözleriyle ortaya koyduğunu bildirdi. 
     Gazete, 70 milyonluk Türkiye'de halkın, AB'ye üyelik amacına büyük destek verdiğine de dikkat çekti. 
     Guardian, gazeteci-yazar Fehmi Koru'nun Başbakan Erdoğan için ''Eğer böyle devam ederse ve ülkesini AB'ye sokmayı başarırsa Erdoğan, bu ülkenin Mustafa Kemal Atatürk'ten sonra çıkardığı en büyük devlet adamı olacak'' şeklindeki yorumuna da yer verdi. 
     
</TEXT>
</DOC>
