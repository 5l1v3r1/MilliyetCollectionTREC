<DOC>
<DOCNO> 281672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas23.html </URL>
<DATE> 2004/10/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Dilek ve şikayet kutularından aşk mektupları çıktı... 
</HEADLINE>
<TEXT>

     Bitlis'in Ahlat İlçesi'nde, Kaymakamlık bünyesinde kurulan İnsan Hakları Eğitimi ve İnsan Hakları Bilincini Geliştirme Komisyonu tarafından, insan haklarıyla ilgili halkın dilek ve şikayetlerini bildirmeleri için yerleştirilen kutularından aşk mektupları çıktı. 
     Ahlat İnsan Hakları Bilinci Geliştirme Komisyonu Başkanı Zübeyir Ergezen, AA muhabirine yaptığı açıklamada, komisyon kararıyla ilçede 12 noktaya konulan dilek ve temenni kutularını tutanakla açtıklarını, kutulardan aşk mektubu ve şiirlerin çıktığını söyledi. 
     Kutuların üzerine ne amaçla bırakıldığını yazdıklarını ifade eden Ergezen şöyle konuştu 
     ''Ancak vatandaşımız, yine olaya esprili yaklaşmış. Kutuların içinden çıkan iki mektuptan biri belediye hizmetlerindeki problemlerin çözülmesini konu alıyordu. Diğeri iş arayan bir vatandaşımızın öyküsünü içeriyordu. Geri kalanlar ise aşk mektubu ve şiirlerle dolu.'' Uygulamanın yeni olması nedeniyle birçok kişinin insan hakları bilincini ve kutuların konulma amacını bilmediğini kaydeden Ergezen, ''Kutular yine eski yerlerinde duracak. Bu zaman zarfında bizler kutuların konulma amacını vatandaşımıza anlatmaya çalışacağız. Bu çalışmalar sonrasında amacımızı gerçekleştirebileceğimizi düşünüyoruz'' dedi. 
     
</TEXT>
</DOC>
