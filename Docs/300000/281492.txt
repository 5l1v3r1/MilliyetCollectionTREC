<DOC>
<DOCNO> 281492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun38.html </URL>
<DATE> 2004/10/19/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Berlusconi Türkiye referandumuna sinirlendi Tiyatroculuk istemiyorum 
</HEADLINE>
<TEXT>

     Türkiye'nin AB üyeliğine her fırsatta destek veren İtalya Başbakanı Silvio Berlusconi, koalisyon ortağı Kuzey Birliği'nin Türkiye konusunda İtalya'da referandum yapılmasını gündeme getirmesine sinirlendi. 
     La Repubblica gazetesi, İtalya Başbakanı'nın tepkisini, ''Berlusconi Erdoğan'ın kalkanı Ankara konusunda tiyatroculuk istemiyorum'' başlığıyla özetledi. 
     Berlusconi'nin Kuzey Birliği'nin bu tür konuları iç politika malzemesi olarak kullanmasından rahatsızlık duyarak, ''Her gün yeni bir parodi sahneleniyor. Ama uluslararası ilişkiler şakaya gelmez'' dediği belirtildi. 
     İtalya Başbakanı'nın tepkisi, kendisine en yakın isimlerden biri olarak bilinen Forza İtalya Partisi koordinatörü Sandro Bondi tarafından aktarıldı. 
     Bondi'nin La Repubblica gazetesine verdiği demece göre Berlusconi, Kuzey Birliği'nin referandum önerisini bir ''parodi'' olarak niteleyerek, ''Bunun siyasi gerekçelerini anlıyorum. Ama tiyatroculuğa soyunmak ile uluslararası ilişkilerin birbirinden farklı şeyler olduğunu artık Kuzey Birliği de anlamalı'' dedi. 
     Berlusconi'nin Türkiye konusunda referandum önerisinden rahatsızlık duyduğunu bildiren Bondi, ''Berlusconi bundan rahatsızlık duydu. Bu türden sorunlar ele alınırken, geniş boyutlu düşünülmeli. Türkiye-İtalya arasındaki ekonomik ilişkilerin, hükümetler arası ilişkilerin, ayrıca başbakanlar arasındaki ilişkilerin son derece iyi olduğu gözden uzak tutulmamalı'' dedi. 
     Bondi, Türkiye konusunda referanduma gerek olmadığını vurgulayarak, ''Avrupa Birliği'nin halihazırdaki genişleme süreci durdurulamaz. Türkiye yıllardır NATO üyesi, ayrıca İslam ve demokrasiyi birbiriyle bağdaştırmış bir ülke'' diye konuştu. 
     
</TEXT>
</DOC>
