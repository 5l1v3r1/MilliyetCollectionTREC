<DOC>
<DOCNO> 296523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun41.html </URL>
<DATE> 2004/12/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yuşçenko'nun eşi Zehirlendiğini öperken anladım 
</HEADLINE>
<TEXT>

     Ukrayna muhalefet lideri Viktor Yuşçenko'nun eşi Kateryna, ''eşinin zehirlendiğini onu öperken anladığını'' söyledi. 
     Kateryna Yuşçenko, Amerikan ABC televizyonunun ''Günaydın Amerika'' programında yayımlanan demecinde, ''eşini öperken dudaklarında ve soluğunda ilaç tadı aldığını'' öne sürdü. 
     Eşine bu tadın ne olduğunu sorduğunda ''Bir şey yok'' yanıtını aldığını ifade eden Bayan Yuşçenko, ertesi gün Viktor Yuşçenko'nun rahatsızlanarak hastaneye kaldırıldığını belirterek, ''Birkaç saat daha gecikseydik, onu kaybedebileceğimizi söylediler'' diye konuştu. 
     Viktor Yuşçenko'nun yüzünde beliren kistler ve yaraların son haftalarda çoğaldığını anlatan Kateryna Yuşçenko, ''Yavaş yavaş başladı. Çünkü zehir vücudun farklı kısımlarını, farklı zamanlarda etkisi altına alıyor. Ama doktorlar, zehir etkisini kaybettiğinde, eşimin yüzünün eski haline döneceğini söylediler. Eşim yakışıklı bir adam olarak bilinirdi, eskisi gibi görüneceğini biliyorum'' dedi. 
     Kateryna Yuşçenko, eşini kimin zehirlediği sorusunu ise ''Kocam, bunun iktidardakilerin işi olduğunu söyledi, sistemin değişmesini istemeyen kişiler'' diye yanıtladı. İngiliz Times gazetesine verdiği demeçte, ''Yuşçenko'nun zehirlendiğinin belirlendiğini'' söylediği öne sürülen doktor Nikolay Korpan daha sonra yaptığı açıklamada, ''Yuşçenko'nun zehirlendiği şüpheleri bugüne dek ne doğrulandı ne de göz ardı edildi'' demişti. 
     Doktor Korpan'ın görev yaptığı Viyana'daki Rudolfinerhaus kliniğinin başhekimi Michael Zimpfer de muhalif liderin zehirlendiğine dair kanıt bulunmadığını kaydetmiş, tetkiklerin sürdüğünü belirtmişti. 
     Muhalefetin devlet başkanlığı seçimindeki lideri Yuşçenko, seçim kampanyasının devam ettiği sırada, Eylül ayında rahatsızlanmıştı. 
     
</TEXT>
</DOC>
