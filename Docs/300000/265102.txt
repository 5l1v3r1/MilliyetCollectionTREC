<DOC>
<DOCNO> 265102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur41.html </URL>
<DATE> 2004/08/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Avukat damat, düğünde kuzenini vurdu .. 
</HEADLINE>
<TEXT>

     Ankara Barosu avukatlarından Levent Öcal, Kırıkkale'nin Sulakyurt İlçesi'nde, kendi düğününde havaya ateş açarak amcasının oğlunu yaraladığı gerekçesiyle tutuklandı. 
     Alınan bilgiye göre, Avukat Levent Öcal ile Sıla A'nın Kırıkkale'nin Sulakyurt İlçesi'ne bağlı Koru Köyü'ndeki düğün töreninde konuklar havaya rasgele ateş açtı. İddiaya göre, damat Öcal da taşıma ruhsatlı silahıyla ateş edenlere katıldı. Damadın silahından seken bir mermi, kuzeni Oğuz Öcal'ın başına isabet etti. 
     Öcal, ağır yaralı olarak Kırıkkale Yüksek İhtisas Hastanesi'ne kaldırıldı. Buradaki ilk müdahalenin ardından Ankara Numune Hastanesi'ne sevk edilen Öcal'ın, yoğun bakım ünitesinde tedavi altına alındığı öğrenildi. 
     Jandarma ekiplerince gözaltına alınan ve Sulakyurt Adliyesi'ne sevk edilen Avukat Levent Öcal, çıkarıldığı mahkemece, ''meskun mahalde ateş etmek ve bir kişinin yaralanmasına sebebiyet vermek'' suçundan tutuklandı. 
     Düğün yerinde yaptıkları incelemede yüzlerce boş mermi kovanı bulan jandarma ekipleri, düğünde havaya ateş açtıkları iddia edilen Cengiz Ö., Hüseyin E., Hakan E., İsmail T. ve Hakan B'yi, silahları ile yakaladı. Adliyeye sevk edilen 5 kişi, tutuksuz yargılanmak üzere serbest bırakılırken, silahlarına el konuldu. 
     
</TEXT>
</DOC>
