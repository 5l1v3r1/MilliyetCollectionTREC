<DOC>
<DOCNO> 269902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/magazin/mag00.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinema hayattır 
</HEADLINE>
<TEXT>


Venedik'teki birçok film 'savaş', 'acı' ve 'ahlak' gibi temaları sürekli sıcak tutuyor 

Milliyet 'Venedik Film Festivali'nde Alin Taşçıyan 

Büyük festivallerin başlıca işleri, sinema dünyasını olimpiyat oyunları misali daha iyi, daha etkili filmlerle bir araya getirmek. Bunun için ustaları kendilerini aşmaya teşvik edecek eleştirel ortamlara, kendi ülkelerinde kapalı kalmayıp evrensele açılacak yeni yetenek keşfine ihtiyaç var. Venedik Film Festivali de bu işlevi hakkıyla yerine getiren festivallerden. 
Filmlere gelecek olursak, dünya gündemine de denk düşen tartışmalar açabiliriz. Bütün koşuşturmalara ve ışıltıya rağmen Beslan katliamı Lido'ya da gölgesini düşürdü. "Gözlerini Aç" ve "Diğerleri" ile tanınan İspanyol yönetmen Alejandro Amenabar'ın İspanya'da ötenazi sorununu ele aldığı "Mar Adentro İç Deniz" oldukça yapay geliyor insana, bu bağlamda. Javier Bardem'in başrolü üstlendiği film, Galiçya'dan şahane manzaralarla bezeli bir kartpostal trajedisinden öteye zar zor geçiyor. 
Öte yandan İsviçre yapımı "Tout un hiver sans feu Bütün Bir Kış Ateşsiz", Batılı bireycilikle global sorunları acılı bir fondü haline getirmeyi başarıyor. Beş yaşındaki kızlarını, ahırlarını yok eden çiftlik yangınında yitiren çift ile yakınlarını ve evlerini Kosova'da yitiren göçmenler aynı noktada buluşuyor. 
"Prenses Mononoke" ve "Ruhların Kaçışı" ile Türk izleyicisini de fetheden Japon animasyon ustası Hayao Miyazake bile savaş karşıtı elemanlar koydu yeni filmi "Howl'un Korkunç Şatosu"na. Asılında bir aşk öyküsü olan filminde, doğrudan iki dünya savaşına göndermeler var. 

'Embedded' ikilemleri 
Hollywood'un muhalif oyuncu - yönetmenlerinden Tim Robbins, New York'ta sahnelediği "Embedded" adlı oyunu Dijital Sinema bölümünde Venedik'e taşıdı. Filmin kendisi değilse de orduyla birlikte hareket eden gazetecileri ve ahlaki ikilemlerini eleştiren içeriği ilgiyle izlendi. Antonia Bird'ün 11 Eylül saldırısını gerçekleştiren terörist filmi "The Hamburg Cell" de öyle. 


</TEXT>
</DOC>
