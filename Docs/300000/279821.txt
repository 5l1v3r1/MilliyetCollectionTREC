<DOC>
<DOCNO> 279821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur29.html </URL>
<DATE> 2004/10/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TSK askerlik sistemini 2010’a kadar değiştirecek 
</HEADLINE>
<TEXT>

     Kemal Yurteri CNN TÜRK 

Türk Silahlı Kuvvetleri, askerlik sistemini tamamen değiştirmek için harekete geçti. 
     2010 yılına kadar Türk Silahlı Kuvvetleri’ndeki personel ve kadro yapısı da tamamen değişmiş olacak. Proje için kuvvet komutanlıklarında çalışma grupları oluşturuldu. 
     Genelkurmay Başkanlığı, başta askerlik sistemi üzere, Türk Silahlı Kuvvetleri'nin personel yapısını tamamen değiştirme kararı aldı. Türk Silahlı Kuvvetleri Personel Sistemi 2010’ adı verilen bir projeyi başlatan Genelkurmay Başkanlığı, önce Genelkurmay Personel Başkanlığı’nın yapısını değiştirdi. 
     
     Personel alma yapısı da değişecek 

     Türk Silahlı Kuvvetleri'nin personel sisteminin aksayan yönlerini bulmak için başlatılan çalışma, ordunun subay, astsubay ve erlerden oluşan personel yapısını tamamen değiştirmeyi, çağın koşullarına uygun hale getirmeyi amaçlıyor. 
     Personel yapısı ve politikasının değiştirilmesi için Kara, Deniz ve Hava Kuvvetleri Komutanlığı ile Jandarma Genel Komutanlığı ve Sahil Güvenlik Komutanlığı'nda çalışma grupları oluşturuldu. 
     Çalışma gruplarına, "kadro, terfi, değerlendirme ve askerlik sisteminde" gerekli değişiklikleri belirlemeleri için talimat verildi. 
     
     Proje bir çok alt başlıktan oluşuyor 

     TSK Personel Yönetimi Sistemi 2010 projesi, "insan gücü ve ihtiyacının saptanması, personel temini, personel yetiştirme, istihdam, ücret ve sosyal politika, ayırma" alt başlıklarından oluşuyor. 
     
     TSK, 50 yıldır aynı personel ve kuvvet yapısın uyguluyor 

     Proje, Türk Silahlı Kuvvetleri'nin 50 yıla yakın süredir uyguladığı personel ve kuvvet yapısınının da tamamen değişeceği anlamına geliyor. 
     Mevcut kadro yapısına göre, Kara Kuvvetleri Komutanlığı bünyesinde, 400 bin asker 20 bin sivil personel, Deniz Kuvvetleri bünyesinde bin asker 13 bin sivil personel, Hava Kuvvetlerinde ise 63 bin asker, 9 bin 500 sivil personel görevli. 
     
     Mevcut kuvvet yapısı NATO konseptine göre değiştirilecek 

     Türk Silahlı Kuvvetleri, personel, kadro ve askerlik sistemine yönelik başlatılan son çalışma dışında, mevcut kuvvet yapısını NATO konseptlerine göre değiştirmek için, gücünün yüzde 40'ını bir başka görev bölgesine yığabilecek, yine aynı şekilde yüzde 8'lik bölümünü de Hızlı Müdahele Gücü’ olarak kullanabilecek hale getirmeyi amaçlayan bir başka projeyi yürütüyor. 

     
</TEXT>
</DOC>
