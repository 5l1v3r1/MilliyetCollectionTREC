<DOC>
<DOCNO> 272444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur37.html </URL>
<DATE> 2004/09/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Öldürülen "Sinema Kralı"nın kardeşine 24 saat devlet koruması... 
</HEADLINE>
<TEXT>

     İzmir'de, 8 ay önce ''Sinema Kralı'' olarak tanınan Yavuz Çamlıca ve 4 gün önce de kardeşi Bülent Çamlıca'nın şoför ve korumalarıyla öldürülmesinden sonra, aile adına açıklamalarda bulunan en küçük kardeş Tuncay Çamlıca, kendisine Cinayet Büro Amirliği'ne bağlı bir ekibin ''24 saat koruma'' görevi yapmak üzere verildiğini söyledi. 
     Tuncay Çamlıca, AA muhabirine yaptığı açıklamada, bugün Cinayet Büro Amirliği'ne bağlı bir ekibin kendisine ''24 saat koruma'' yapmak üzere görevlendirildiklerini belirtti. 
     Korumaların yanından hiç ayrılmadığını ifade eden Çamlıca, ''Ben vatandaş olarak ağabeylerimin katillerinin yakalanmasını istiyorum'' dedi. 
     Çamlıca, ayrıca, ''İzmir Emniyet Müdürlüğü'nce, Çamlıca ailesinin koruma taleplerinin bulunmadığı'' şeklinde yapılan açıklamanın ''doğru olmadığını'', elinde hem silah, hem de koruma verilmesi için başvuru yaptıklarına dair belge bulunduğunu ifade etti. 
     Tuncay Çamlıca, dün ''2 günlük süre'' ile kapatma kararı aldıkları sinemaların yarın açılacağını, ancak daha farklı eylemler yapmayı düşündüklerini de sözlerine ekledi. 
     
     TEHDİT İDDİALARI 
     Gazetelerde yer alan bazı haberlerin ''asılsız'' olduğunu belirten Tuncay Çamlıca, şöyle konuştu 
     ''Azmettirici olduğu iddiasıyla aranan Halit Esat Beşok'un 10 yaşında iken hayatını kurtardığım doğru. Onunla bir daha hiç yüzyüze gelmedik. Bunun dışında, cenazede beni öldüreceğine dair korumam aracığıyla mesaj gönderdiği iddiası da yanlış. Bazı gazetelerden çıkan haberle ilgili tekzip istedim. Beni zor duruma düşürdüler. Yasal yollardan hakkımı arayacağım.'' 
     
     KATİL ZANLILARI ARANIYOR 
     Her iki cinayetin failleri olduğu gerekçesiyle Ali G. 25 ve Sabri G. 24 kardeşlerin yakalanabilmesi için operasyonların sürdüğü bildirildi. 
     Zanlıların emniyetteki sabıkalılar albümündeki fotoğrafları da emniyet ve jandarma teşkilatına dağıtıldı. 
     
     BALİSTİK İNCELEME 
     Öte yandan, 4 gün önce Karşıyaka'daki evinden çıkan ve otomobilinde otomobilinde koruması emekli polis Ramadan Dinarlı ile kurşun yağmuruna tutularak öldürülen Bülent Çamlıca cinayetindeki boş kovanların balistik incelemesi sonuçlandı. 
     İnceleme sonuçlarına göre, silahların başka bir olayda kullanılmadığının tespit edildiğini, silahların ''temiz'' çıktığı belirtildi. Ancak, Balçova-Bahçelerarası mevkiinde, 8 ay önce, pusu kurularak otomobilinde, koruması Enver Aktaş ile öldürülen ''Sinema Kralı'' Yavuz Çamlıca cinayetinde kullanılan silahların Adli Emanet'te bulunması nedeniyle, her iki cinayette kullanılan silahların ''balistik karşılaştırması''nın yapılamadığı bildirildi. 
     
</TEXT>
</DOC>
