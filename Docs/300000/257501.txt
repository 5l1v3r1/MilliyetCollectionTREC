<DOC>
<DOCNO> 257501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/guncel/gun03.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet uyarmıştı 
</HEADLINE>
<TEXT>


Uzmanların "Seferleri durdurun" uyarısı ciddiye alınmadı 

İSTANBUL Milliyet 

Devlet Demiryolları'nın bir ay önce İstanbul - Ankara seferlerine başladıktan sonra hızlandırılmş trenin güvenilir olup olmadığı yönünde İTÜ'den araştırma istemesi tartışmalara neden olmuştu. 
Uzmanlar araştırma sonucunda "Seferleri durdurun" uyarında bulunmuş, Yıldız Teknik Üniversitesi Ulaştırma Anabilim Dalı Öğretim Üyesi Prof. Dr. Aydın Erel, seferlerin altyapı ve modern araçlar olmadan yapılmasının büyük hata olduğu gerekçesiyle seferlerin durdurulmasını istemişti. 
"Hızlandırılmış trene binmem, sevdiklerimin binmesine de izin vermem" diyen Erel, hızlı trenin bu haliyle kaza olasılığını artıracağını belirtmişti. DDY İstanbul Bölge Müdürlüğü'nün araştırma için başvurduğu İTÜ Ulaştırma Anabilim Dalı Öğretim Üyesi Prof. Dr. Haluk Gerçek, seferlerin başlamasının ardından inceleme kararı alınmasını eleştirmişti. 
Aynı bölümden Prof. Dr. Güngör Evren de, Önce tüm ayrıntılarıyla incelenmeli, sonra uygulamaya geçilmeliydi" diye konuşmuştu. 


</TEXT>
</DOC>
