<DOC>
<DOCNO> 266948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur04.html </URL>
<DATE> 2004/08/27/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Hırsız kaçarken 3. kattan düştü .. 
</HEADLINE>
<TEXT>

     Eminönü'de bir otelden hırsızlık yaparken fark edilen ve kaçmaya çalışırken 3. kattan düşen hırsız, yaralı yakalandı. 
     A.A muhabirinin aldığı bilgiye göre, sabah saatlerinde Hisarçeşme Sokak'taki ''Hotel Özay''a gelen Ömer S, bahçe tarafında bulunan yangın merdiveninden 3. kat seviyesine kadar çıktı. 
     Ardından yangın merdiveni ile otelin 3. katındaki pencere arasında bulunan bölümden otele giren hırsız, bir arkadaşı ile içeride uyuyan müşteri Kemal Binay'ın şarza takılı haldeki cep telefonunu aldı. 
     Bu sırada çıkan gürültü üzerine uyanan Binay ile arkadaşına yakalanmamak için panikleyen S, içeri girdiği 3. katın penceresinden dışarı çıkarak kaçmak istedi. Ancak dengesini kaybeden S, buradan bahçedeki beton zemine düştü. 
     Düşme nedeniyle kolu kırılan ve baygınlık geçiren S, kısa sürede otele gelen polislerce yakalandı. 
     Ömer S, daha sonra otele çağrılan sağlık görevlilerince kaldırıldığı Haseki Eğitim ve Araştırma Hastanesi'nde tedavi altına alındı. 
     Otel müşterisi Binay'ın cep telefonu ise yaralı S'nin yanında parçalanmış halde bulundu. 
     
</TEXT>
</DOC>
