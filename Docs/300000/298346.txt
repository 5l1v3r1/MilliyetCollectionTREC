<DOC>
<DOCNO> 298346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/dunya/dun01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, popülizme hiç taviz vermedi 
</HEADLINE>
<TEXT>


Fransız basını, muhalefete rağmen Türkiye'ye 'evet' diyen Chirac'ın tavrını, 'inandığına sadık kalmak' diye yorumladı 

Mine G. Kırıkkanat - Paris 


Fransa Cumhurbaşkanı Jacques Chirac'ın önceki gün televizyon kanalı TF1'den Fransız halkına yaptığı konuşma büyük yankı uyandırdı. 
Fransız basını, "Türkiye'ye imtiyazlı ortaklık teklif edilemeyeceğini ve müzakerelerin 2005'te başlayacağını" söyleyen Chirac'ın konuşmasını olumlu değerlendirdi. Türkiye karşıtı isimler ise Chirac'ı suçladı. 
Fransa Demokrasi Partisi lideri Francois Bayrou, RTL televizyonuna yaptığı açıklamada, imtiyazlı ortaklık önerisini reddettiği için Chirac'ı, "bir hükümdar" gibi davranmakla suçladı. Chirac'ın bağımsız bir karar verdiğini öne süren Bayrou, "Bu hükümdarlıktır. Çoğumuz monarşide, hatta bir devlet başkanlığı monarşisinde yaşamak istemiyoruz" dedi. Aşırı sağcı lider Jean - Marie Le Pen de, Chirac'ın kamuoyunun görüşünü görmezden geldiğini ve Türkiye'nin AB üyeliğinin "aşırı bir destekçisi" olduğunu söyledi. 
Fransız basını, Chirac'ın kendi partisi başta olmak üzere, tüm sağ kamuoyunun muhalefetine rağmen Türkiye'ye müzakere tarihinin verileceğini ilan ettiği konuşmasını, genel olarak "inandığına sadık kalmak" ve "popülizme taviz vermemek" olarak yorumladı. 

'Kamuoyunu sakinleştirdi' 

LE FİGARO "Chirac'ın Türkiye Savunması" başlığını atan gazete şunları kaydetti "Devlet başkanı, Türkiye'ye 'evet, eğer' diyerek Fransızların içini rahatlatmaya çalıştı. Tam üyelikten yana ağırlığını koyan Chirac, dış politikada ilk kez görüş değiştirerek Alain Juppe tarafından ortaya atılan ve kendisinin de savunduğu imtiyazlı ortaklık önerisinden vazgeçti." 
LIBERATİON "Chirac, Türk hapını yutturdu" başlığıyla iki sayfa ayırdığı konuşmayı, "Cumhurbaşkanı, müzakerelerin açılması için yeşil ışık bekleyen Türkiye'ye karşı kamuoyunu sakinleştirmeye çalıştı" diye yorumladı. Gazete, çoğunluğu Türkiye yanlısı AB üyelerinin Fransa'nın Türkiye korkusunu anlamakta zorluk çektiklerini yazdı. 
LE PARİSİEN Türkiye karşıtı eski Anayasa Konseyi Başkanı Robert Badinter'in yorumuna yer verdi. Badinter, Chirac'ın "Son söz Fransız halkının olacak" vaadini "aldatmaca" olarak nitelendirerek, 10 - 15 yıl sonra Türkiye'ye "hayır" denilemeyeceğini savundu. 


</TEXT>
</DOC>
