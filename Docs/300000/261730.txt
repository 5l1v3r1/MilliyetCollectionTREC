<DOC>
<DOCNO> 261730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun24.html </URL>
<DATE> 2004/08/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
11 Eylül zanlısı Mutasaddık yeniden hakim karşısında... 
</HEADLINE>
<TEXT>

     ABD'deki 11 Eylül saldırılarını düzenleyen teröristleri desteklemekle suçlanan Münir El Mutasaddık, yarın Hamburg Eyalet Yüksek Mahkemesi'nde yeniden yargılanmaya başlanacak. 
     Mutasaddık'ın ifade vermek istemediği ve 2005 yılının başına kadar sürmesi öngörülen davada Amerikan güvenlik makamlarının vereceği bilgilerin mahkeme kararını büyük ölçüde etkilemesi bekleniyor. 
     Mutasaddık, Hamburg Eyalet Yüksek Mahkemesi tarafından daha önce 15 yıl hapis cezasına çarptırılmış, ancak Amerikan makamlarının bazı tanık ifadelerini mahkemeye vermemesi üzerine bu karar Federal Yargıtay tarafından kaldırılmış ve davaya yeniden bakılması kararlaştırılmıştı. 
     Hamburg Eyalet Yüksek Mahkemesi, hakkında somut bir delil bulunmadığı gerekçesiyle Mutasaddık'ı şartlı olarak serbest bırakmıştı. 
     
</TEXT>
</DOC>
