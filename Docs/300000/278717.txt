<DOC>
<DOCNO> 278717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo18.html </URL>
<DATE> 2004/10/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Galatasaray, 99. kuruluş yılını kutladı... 
</HEADLINE>
<TEXT>

     Galatasaray Kulübü, kuruluşunun 99. yıldönümünü törenle kutladı. 
     Galatasaray Lisesi'nde gerçekleştirilen tören, bahçedeki Atatürk büstüne çelenk konulması ve saygı duruşuyla başladı. Daha sonra Tevfik Fikret Salonu'nda devam eden törende kulüp başkanı Özhan Canaydın bir konuşma yaptı. 
     Galatasaray'ın ilk yüzyılında Türkiye'de spora damgasını vurduğunu ifade eden Canaydın, ''Kulübümüz bu silinmez damgayı ikinci yüzyılında da vuracaktır'' dedi. 
     Başkan Canaydın, Galatasaraylıların bilimde ve kültürde toplumun her alanında etkili olduğunu dile getirerek, sporda da Türkiye'nin en büyük kulüplerinden biri olarak 99 yıldır spora yön verdiklerini, hatta önderlik ettiklerini söyledi. 
     Kulübün 100. yılında başkanlık yapmaktan dolayı mutluluğunu da dile getiren Canaydın, ''100. yılda hep birlikte elele ikinci yüzyıla'' parolasını benimsediklerini ifade etti. 
     Özhan Canaydın, 50 yıldır Galatasaray'ın içinde olduğunu ve bugün gururla ''Galatasaraylıyım'' dediğini anlattı. 
     
     KATILIM AZ OLDU 
     Galatasaray Kulübü'nün 99. kuruluş yıldönümü kutlamalarına üyeler fazla ilgi göstermezken, katılım beklenenden az oldu. 
     Altyapı sporcuları dışında yaklaşık 100 üyenin hazır bulunduğu törene, yerleri ayrılmasına rağmen eski başkanlar Alp Yalman, Faruk Süren, Mehmet Cansun ve Selahattin Beyazıt gelmedi. 
     
     EN KIDEMLİ ÜYE PLAKET ÇAKTI 
     Toplantıda hazır bulunan 1658 numaralı en kıdemli üye İhya Bengi, başkan Canaydın ile birlikte yaş kütüğüne 99. yıl plaketini çaktı. 
     50 yıllık kulüp üyeliğini dolduran ve içlerinde Orhan Aldıkaçtı, İzzettin Doğan gibi isimlerin de bulunduğu 6 üyeye berat ve madalyaları verilirken, daha sonra bu yıl içinde çeşitli branşlarda kazanılan ödül ve kupalar üyelere tanıtıldı ve müze kuruluna teslim edildi. 
     Bu sırada Dünya Kürek Şampiyonası'nda birincilik elde eden Ahmet Yumlukaya'yı başkan Özhan Canaydın alnından öperek kutladı. 
     Kutlama törenleri, geleneksel Galatasaray Pilavı yenmesiyle sona erdi. 
     
</TEXT>
</DOC>
