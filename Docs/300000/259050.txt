<DOC>
<DOCNO> 259050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy17.html </URL>
<DATE> 2004/07/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Arınç, Meclis'i olağanüstü toplantıya çağırdı 
</HEADLINE>
<TEXT>

     TBMM Başkanı Bülent Arınç, Meclis'i 4 Ağustos 2004 Çarşamba günü saat 15.00'te olağanüstü toplantıya çağırdı. 
     CHP'nin, Ulaştırma Bakanı Binali Yıldırım hakkındaki gensoru önergesinin görüşülmesi istemiyle Meclis'in 3 Ağustos Salı günü toplanması için dün yaptığı başvuruyu değerlendiren Meclis Başkanlığı, başvuru ile gerekçesinin Anayasa'nın 93. Maddesi ve İçtüzüğün 7. maddesine uygun olduğu tespit etmişti. 
     TBMM Başkanı Arınç, bugün, TBMM'yi 4 Ağustos Çarşamba günü saat 15.00'te olağanüstü toplantıya davet etti. 
     Olağanüstü toplantıda, yeter sayıya 184 ulaşıldığı takdirde CHP'nin verdiği gensoru önergesi görüşülecek. TBMM'nin çalışmalarının devamı yönünde bir önerge verilmemesi halinde Meclis gensoru önergesini görüştükten sonra yeniden tatile girecek. 
     
     SON 2 YILDA 5'İNCİ ÇAĞRI 

     3 Kasım seçimlerinden önce de TBMM, muhalefet, iktidar ve ''küskünler'' olarak adlandırılan milletvekilleri tarafından olağanüstü toplantıya çağrılmıştı. 
     Dönemin Devlet Bakanı Kemal Derviş'in ''siyasal belirsizlik var, seçim yapılmalı'' şeklindeki açıklamalarının ardından erken seçime gitme-gitmeme tartışması siyasi gündeme yerleşmişti. İktidarın büyük ortağı DSP'den 60'ın üzerinde milletvekilinin istifa ederek Yeni Türkiye Partisi'nin kurulması, ''MHP'siz ve Ecevit'siz yeni bir hükümet oluşturulacağı'' senaryoları, MHP'nin de erken seçim isteyenlerin safına geçmesine neden oldu. 
     TBMM tatilde iken önce DYP, sonra ANAP ardından da MHP olağanüstü toplantı için başvurdu. Partilerin ortak istemi seçimlerin 3 Kasım'da yapılmasıydı. DYP ve ANAP uyum yasalarının da görüşülmesini istiyordu. 
     DYP'nin istemi üzerine TBMM, 22 Temmuz 2002'de olağanüstü toplantıya çağrıldı, ancak yeter sayı bulunamadığı için toplanamadı. 
     ANAP ve MHP'nin 29 Temmuz için yaptıkları başvurular sonrasında ise TBMM Genel Kurulu toplandı, 13 Ağustos 2002 tarihine kadar yapılan Genel Kurul toplantılarında başta seçimlerin 3 Kasım 2002 tarihinde yapılması olmak üzere önergelerde yer alan bazı AB Uyum yasaları ele alındı. 
     Erken seçim kararı alınmasının ardından bazı milletvetvekilleri, aday listelerinde yer almayacaklarını, alsalar da seçilemeyeceklerini düşünerek olağanüstü toplantı için imza toplamaya başladı. Bu milletvekillerine seçimlerin 15 Aralık 2002'ye ertelenmesini isteyen ANAP ile Fazilet Partisi de destek verdi. Küskünlerin 23 Eylül akşamı yaptığı başvuruyu, dönemin Meclis Başkanı Ömer İzgi, mesainin bitiminden sonra verildiği gerekçesiyle bir gün sonrasından geçerli saydı. İzgi, TBMM'nin 1 Ekim'de yasama yılına başlayacağını belirterek, ''arada az bir zaman kaldığı'' gerekçesiyle 26 Eylül için yapılan olağanüstü toplantı başvurusunu işleme koymadı. Seçimler nedeniyle 1 Ekim'de açılıp yeniden tatile girecek olan TBMM'de küskünler ikinci bir girişimde bulunarak çalışmaların devam etmesi yönünde önerge verdi. Bu önerge de MHP, DSP, AK Parti ve DYP'nin oylarıyla reddedildi. 
     CHP'nin başvurusu ve TBMM Başkanı Bülent Arınç'ın olağanüstü toplantı çağrısı, 22. Dönem'in bu anlamda ilk başvuru ve çağrısı olma özelliğini taşıyor. 
     
</TEXT>
</DOC>
