<DOC>
<DOCNO> 265467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko04.html </URL>
<DATE> 2004/08/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Şener İşsizlikle mücadelede gelinen nokta tatmin edici değil 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, teşviğin, bir bölgeye yatırım yapılması için ana unsur olmadığını belirterek, teşvik isteyen bazı illerle ilgili olarak çalışmaların devam ettiğini söyledi. 
     Şener, AA muhabirine yaptığı açıklamada, kişi başına milli geliri 1500 doların altında kalan illere yatırım teşviki uygulamasının bazı illerde yatırıma önemli katkılar sağladığını, bazı illerde ise beklenen hedefin gerçekleşmediğini bildirdi. 
     Düzce, Osmaniye, Afyon ve Uşak gibi illerde yatırımların iyi bir düzeyde seyrettiğini belirten Şener, bazı illerde ise teşvikten dolayı ek bir potansiyelin ortaya çıkarılamadığını kaydetti. 
     Teşvik almayan illerle ilgili olarak ise teşviğin bir bölgeye yatırım yapılması için ana unsur olmadığının altını çizen Şener, şunları söyledi 
     ''Neden ana unsur değildir Yatırımın karlılığı bütün teşvik unsurlarından daha etkili bir hadisedir. Belli bir yerdeki sanayileşme kültürü, iş adamları potansiyeli yine aynı öneme sahiptir. Örneğin son dönemlerde en fazla temel atılan il, Kayseri olmuştur. Kayseri'de toplam 139 fabrikanın temeli atılmıştır. Kayseri teşvikten yararlanmayan bir ildir. Teşvik isteyen bazı illerle ilgili çalışmalarımız devam ediyor. Bu değerlendirme sürecine göre belli bir noktaya varılacaktır.'' 
     
     İŞSİZLİKLE MÜCADELEDE GELİNEN NOKTA TATMİN EDİCİ DEĞİL 
     Şener, ekonomik büyümenin yüksek seyretmesine rağmen, işsizlikle mücadelede gelinen noktanın tatmin edici olmadığını bildirdi. Şu anda, bugün yakalanan büyüme trendinin istihdam artışını sağlayacak bir noktaya geldiğini ifade eden Şener, ''Dolayısıyla önümüzdeki süreci işsizliğin azalacağı bir süreç olarak değerlendiriyoruz. Diğer taraftan emek yoğun, istihdam kapasitesi yoğun sektörlere yönelik de ayrıca çalışmalar devam ediyor'' dedi. 
     İşsizlikle mücadelede her şeyden önce ekonomik istikrar ve güven ortamının önemini vurgulayan Şener, bu sağlanmadığı sürece diğer tedbirlerin bir faydasının olmayacağını anlattı. 
     
     KOBİLER İÇİN BORSA 
     Türkiye ekonomisinde önemli bir yere sahip olan KOBİ'lere yönelik olarak da çalışmaların devam ettiğini belirten Şener, SPK tarafından sürdürülen KOBİ Borsaları'yla ilgili gelişmeler olduğunu kaydetti. 
     Bu konuyla ilgili bazı toplantılar yapıldığını bildiren Şener, şunları söyledi 
     ''KOBİ borsalarıyla ilgili sağlanacak gelişmeler, yerel olarak KOBİ'lerin finansman sorunlarını çözebilecek önemli bir adım. KOBİ Borsası kurulduğu takdirde firmaların borsalardan kaynak temin ettiği gibi KOBİ'ler de bu KOBİ borsaları üzerinden finansman sağlayabileceklerdir. Bu konuda çalışmalar devam ediyor. Önümüzdeki dönem içerisinde bunlar gerçekleşebilir.'' Şener, ekonominin genel performansının iyileşmesi sürecinde özellikle finansmana yönelik maliyetlerin düşmesinin de KOBİ'ler üzerinde olumlu etki yapacağını düşündüklerini sözlerine ekledi. 
     
</TEXT>
</DOC>
