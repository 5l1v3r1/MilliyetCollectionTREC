<DOC>
<DOCNO> 272323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko29.html </URL>
<DATE> 2004/09/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdemir Genel Müdürü 6 ayda 183 milyon dolar kar elde ettik 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş Genel Müdürü Kerim Dervişoğlu, ''Bu yılın 6 ayında 1 milyon 806 bin ton üretim yapılmış, bunun 1 milyon 745 bin tonu satılmış ve şirketimiz yatırımlarda kullanmak üzere 183 milyon dolar gibi tatminkar kar elde etmiştir'' dedi. 
     Dervişoğlu, yazılı açıklamasında, fabrikalarının 39 yıllık geçmişinin en parlak günlerini yaşadığını, Çin Halk Cumhuriyeti'ne yaptıkları ziyaret sırasında da incelemelerde bulundukları demir-çelik sektöründeki gelişmeleri görünce aldıkları yatırım kararlarının doğruluğundan emin olduklarını belirtti. 
     Uluslararası Demir-Çelik Enstitüsü'nün 3-6 Ekim tarihlerinde İstanbul'da gerçekleştireceği 38. Olağan Genel Kurul ve Konferansları'nda Türk Demir-Çelik Sektörü adına ERDEMİR'in ev sahipliği yapacağını anlatan Dervişoğlu, şunları kaydetti 
     ''Dünyanın sayılı demir-çelik şirketlerinin üst düzey yöneticilerinin katılımıyla düzenlenecek toplantılarda ülkemizi ve ERDEMİR'i en iyi şekilde temsil edeceğiz. Fabrikamızın elde ettiği başarılar mükemmellik yoluna çıkmış olmanın verdiği bilinçle sürekli değişen ve gelişen bir sistemler bütününün sonucudur. Bu yılın 6 ayında 1 milyon 806 bin ton üretim yapılmış, bunun 1 milyon 745 bin tonu satılmış ve şirketimiz yatırımlarda kullanmak üzere 183 milyon dolar tatminkar kar elde etmiştir. Çok çalışarak yatırımlarımızı daha süratli yapmamız gerekiyor. Şirketimizin daha büyük başarılar elde edeceğini biliyorum.'' 
     
</TEXT>
</DOC>
