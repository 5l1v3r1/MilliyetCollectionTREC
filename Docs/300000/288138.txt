<DOC>
<DOCNO> 288138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur24.html </URL>
<DATE> 2004/11/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
25 yılda bayram trafiğine 8 bin kurban 
</HEADLINE>
<TEXT>

     Son 25 yılda bayram tatillerinde meydana gelen kazalarda trafiğe verilen kurban sayısı 8 bine, yaralı sayısı ise 20 bine yaklaştı. 
     Emniyet Genel Müdürlüğü Trafik Hizmetleri Başkanlığı verilerinden yapılan derlemelere göre, 1980-2004 yılları arasında Ramazan bayramlarında 195 gün, Kurban bayramlarında 212 gün tatil yapıldı. Toplam 407 günlük tatil süresinde 10 bin 324 trafik kazası meydana geldi. Bu kazalarda 7915 kişi öldü, 19 bin 995 kişi yaralandı. 
     Emniyet yetkilileri, kayıtlara geçen ölü sayısının sadece olay yerinde hayatını kaybedenler olduğunu, yolda ve hastanede hayatını kaybedenlerin bu sayıyı yükselttiğini kaydettiler. 
     
     RAMAZAN BAYRAMLARINDAKİ KAZALAR 
     1980 yılında bu yana Ramazan bayramlarında 195 gün tatil yapıldı. Bu sürede 4494 trafik kazası gerçekleşti. Bu kazalarda 3540 kişi hayatını kaybetti, 8440 kişi ise yaralanarak hastanelerde tedavi altına alındı. 
     Ramazan bayramlarında kazalarda en çok ölümün gerçekleştiği yıl 1999 yılı oldu. 1999'da 9 günlük tatilde 1 trafik kazası meydana geldi. Bu kazalarda 239 kişi öldü, 318 kişi ise yaralandı. 
     En az ölüm ise 1997 yılındaki, 4 günlük bayram tatilinde meydana geldi. 1997 yılında, 41 trafik kazasında 59 kişi hayatını kaybetti. 77 kişi ise yaralandı. 
     
     KURBAN BAYRAMLARINDAKİ KAZALAR 
     Kurban bayramlarında ise son 25 yılda 212 gün tatil yapıldı. Söz konusu tatil süresinde 5830 trafik kazası meydana geldi. 4375 kişinin öldüğü bu kazalarda yaralanan 11 bin 555 kişi hastanelerde tedavi altına alındı. 
     Kurban bayramı tatillerinde en çok ölümün meydana geldiği yıl 1987 yılı olarak kayıtlara geçti. Söz konusu yılda 351 trafik kazasının yaşandığı, bu kazalarda 304 kişinin hayatını kaybettiği, 764 kişinin yaralandığı tespit edildi. 
     Kurban bayramlarında en az ölüm ise 2002 yılındaki 5 günlük bayram tatilinde gerçekleşti. 2002'de meydana gelen 52 trafik kazasında 58 kişi öldü 101 kişi yaralandı. 
     
</TEXT>
</DOC>
