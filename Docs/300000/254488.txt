<DOC>
<DOCNO> 254488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/ekonomi/aeko.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBTİM, Patrikhane'yi aştı, Kremlin'e takıldı 
</HEADLINE>
<TEXT>


1990'ların ilk yarısında gündeme gelen Rusya'da Türk şirketlerinin yer alacağı ticaret merkezi kurulması projesi Ortodoks kilisesinden, Kremlin'e kadar pek çok engelle karşılaştı. İşte en sonunda bu eylülde açılması planlanan TOBTİM Türk Ticaret Merkezi'nin çarpıcı öyküsü 

Serpil Yılmaz 

İçinden din, iktidar, mafya, ekonomik kriz geçen çarpıcı bir TOBTİM Türk Ticaret Merkezi TTM macerası okuyacaksınız Proje maliyeti 54 milyon dolara ulaşan ve Moskova'nın en gözde yerinde inşaa edilen TTM Eylül 2004'de törenle açılacak. Ne var ki bu işin tarihi 1993-1994 yıllarına kadar gidiyor. 
1990'ların ilk yarısında Moskova Belediye Başkanı Yuri Mikhayloviç Lujkov'un ağzından, "Türkiye toptan ticareti geliştirecek bir merkez yapsın" lafı çıkıyor. 
1996 yılında dönemin Başbakanı Tansu Çiller ve Lujkov arasında imzanan protokol ile TTM projesinin gerçekleşmesine karar veriliyor. 
Çiller, protokolde Ruslar'ın ihalesiz olarak müteahhitlik işini Entes'e vermesine karşı çıkıyor. Çiller, dönemin TİM Başkanı Okan Oğuz ve TOBB Başkanı Fuat Miras'a yeni ihale şartları hazırlamaları ve Moskova'da yer seçimi için talimat veriyor. 
Miras, Moskova Belediyesi'nin gösterdiği yerleri küçük buluyor, arayışını sürdürüyor. Kasım 1997'de yerel bir Rus yatırımcısının elindeki arsada karar kılınıyor. Rus tarafı 1998'de arsanın tapusunu üzerine geçiriyor ve proje finansmanını sağlamak üzere Türkiye Odalar ve Borsalar Birliği TOBB ile Türkiye İhracatçılar Meclisi TİM Nisan 1998'de TOBTİM A.Ş'yi kuruyor. 
Taraflar Haziran 1998'de yatırım kontratı imzalıyor. Sıra inşaat ihalesine geliyor. 11 şirketin girdiği ihalede elemeyi Yasin Ekinci'nin şirketi Ekinciler kazanıyor. Ekinciler tam kazmayı vuracakken, Rusya'da ekonomik kriz patlak veriyor. 1999'da ekonomi rayına girmesine karşılık, bu kez de inşaatın 23 bin metrekareden, 35 bin metrekareye çıkartılması üzerine, imar değişikliği gündeme geliyor. 

Korkunç İvan'ın kilisesi 
İmar izni yokken, Başbakan Bülent Ecevit 1999'da, Moskova'ya yaptığı ziyaret sırasında törenle sembolik olarak temeli atıyor. 
Yeni imar dosyası Mart 2000'de imzalanıyor. Proje onayından sonra Haziran 2000'de inşaat izni ve ruhsatı alınıyor, Temmuz 2000'de inşaat başlıyor. 
Bu sırada Patrikhane, inşaatın durdurulmasını talep eden bir mektup gönderiyor. Çünkü arsanın hemen dibinde, tarihe 'Korkunç İvan' olarak geçen Rus imparatorunun yaptırdığı 400 yıllık Ortodoks kilisesi bulunuyor. Eski projede arka çıkmaz sokağa bakan binanın ana girişi, yapılan imar ve proje değişikliğiyle, ana caddeye ve günde 54 bin yolcunun gidip-geldiği metroya yöneliyor. 
Proje ve imar değişikliği nihayet Ağustos 2001'de Kremlin hükümeti tarafından kararname ile sonuca bağlanıyor. 
Eylül 2001'de yeni proje ve imar durumu onaylanıyor. Moskova belediyesinin 4 bin metrekare arsa bağışı ile 38 bin 572 metrekareye çıkan inşaat alanında çalışmalar başlıyor. 
Aralık 2001'de şirketin sermayesi artırılıyor ve TOBB Yönetim Kurulu Başkan Yardımcısı Halim Mete başkanlığında, yeni bir TOBTİM yönetim kurulu oluşturuluyor. 
Bu süreçte yüzde 21'i Ruslar'a, yüzde 79'u Türkler'e ait olan TOBTİM A.Ş'de TOBB'un hissesi yüzde 96.5'a, TİM'in hissesi ise yüzde 3.5'a düşüyor. Mart 2002'de tüm pürüzler gideriliyor ve Mayıs 2002'de inşaat kontrat fiyatını yüzde 4 civarında ucuzlatan ek sözleşme imzalanıyor. Sonuç olarak, inşaat ancak Haziran 2002'de başlayabiliyor. 
Kazmanın vurulmasıyla birlikte son 1.5 yılda inşaatı bitme noktasına gelen TOBTİM'de sorunlar gibi hurafeler de bitmiyor... 
Arsaya komşu sınırın bir yanında Rus devletinin kalbi Kremlin'e ait benzin istasyonu, öbür yanında bir Çeçen Prensi'nden kalma tarihi bina yer alıyor. Yine binanın yanındaki kilise gibi, Tatarlar'ın camisi de bölgeyi dokunulmazlar arasına alıyor. TOBTİM bunların restorasyonunu da sürdürüyor. 
TOBTİM'i Rus kamuoyunda önemli kılan en büyük etken, kırmızı kubbeleri ile Moskova silüetini oluşturan Kremlin'e yalnızca 600 - 700 metre uzaklıkta olması. Kamuoyunda, "TOBTİM'den açılan tünel Kremlin'e çıkıyor, Putin buradan kaçacak" senaryosu dolaşıyor 
Patrikhane sorunu çözülüyor ama Kremlin benzin istasyonunun tasfiyesi için TOBTİM'den 2 milyon dolar tazminat istiyor. 
TOBTİM Genel Müdürü Bülent Albayrak, imar durumunun değişmesi ile ana caddeye açılan arsadan geçiş isteyen Rus komşuyu da mahkemeye veriyor. Zira komşu, elinde silahlı adamlar ile inşaatı engelliyor. 

Ticaret hacmi 1 milyar dolar TOBTİM'de Desa, Goldaş, Paşabahçe, Polo, Arslanlı, Mithat, Öztiryakiler, Finansbank ve Ramstore gibi Türk firmalarının talip olduğu 34 dükk n ve 92 ofisin neredeyse tamamı pazarlandı. TOBTİM'in içinde yer alacak 6 cep sineması ve restoranlar için görüşmeler sürüyor. TOBTİM yöneticisi Sabahattin Yavuz, proje hayata geçtiği zaman, yılda 8 milyar dolara ulaşan Türk - Rus dış ticaret hacmine, 1 milyar dolar ekleneceğini söylüyor. TOBB buradan yılda 8 milyon dolar kira geliri elde edecek. Dükk nların ise yıllık cirosunun toplam 100 - 150 milyon dolar olması bekleniyor. Ayrıca yüzde 50'si Türkler'den oluşacak bin kişilik yeni istihdam yaratılacak. 
Moskova ekonomisi büyüyor, Türkiye bu topraklara kök salıyor. Zor da olsaTürk firmaları kalıcı izler bırakıyor. 


</TEXT>
</DOC>
