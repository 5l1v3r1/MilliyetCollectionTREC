<DOC>
<DOCNO> 257987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/yasam/axyas02.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Uday'ın işkence koleksiyonu 
</HEADLINE>
<TEXT>


Bağdat'taki El Şaab Stadyumu bodrumunda, Uday Hüseyin'in başarısız futbolculara işkence için kullandığı korkunç demir aletler bulundu 

DIŞ HABERLER SERVİSİ 

Irak'ta devrik lider Saddam Hüseyin'in Musul'da Amerikan askerleri tarafından kardeşi Kusay'la birlikte öldürülen büyük oğlu Uday'ın, Irak Olimpiyat Komitesi ile Futbol Federasyonu başkanı olduğu dönemde, Irak milli takım futbolcularına Ortaçağ döneminden kalma işkence yöntemleri uyguladığı fotoğraflarla kanıtlandı. 
Amerikan Associated Press ajansı, dün Bağdat'taki muhabirinin El Şaab Stadyumu'nun Ortaçağ zindanlarından farksız bodrumunda bulunan işkencehane ve işkence aletlerini görüntüleyen fotoğraflarını servise koydu. 

'Demir bakire' gibi.. 
Irak Olimpiyat Komitesi yetkililerinden Talib Mutan'ın gösterdiği bir alet, içi çivi dolu olan 'Demir Bakire - Iron Maiden' isimli işkence aletini andırıyor. Öteki işkence aletleri arasında demir maskeler, işkence amaçlı kerpetenler ve çeşitli el aletleri bulunuyor. Bu aletlerin, sahadaki performanslarıyla Uday'ı memnun edemeyen sporcular üzerinde kullanıldığı sanılıyor. Uday'ın milli takımın mağlup olması halinde futbolcuları falakaya yatırdığı da yaygın olarak söyleniyordu. 
Uluslararası Olimpiyat Komitesi IOC de Irak'ı, Saddam döneminde atletlere işkence yapmakla resmen suçlamıştı. Sürgündeki sporcuların anlatımlarından yola çıkan IOC, Uday'ın emriyle başarısız sporcuların sıcak zift üzerinde sürünmeye zorlandıkları, kanalizasyona atıldıkları ve falakaya yatırıldıklarını duyurmuştu. 


</TEXT>
</DOC>
