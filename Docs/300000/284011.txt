<DOC>
<DOCNO> 284011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun10.html </URL>
<DATE> 2004/10/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
ABD'den iddia Rusya, Saddam'ın silahlarını Suriye'ye taşıdı 
</HEADLINE>
<TEXT>

     ABD Savunma Bakanlığı Pentagon'un üst düzey yetkililerinden John Shaw, Irak savaşının başlamasından hemen önce bu ülkeye gönderilen Rus özel kuvvetlerinin, Saddam Hüseyin yönetimiyle Moskova arasındaki silah işbirliğine ilişkin kanıtları imha ettiğini ve Saddam'ın bazı silahlarını Suriye'ye kaçırdığını ileri sürdü. 
     Uluslararası teknoloji güvenliği konularından sorumlu Müsteşar Yardımcısı Shaw, The Washington Times ve İngiliz Financial Times gazetelerine yaptığı açıklamalarda, ABD ve dünya gündeminde son günlerde üst sıraya çıkan Irak'taki kayıp 380 ton patlayıcının da, bu Rus kuvvetleri tarafından gizlice Suriye'ye taşındığından ''hemen hemen emin olduğunu'' söyledi. 
     Shaw, The Washington Times'a, ''savaşın başlamasından hemen önce Rus birlikleri Irak'a geldi. Esas amaçları, Rusya'nın silahlara ilişkin Saddam ile resmi bağlantılarını ortaya koyan bütün kanıtları yok etmekti'' dedi. 
     John Shaw, Saddam'ın elindeki çeşitli ''güçlü'' silahların da, Ruslar tarafından Suriye, Lübnan ve ''belki de İran'a'' taşındığını öne sürdü. 
     Ancak Shaw'un iddiası, Pentagon sözcüsü Larry Dirita tarafından doğrulanmadı. Dirita, Financial Times'a açıklamasında, ''bu konuda herhangi özel bir bilgiden haberdar değilim'' dedi. 
     Washington'daki Rusya büyükelçiliği yetkilileri de, Shaw'un iddiasının ''saçma'' olduğunu ve söz konusu donemde Irak'ta Rusya'nın herhangi bir birliğinin bulunmadığını söylediler. 
     
     RUSYA İDDİALAR SAÇMA 

     Rusya Savunma Bakanlığı, Rusya'nın Irak'tan 380 ton patlayıcının kaçırılmasına yardım ettiği yolunda Amerikan basınında yer alan iddiaları ''saçma'' buldu. 
     Rusya Savunma Bakanlığı Sözcüsü Albay Vyaçeslav Sedov tarafından İnterfaks ajansına yapılan açıklamada, ''Bu tip haberler hayal ürünü ve saçmalıktan başka bir şey olamaz. Size resmen, Rusya Savunma Bakanlığı ve ona bağlı birimler, söz konusu patlayıcıların kaybolması olayında kesinlikle yer almamıştır diyorum. Çünkü Rus askerleri, ABD ve İngiltere'nin bu ülkeye karşı operasyonunun başlamasından çok uzun bir süreden beri Irak'ta bulunmuyordu'' dedi. 
     Rusya'nın Irak Maslahatgüzarı İlya Morgunov da İnterfaks'a yaptığı açıklamada, Amerikan gazetelerinde yer alan Rus özel birliklerinin patlayıcıların kaçırılmasına yardım ettiği iddiasına şaşırdığını belirterek, şunları söyledi 
     ''Bu haberler beni şaşırttı. Operasyonun başladığı ilk günlerde silahların taşındığına dair en ufak bir şey duymadım. Bırakın bunu, öyle bir şey olsa silahları götürecek kimse yoktu. Çünkü tüm personelimizi biz zaten ülke dışına çıkarmıştık.'' 
     
</TEXT>
</DOC>
