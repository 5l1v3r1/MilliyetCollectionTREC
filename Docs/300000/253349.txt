<DOC>
<DOCNO> 253349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo08.html </URL>
<DATE> 2004/07/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Konyaspor, Altan ile buzları eritti... 
</HEADLINE>
<TEXT>

     Konyaspor, hakkında, başka takımlarla görüşmeler yaptığı belirtilen Altan ile aralarındaki buzları eritti. 
     Konyaspor Kulübü Basın Sözcüsü Sefa Ortaç, takımın Ankara'nın Kızılcahamam İlçesi'nde kamp çalışmalarının teknik direktör Sakıp Özberk başkanlığında devam ettiğini söyledi. 
     Kısa bir süre takımdan ayrı kalan Altan'ın durumuyla ilgili basında bazı haberlerin çıktığını belirten Ortaç, ''Kafası karışık olan Altan'a bir süre izin vermiştik. Altan, kafasını toplayabilmesi için verilen iznin ardından kampa dahil oldu'' dedi. 
     Altan ile birlikte Zafer Biryol ve Zafer Demir'in de Kızıcahamam'a gelerek çalışmalara başladıklarını ifade eden Ortaç, ''Transfer sezonunun başında anlaşmaya vardığımız Gineli yıldız Camara ise kampa bugün dahil olacak'' diye konuştu. 
     Ortaç, yeşil-beyazlı takımın kamp çalışmalarının kondisyon ağırlıklı olarak devam edeceğini sözlerine ekledi. 

     
</TEXT>
</DOC>
