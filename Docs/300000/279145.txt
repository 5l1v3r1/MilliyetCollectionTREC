<DOC>
<DOCNO> 279145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy16.html </URL>
<DATE> 2004/10/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Çiçek ''Peker olayı ile ilgili birşey bilmiyorum, bilmemem gayet tabii'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, 17 Aralık'ta toplanacak devlet ve hükümet başkanları zirvesinde, müzakerelerin başlamaması için herhangi bir nedenin söz konusu olmadığını belirterek, ''Hükümet olarak tereddüt ettiğimiz, açığa çıkmasında fayda gördüğümüz, hatta rahatsız olduğumuz hususların, 17 Aralık'a kadar netleştirilmesi noktasında çok yönlü bir çabanın içerisinde olacağız'' dedi. 
     Çiçek, Bakanlar Kurulu toplantısının gündemine ilişkin açıklamalarda bulundu. 
     AB Komisyonu'nun 6 Ekim'de raporunu yayınladığını anımsatan Çiçek, rapor üzerinde, hem Türkiye hem de Avrupa kamuoyunda tartışmaların sürdüğüne işaret etti. 
     Bugün, hükümet olarak bu konuyu ele aldıklarını, ilk değerlendirme toplantısını yaptıklarını ifade eden Çiçek, karar açıklandıktan sonra Dışişleri Bakanlığı ve ilgili birimlerin de konuyu görüştüklerini anlattı. Çiçek, bundan sonra da bu türden çalışmalarının devam edeceğini kaydetti. 
     Raporun, tavsiye, ilerleme ve etki değerlendirmesi bölümlerinden oluştuğuna dikkati çeken Çiçek, şöyle devam etti 
     ''Tavsiye kısmında da açıkça ifade edildiği gibi Türkiye, siyasi kriterlerin tamamını yerine getirmiştir. Dolayısıyla 17 Aralık'ta toplanacak devlet ve hükümet başkanları zirvesinde müzakerelerin başlamaması için herhangi bir sebep de söz konusu değildir. Biz, hükümet olarak, 17 Aralık'a kadar geçen süreyi nasıl değerlendirebiliriz, bununla ilgili bugün burada konuştuk. 
     Raporun, siyasi kriterleri açısından Türkiye'nin üzerine düşeni yerine getirdiği hususundaki çok açık ve net ifadesine karşılık, bu raporda, kararda, tereddüt ettiğimiz, bir ölçüde rahatsız olduğumuz bazı bölümler de vardır. Hükümet olarak çok değişik seviyelerde ve çok değişik açılardan bu tereddüt ettiğimiz, açığa çıkmasında fayda gördüğümüz, hatta rahatsız olduğumuz hususların, 17 Aralık'a kadar netleştirilmesi noktasında çok yönlü bir çabanın içerisinde olacağız. Bununla ilgili önceden hazırlanmış bir kısım programlar var. Bunun dışında da seçimleri takiben Kopenhag Zirvesi'ne kadar geçen sürede yaptığımız gibi, sivil toplum kuruluşları da dahil olmak üzere, Avrupa'da tekrar bu tereddüt edilen hususların ortadan kaldırılması noktasında da bir çalışmayı da sürdürmüş olacağız.'' 
     
     ''DEVAMLILIK ARZ EDEN BİR SÜREÇ'' 

     Çiçek, tavsiye raporunda yer alan ''Türkiye siyasi kriterleri yerine getirmiştir'' ifadesine ek olarak, yapmaları gereken hususların bulunduğunu, bunun, devamlılık arz eden bir süreç olduğunu kaydetti. 
     Her şeyin, bitmiş, tamamlanmış olmadığını ifade eden Çiçek, bir kısım yasaların çıkması, uygulamadaki eksikliklerin ortadan kaldırılması, müzakere süreci içerisinde AB müktesebatı ile ilgili hususların devamlı ve kararlı şekilde Türkiye'ye uyarlanması gerektiğini bildirdi. 
     Çiçek, 17 Aralık'a kadar çıkmasını arzu ettikleri bazı yasaların bulunduğunu belirterek, geçen yaz yetiştiremedikleri bazı yasaları, bu dönem çıkarmayı düşündüklerini, bunların bir kısmının AB ile bağlantısı olmadığını, Türkiye'nin yeniden yapılanmasıyla ilgili olduğunu söyledi. Çiçek, sözlerini şöyle tamamladı 
     ''Bunların başında, il özel idaresi kanunu, belediye yasası geliyor, büyükşehir belediyeleri ile ilgisi yasa çıkmıştı, bunlarla bağlantılı bu yasaların da çıkması gerekiyor. Meclis, yasama faaliyetlerine başlar başlamaz, bunları çıkarmayı arzu ediyoruz. Ayrıca, AB ile bağlantılı olarak dernekler kanunu, ceza muhakemeleri usulü kanunu, cezaların infazı ile ilgili kanunlar var. Bunları da kısa sürede yasalaştırma noktasında gayret içerisinde olacağız. Bugün bunları da konuştuk.'' Çiçek, Türkiye'nin 1963'den bu tarafa ilk defa net, açık bir Avrupa raporu ile karşı karşıya olduğunu söyledi. 
     Çiçek, açıklamalarının ardından gazetecilerin sorularını yanıtladı. 
     Bir gazetecinin, ilerleme raporu açıklandıktan sonra bayram havası yaşandığını, ancak bir kaç gün sonra eleştirilerin başladığını ifade etmesi ve bu bayram havasının erken estirilip estirilmediğini sorması üzerine, raporun açıklandığı gün Başbakan Recep Tayyip Erdoğan'ın yurt dışında Dışişleri Bakanı ve Başbakan Yardımcısı Abdullah Gül ve kendisinin Türkiye'de hükümet adına yapılan açıklamaların ilk değerlendirmeler olduğu söyledi. 
     Çiçek, ayrıntıların görülmesi gerektiği, bunun uzun bir süreç olduğu, Türkiye'nin siyasi kriterleri yerine getirdiğini ve rapordan tavsiye kararı çıkmasının beklendiğini, geriye kalan hususları da zaman içerisinde değerlendirilip soğukkanlı, sağduyulu olunması gerektiği konusunda ifadeler kullandıklarını anlattı. 
     Raporun açıklanmasından yaklaşık iki saat sonra Dışişleri Bakanlığı tarafından hazırlanan ve hükümet bildirisi olarak kamuoyuna açıklanan bildiride, rapordan memnun olunan ve tereddüt edilen konuların bildiride yer aldığını kaydeden Çiçek, TBMM'de yapılan konuşmalarda da raporun dengeli bir rapor olduğunun ifade edildiğini dile getirdi. Çiçek, şunları söyledi 
     ''Bizden kaynaklanan böyle bir algılama söz konusu değil. Ama raporun geneline baktığınızda da şüphesiz Türkiye, 1963'den bu tarafa ilk defa net, açık bir Avrupa raporu ile karşı karşıyadır. açıkça denilmiştir ki Türkiye siyasi kriterleri yerine getirmiştir ve Aralık'ta yapılacak toplantıda bir müzakere tarihi verilmesini hak etmiştir. İşin bu kısmı şüphesiz bizi memnun etmiştir. 
     İlerleme raporunda Türkiye'de yapılan reform çalışmalarıyla ilgili değerlendirmelerden de memnunuz. Orada bir kısım eksikliklerimizin olduğu vurgulanıyor. Biz, bunları defalarca ifade ettik. Bunlar daha çok yasama çalışmalarından ziyade uygulamaya dönüktür. Bunun bir zihniyet değişimi olduğunu ifade etmeye çalıştık. Ancak, raporun bazı maddeleri var ki orada adeta bir ayrımcılık ifade edilebilecek Türkiye'nin hak etmediği bir kısım ifadeler var. Biz, bunların netleşmesini istiyoruz. Mesela serbest dolaşım, ucu açık müzakere süreci gibi bazı hususların ne anlama geldiğini yorumlayabiliriz, ama aradan geçen süreç içinde bunların açığa çıkmasını arzu ediyoruz.'' 
     
     ''17 ARALIK'A KADAR ÇABAYA İHTİYAÇ VAR'' 

     Çiçek, bir başka soru üzerine, memur maaş artışlarının bugünkü toplantıda gündeme gelmediğini belirterek, bütçenin 17 Ekim'e kadar Meclis'e gelmesi gerektiği için muhtemelen önümüzdeki hafta bu konunun ele alınabileceğini söyledi. 
     İlerleme raporunda serbest dolaşım ve ucu açık müzakere ifadeleri dışında rahatsızlık duyulan kaç madde olduğu ve Türkiye'ye müzakere tarihi verilmesi durumunda nasıl bir örgütlenme olacağı, AB bakanlığı kurulup kurulmayacağı sorusunu yanıtlarken de Çiçek, AB müktesebatına Türk mevzuatının ne ölçüde uyup uymadığı konusunda müzakereler başlayınca bir tarama isteneceğini, ancak Türkiye'de bu çalışmaların yapıldığını söyledi. Böyle bir talebin müzakere sürecini uzatacağını kaydeden Çiçek, serbest dolaşım, ucu açık müzakere, Gümrük Birliği ile ilgili konular ve müzakere sürecinin askıya alınması gibi konular olduğunu bildirdi. Çiçek, ''Bizim istediğimiz husus başlangıçta nasıl siyasi kriterlerin yerine getirilmesi halinde müzakere tarihinin verilmesini beklediğimizi, özel bir iltimas ve himaye beklemediğimizi, hak ettiğimiz bir şeyin bize verilmesini istediğimiz gibi bu müzakere süreci içerisinde de bizden önce aday olan ve adaylığı devam eden diğer ülkelerle nasıl olduysa onlardan ne eksik ne fazla, aynı şekilde sürdürülmesini istiyoruz'' dedi. 
     Çiçek, ''Bu açıdan bakıldığında buna ters gelebilecek hususların 17 Aralık'a kadar netleşmesi noktasında bir çabaya ihtiyaç olduğunu söylüyoruz'' diye konuştu. 
     Müzakerelerin başlamasından sonra ayrı bir teşkilat kurulup kurulmamasını bugünün konusu olarak konuşmadıklarını ifade eden Çiçek, şu anda AB Genel Sekreterliği ve Dışişleri Bakanlığı'nın koordinesinde bu çalışmaların yürüdüğünü söyledi. 
     Çiçek, 17 Aralık'tan sonraki gelişmelere göre gerektiği takdirde bu konuların konuşulabileceğini bildirdi. 
     17 Aralık'a kadar söz konusu tereddütlerin giderilmesi konusunda neler yapılacağının sorulması üzerine Çiçek, hem başbakan hem dışişleri bakanı hem de ilgili kişi ve kurulların muhataplarıyla çalışmaları sürdüreceklerini belirtti. Türkiye ile AB ülkelerinden karşılıklı ziyaretlerin olacağını ve planlanan bazı toplantılar olduğunu ifade eden Çiçek, sivil toplum örgütlerinin de çeşitli taleplerini içeren toplantılar düzenleyeceklerini kaydetti. 
     Çiçek, Dışişleri Bakanlığı ve AB Genel Sekreterliği'nin de bu konuyla ilgili kişi ve kurullarla temaslarını sürdüreceklerini belirterek, ''17 Aralık'a kadar elimizde ne imkan varsa bunu kullanmaya gayret edeceğiz'' dedi. 
     
     ''BİLMEMEM GAYET TABİİDİR'' 

     Bir gazetecinin, ''Sedat Peker ve adamlarına yönelik soruşturmayı yürüten savcının işini zorlaştıran bulgular mı var '' sorusunu şöyle yanıtladı 
     ''Bu somut olayla ilgili ben bir şey bilmiyorum. Bilmemem de gayet tabiidir. Usul hükümleri çerçevesinde bilmemiş olmam gerekir. Ama geriye dönük yaşadığımız olaylardan yargının neden belli konularda daha hızlı hareket edemediğini ya da istenilen sonucu elde edemediğini araştırdığımızda karşımıza çıkan zorlukları ifade ettim. Bunun Anayasa'dan, yasadan, zihniyetimizden, sorun çözme yöntemlerimizden kaynaklanan zorlukları var. Bu zorlukların aşılmasına yargıdan beklemek, yargıya aşırı bir yük yüklemek olur. Yargı birliğinin olmadığı, soruşturma birliğinin olmadığı, imtiyazların alabildiğine yaşam tarzı haline geldiği bir ülkede-bunlar sıradan söylediğim cümleler değil, benim 20 yıllık siyasi mücadelem sonunda geldiğim noktadır-bunlar da bir düzenlemeye gitmediğimiz sürece bazı sıkıntıları yaşamaya devam ederiz.'' Çiçek, savcıların faaliyet gösterebildiği alanın sade vatandaşlarla ilgili olduğunu, geri kalan kısımda yargının elinin kolunun bağlı olduğunu belirterek, ''Bunları değiştirebilmek için Anayasa değişikliği gerekiyor. Bu Anayasa değişikliğini bu dönemde yapmamız lazım'' dedi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     Bir gazetecinin, Sedat Peker'in önce serbest bırakılıp sonra hakkında tutuklama kararı çıkarılmasına ilişkin görüşlerini sorması üzerine Çiçek, ''Ben bu işin tarafı değilim, ben bu işin içerisinde değilim'' dedi. 
     Türkiye'de savcıların her yaptığı soruşturmayla ilgili Adalet Bakanı'na bilgi vereceğine dair bir kural olmadığını vurgulayan Çiçek, ''Tam aksine bilgi verilmemesi gerekir. Hazırlık soruşturması sadece tarafları ilgilendirir, dışarıya bu konuda bilgi verilmemesi lazım. Dolayısıyla benim de bu konuda resmen edindiğim herhangi bir bilgi söz konusu değil'' diye konuştu. 
     Çiçek, yazılıp çizilenlere bakarak bir değerlendirme yapabileceğini ifade ederek, şöyle konuştu 
     ''Yargılama faaliyeti birden fazla makamı ilgilendirir. Hazırlık soruşturmalarını Cumhuriyet savcılarımız yürütüyor. Tutuklama söz konusu olduğunda buna hakim karar veriyor. Eğer hakimin kararını soruşturmayı yürüten savcı arkadaşımız tasvip etmiyorsa, itiraz imkanı var. Yani hukukta bu neviden itiraz yollarının açık tutulmasının sebebi, olabildiğince hukuki hataları asgariye indirebilmek ve verilen kararların da kamu vicdanında olumlu yankı yapmasını temin etmek açısındandır.'' 
     
     ''KONUNUN AYRICALIKLI TARAFI YOK'' 

     ''Konunun hukuken, bu davaya mahsus özel, ayrıcalıklı bir yanı olmadığı gibi usul hukuku bakımından da yanlış tarafı yoktur. Alışageldiğimiz husus bundan ibarettir'' diyen Çiçek, Türkiye'nin maalesef geriye dönük bir otorite zaafını yaşadığını kaydetti. 
     Türkiye'de zaman zaman organize suç örgütleri, yasadışı çalışmalar ve çabaların adeta günlük adi vakalar haline geldiğini ve bunların üzerine yeteri kadar gidilemediğini anlatan Çiçek, hükümetin, Türkiye'nin bir huzur ülkesi, yasaların hakim olduğu bir ülke olması, herkesin işinde, aşında huzur içinde yaşabilmesi adına elinden gelen her türlü gayreti ve kararlılığı gösterdiğini ifade etti. 
     Herşeyin yargıdan beklendiğini belirten Çiçek, şöyle devam etti 
     ''Bir hukuk devletinde şüphesiz, her türlü kanunsuzluğun üstesinden gelmek yargının işidir, ama yargının da bazı sıkıntıları olduğunu bilmemiz gerekir. Bunların başında soruşturmayı yürüten savcılarımızın soruşturmada karşılaştığı bir kısım zorluklar var. Bunların bir kısmı imtiyazlardan kaynaklanıyor, olayın bağlantıları birden fazla konumdaki kişileri ilgilendiriyorsa, soruşturma makamları farklı oluyor, soruşturmaya izin verecek makamlar farklı oluyor, onun için de fotoğrafı bütünüyle ortaya koymakta bir kısım zorluklar var. 
     Bizim savcılarımızın faaliyet gösterebildiği ve kanun hakimiyetini sağlamaya çalıştığı alan daha çok sade vatandaşlarla alakalı. Geri kalan kısımda yargının eli kolu bağlıdır. Bunları değiştirebilmek için Anayasa değişikliği gerekiyor. Bu anayasa değişikliğini bu dönemde yapmamız lazım. Şu imtiyazların tümünü AB ülkelerinde nasıl yürütülüyorsa, o seviyeye indirmemiz lazım. Bunlar olmadığı sürece siz bu soruları sormaya devam edeceksiniz, ben de aynı cevapları vermeye devam edeceğim.'' 
     
     MÜCADELEDE YAŞANAN SIKINTILAR 

     Türkiye'de yolsuzluklarla ve organize suçlarla mücadelede yaşanan sıkıntılara değinen Çiçek, bazı durumlarda meslek dayanışmasının işin içine girdiğini kaydetti. Çiçek, ''Biz bunu siyasette yaşadık. Geriye dönüp baktığımızda 'Bizim partimizdendir, bizim arkadaşımızdır' diyerek kendi kendimize izah ettiğimiz gerekçelerle bir gecede araştırma, soruşturma komisyonlarının raporları hallediliverdi. Bunun getirdiği sıkıntıyı Türkiye yaşadı. Kim yanlış yapıyorsa, mesleğiyle alakasının kesilmesi lazım'' diye konuştu. 
     Çiçek, yolsuzluklarla ve organize suçlarla mücadelede herkesin üzerine düşen görevler bulunduğunu belirterek, '' İktidar bu işlerle mücadele edeceğim diyordu, hadi mücadele etsin bakalım nasıl yapacak deyip bir gladyatörler savaşını seyreder gibi herkesin vitrinden seyretmemesi lazım'' dedi. Sadece bir kesimin mücadelesi yeterli olmadığını, diğerlerinin de ona yardımcı olması gerektiğini belirten Çiçek, ''Bunu bir savaşa benzetirsek, sadece piyadenin süngü takması yetmiyor, 
</TEXT>
</DOC>
