<DOC>
<DOCNO> 270724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo23.html </URL>
<DATE> 2004/09/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Fenerbahçe, Trabzon'da... 
</HEADLINE>
<TEXT>

     Birinci Süper Futbol Ligi'nde yarın Akçaabat Sebatspor ile karşılaşacak olan Fenerbahçe, Trabzon'a geldi. 
     Sarı-lacivertli kafileyi Trabzon Havaalanı'nda, Akçaabat Sebatspor Kulübü Başkanı Veli Sezgin ve bazı yöneticiler çiçeklerle karşıladı. 
     Fenerbahçe Kulübü İkinci Başkanı Nihat Özdemir, yaptığı açıklamada, ligde her maçın önemli olduğunu, deplasmanda Akçaabat Sebatspor ile yapacakları maçın ise kendileri için ayrı bir önem taşıdığını belirterek, ''Ligde kolay maç yok. Akçaabat Sebatspor maçı da bunlardan bir tanesi. Kardeşçe, dostça bir mücadele olacak. Hak eden kazanacak'' dedi. 
     Özdemir, Akçaabat Sebatspor Başkanı Sezgin'in hafta içinde Fenerbahçe Başkanı Aziz Yıldırım ile telefon görüşmesi yaptığını hatırlatarak, ''Sezgin, havaalanında bizi karşılayacağını söylemişti. Sağ olsun gelip karşıladı. Haftanın başından beri, sayın başkandan çok iyi izlenimler alıyoruz. Maçın sonunda da buradan hep beraberce ayrılacağız'' diye konuştu. 
     Güvenlik açısından hiçbir endişelerinin olmadığını ifade eden Özdemir, ne emniyetten ne de valilikten ek bir güvenlik talebinde bulunmadıklarını, maçı normal bir lig maçı gibi oynayacaklarını söyledi. 
     Akçaabat Sebatspor Kulübü Başkanı Veli Sezgin de karşılaşmanın dostane bir hava içinde geçeceğine inandığını, hak edenin kazanacağını vurguladı. Sarı-lacivertliler daha sonra havaalanından otobüslerle Maçka İlçesi'nde konaklayacakları otele gitti. 
     Fenerbahçe, akşam saatlerinde son idmanını yapıp maç saatini beklemeye başlayacak. 
     Maç, Akçaabat Fatih Stadı'nda yarın saat 16.00'da başlayacak. 
     
</TEXT>
</DOC>
