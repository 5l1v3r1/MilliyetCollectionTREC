<DOC>
<DOCNO> 277174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy02.html </URL>
<DATE> 2004/10/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TBMM'yi yoğun gündem bekliyor... 
</HEADLINE>
<TEXT>

     TBMM'de Başkanlık seçimlerinin ardından komisyon seçimleri için çalışmalar başlayacak. Anayasa gereği 2005 Mali Yılı Bütçe Yasa Tasarılarının 15 Ekim'de TBMM'ye sunulması gerektiği için Plan ve Bütçe Komisyonu seçimlerinin bu tarihe kadar tamamlanması gerekecek. 
     TBMM'yi yeni yasama yılında yine yoğun bir gündem bekliyor. TBMM Başkanlığına, Bülent Arınç'ın yeniden seçilmesine kesin gözüyle bakılırken, 6 Ekim'de yapılacak birinci ve ikinci tur seçimlerde Arınç'ın 367 çoğunluğu sağlaması zor görünüyor. AKP'den 12 milletvekilinin yurtdışında olduğu belirtilirken, bazı AKP'lilerin de Arınç'ı istemedikleri konuşuluyor. Arınç'ın 7 Ekim'de yapılacak olan ve salt çoğunluğun aranacağı üçüncü tur seçimlerde Başkanlığa seçileceği ifade ediliyor. 
     TBMM'de Başkanlık Divanı seçiminin yanı sıra ihtisas komisyonlarının seçimi de yapılacak. Geçen yasama yılında çalışma süresi uzatılan ve iki üç kez de olağanüstü toplantıya çağrılan TBMM'nin yeni yasama yılında da yoğun bir çalışma temposu olacak. 

     
</TEXT>
</DOC>
