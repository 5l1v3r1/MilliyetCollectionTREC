<DOC>
<DOCNO> 251129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur27.html </URL>
<DATE> 2004/06/26/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
İzmir Adliye Saray'ı açıldı... 
</HEADLINE>
<TEXT>

     Adalet Bakanı Cemil Çiçek, Türkiye'nin ''peyderpey sorunlarını çözen bir ülke'' haline geldiğini söyledi. 
     İzmir Adliye Sarayı törenle açıldı. Törene katılan TBMM Başkanı Bülent Arınç, bu sabah Manisa'da Kuvayı Milliye ve Cumhuriyet Anıtı'nın açılışını yaptığını, burada da Atatürk Anıtı'nın da içinde bulunduğu İzmir Adliye Sarayı'nı hizmete açmanın nasip olduğunu söyledi. 
     Arınç, ''Böyle güzel bir adliye sarayı inşallah Manisa'nın başına olsun. Aydın, Denizli gibi illerimizde de böyle güzel eserler hayırlı olur. Emeği geçenlere teşekkür ederim'' dedi. 
     Adalet Bakanı Cemil Çiçek ise konuşmasına ''bayramlık hediye almış bir çocuk gibi sevinçli olduğunu'' belirterek başladı. 
     Bakan Çiçek, açılışı, yaş durumu nedeniyle emekliye ayrılacak İzmir Cumhuriyet Başsavcısı İlhan Mesutoğlu'nun ayrılışına yakın bir güne denk getirdiklerini kaydetti. 
     Çiçek, ''Burası 14 bakan eskitmiş bir bina. Bundan sonra 4 senede bitirilecek işleri 20 yılda bitirirsek, devletin bütün imkanları fiyat artışlarına giderse o takdirde daha pek çok sorunları dile getirmeye devam ederiz. Çözüm için kaynak bulmakta zorlanırız'' dedi. 
     Türkiye'nin çok derinden bir zihniyet devrimi yaşadığını ifade eden Çiçek, ''pek çok konuda Avrupa ülkelerinden çok geri olunmadığını, Türkiye'nin kendisine haksızlık ettiği kanaatine sahip olduğunu'' bildirdi. 
     Türkiye Cumhuriyeti Devleti'nin 80 yılda çok önemli projeleri gerçekleştirdiğini ve modernleşme projesini sürdürdüğünü kaydeden Çiçek, şöyle devam etti 
     ''Bize düşen yargının öncelikli sorunlarına çözüm aramaktır. Geriye dönük suçlu aramak işimizi zorlaştırır. Yargı, Türkiye'nin bağımsızlığı, geleceği ve devletin güvenliğiyle doğrudan alakalı bir konudur. Bunun önemi anlaşılmıştır. Geçmişte buna önem verilmeyişinin bedelini bu toplum ödedi, ödemeye de devam ediyor. Türkiye yargının sorunlarını aşacaktır. Bu adliye binası projesi 75 milyon dolarlık bir projedir. Türkiye Cumhuriyeti İzmir için 75 milyon dolarlık bir adliye projesini gerçekleştirecek güce erişmiştir. İddia ediyorum ki bundan sonra açacağımız her adliye binası bundan güzel olacaktır. Türkiye peyderpey sorunlarını çözen bir ülke haline geliyor. '' Türkiye'de şu anda 57 projeyi yürüttüklerini belirten Çiçek, İstanbul'da 4 büyük adliye binasına ihtiyaç olduğunu söyledi. 
     Çiçek, ''Türkiye'de adalet kurumu ayrı yürütme kurumu ayrı yargı kurumu ayrı olacak. Ama birbirleriyle işbirliği içinde, Türkiye'yi daha çağdaş hale getirmenin çabası içinde olacaktır'' diye konuştu. 
     Türkiye'nin e-devlet projesini gerçekleştirmeye çalıştığını belirten Bakan Çiçek, ''Ulusal Yargı Ağı Projesi'ne UYAP şu ana kadar ödediğimiz para 89 milyon dolardır. Bu sene sonunda e-adalet projesi ile tanışacağız. 17 bin bilgisayar dağıttık. 8 bin 500'e yakın dizüstü bilgisayar dağıttık. Bilgisayar almamış bir tek hakim ve savcı kalmadı'' dedi. 
     Bayındırlık ve İskan Bakanı Zeki Ergezen, ''Manisa-İzmir, Kuzey Çevre Yolu'nu, Konak üst geçidini, ve Alsancak viyadüğünü, Kordon'u zedelemeden bitireceğiz'' dedi. 
     Ergezen, İzmir Adliye Sarayı'nın açılış töreninde, binanın Türkiye'nin en prestijli projesi olduğunu ifade etti. 
     Bakanlığı'nın İzmir'deki çalışmaları hakkında bilgi veren Ergezen, ''Manisa-İzmir duble yolunu, Kuzey Çevre Yolu'nu, Seferihisar yolunu, Konak üst geçidini ve Alsancak viyadüğünü, Kordon'u zedelemeden bitireceğiz. Yol konusunda Ege'nin en büyük payı alması gayet tabiidir. İzmir'in bu sorunlarını çözümlemede azimli ve kararlıyım'' dedi. 
     Törende konuşan Hakimler ve Savcılar Yüksek Kurulu Başkan Vekili Fehmi Ulusoy, kurulun hakim teminatının güvencesi olduğunu belirterek, şöyle konuştu 
     ''Ancak, güvencenin sağlanması için kanımca öncelikle idari yargı ile adli yargının kesinlikle ayrılması, bakan ve müsteşarın kuruldan çıkarılması, kurulun bütçesi, sekreteryası olması, personel teftiş kurulunun mutlaka kurula bağlanması, kurul kararlarına karşı yargı yolunun açılması kurul çalışmalarına yasal düzenleme ve ilke kararları ile şeffaflığın sağlanması gerekir.'' Ulusoy, yargının etkinliğini olumsuz yönde etkileyen sorunların başında, yasaların yetersizliği, sık sık çıkarılan af yasaları, infaz yasası, iş yoğunluğu, mekan sorunları, personel yetersizliği, meslek öncesi ve meslek içi eğitimdeki eksikliklerin geldiğini ifade etti. 
     İzmir Valisi Yusuf Ziya Göksu da, İzmir'in makus talihini yenmeye başladığını, yargı hizmetinin yıllarca SSK iş hanındaki kötü koşullarda yürütüldüğünü söyledi. Göksu, ''Artık hakim ve savcılarımız Ortadoğu'nun en büyük en çağdaş adliye sarayının muhteşem odalarında yargı hizmetini yerine getirecekler'' dedi. 
     İzmir Cumhuriyet Başsavcısı İlhan Mesutoğlu ''Karanlık, rutubetli mekanlar, duruşma yapılan hakim ve savcıların çalışma odaları, arşivlerinde farelerin cirit attığı çağdışı adliyeler tarihe karışmıştır. Bu adliye sarayı Türkiye'nin en büyük en çağdaş adliye sarayıdır'' dedi. 
     Törende plaketlerin verilmesinin ardından adliye sarayı girişinde yer alan Atatürk Anıtı'nın açılışı yapıldı. 
     TBMM Başkanı Bülent Arınç, Bakanlar Çiçek ve Ergezen, Anayasa Mahkemesi Başkanı Mustafa Bumin, eski bakanlar, milletvekilleri ve davetliler adliye sarayını gezdi. 
     2004 yılı rakamları ile 75 milyon dolara mal olan İzmir Adliye Sarayı, 120 bin metrekare kullanım alanına sahip 9 bloktan oluşuyor. 
     
     PARTİLİLERLE TOPLANTI 

     Öte yandan açılıştan önce Adalet Bakanı Çiçek, partisinin Bergama'da düzenlediği Ar-Ge toplantısına katıldı. Çiçek burada yaptığı konuşmada, Avrupa Birliği'nin Türkiye'ye aralık ayında müzakere tarihi vereceğini söyledi. 40 yıldır yapılamayanları 18-20 ayda tamamladıklarını belirten Çelik, ''AB üyesi ülke temsilcileri bu kadar kısa sürede yapabileceklerimizi bilseydi aralık tarihini vermezlerdi'' dedi. 
     
</TEXT>
</DOC>
