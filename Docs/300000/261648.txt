<DOC>
<DOCNO> 261648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/guncel/axgun01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik'ten AB'ye özgürlük şik yeti 
</HEADLINE>
<TEXT>


Türkiye'de din özgürlüğünün yüzeysel olduğunu iddia eden Fener Rum Patriği Bartholomeos, Avrupa Birliği'nden Ruhban Okulu'nun açılması için baskı yapmasını istedi 

DIŞ HABERLER SERVİSİ 

Türkiye'de daha önce dini özgürlüklerin tam olduğunu dile getiren Fener Rum Patriği Bartholomeos, bu kez Türkiye'nin din özgürlüğü konusunda h l tam bir güvence veremediğini söyledi. Bartholomeos, Heybeliada Ruhban Okulu'nun yakında açılacağı konusunda iyimser olduğunu da belirtti. 
Reuters haber ajansının sorularını yazılı yanıtlayan Bartholomeos, "Tüm dini hizmetlerin yerine getirilmesi konusunda özgürlüğümüz var, ancak bize ait kiliseleri, vakıfları, manastırları, mezarlıkları ve okulları idare hakkımız yok" dedi. Bartholomeos, "Sonuç olarak bunların birçoğunun devlet yönetimine girdiğini ve finansal açıdan istismar edildiğini" öne sürdü. 
Bartholomeos, Türkiye'de din özgürlüğü kavramının oldukça kısıtlı ve yüzeysel olduğunu ileri sürerek, AB baskısının, 1971'de kapatılan Heybeliada Ruhban Okulu'nun tekrar açılmasını sağlayacağına inandığını ifade etti. 
"Hükümetimiz, okulun kapatılmasını haklı göstermek için geçmişte kullanılan gerekçelerin doğru olmadığını ve Avrupa'nın din özgürlüğü perspektifine uymadığını anladı" diyen Bartholomeos, Türkiye'nin, kişi ve din özgürlüğü ihlallerinin sona ermesi halinde AB üyelik sürecinin hızlanacağını kavradığını belirtti. 

'Maddi bağımsızlığımız yok' 
1974'teki bir mahkeme kararıyla Türkiye'deki gayrimüslimlerin 1930'dan sonra edindikleri malvarlıklarının ellerinden alındığını kaydeden Patrik, bu durumun gelir kaynaklarının yok olmasına yol açtığını söyledi. Bartholomeos, "Maddi ve idari bağımsızlığımız ve kendi kendimizi yönetebilme hakkımız yok. Bu unsurlar, Avrupa ülkeleri ve Avrupa adaletinde dini özgürlüklerin göstergesi" dedi.. 
Türkiye'nin AB üyeliğini desteklediğini belirten Bartholomeos, "Avrupa perspektifi ve Müslümanlar ile Avrupalıların birleşmesinin, her iki tarafı da barış içinde bir arada yaşama ve işbirliğinin mümkün ve faydalı olduğu konusunda ikna etmesini umuyoruz" diye konuştu. 

Ağız değiştirdi 

Fener Rum Patriği Bartholomeos daha önce, dünyaya sevgi ve barış mesajları gönderdiklerini, bunun "AB yolunda kararlılık ve cesaretle ilerleyen Türkiye'ye layık bir tablo" olduğunu söylemişti. "Türkiye'de dini vecibelerimizi, görevlerimizi büyük bir hürriyet içinde yerine getirebiliyoruz" diyen Bartholomeos şu ifadeleri kullanmıştı "Ankara'da Atatürk'ün anıtı insanın büyüklüğünü, gücünü ve cesaretini yükseltiyor. Minarelerse dinin yüceliğini haykırıyor." 


</TEXT>
</DOC>
