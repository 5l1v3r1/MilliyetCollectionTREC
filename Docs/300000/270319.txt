<DOC>
<DOCNO> 270319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/yilmaz.html </URL>
<DATE> 2004/09/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"Ortadoğu'nun Paris'i" nargile sefasında... 
</HEADLINE>
<TEXT>

Osetya'daki katliamı, Beyrut'ta lanetledik... Lübnan'da Antalya'nın Kaleiçi'ni andıran turistik bir bölgede Arap müziği ve dansözü ile eğlence sürüyor, garson herkesin görebileceği yere bardağın içinde kırmızı bir mum yakıp, bırakıyor. 
1943'de Fransız hegemonyasına son verip, bağımsızlığını alan Lübnan'da mezhep ve din çatışmalarını kalkan yapan siyaset tükenmedi. 1975 - 1990 yılları arasında süren iç savaşın bugüne bıraktığı izler yıkık dökük evler, yollar, otomobiller ile sınırlı değil. 17 mezhep ve dinin yaşadığı Lübnan nüfusunun yüzde 40'ı Hristiyan, kalanı Müslüman. Kişi başına gelir 4500 dolar seviyelerinde. Kalkınmaya, demokrasiye, özgürlüğe, tam bağımsızlığa ihtiyacı var. 
Beyrut'ta seçim sandıkları yeni toplandı. Cumhurbaşkanı Emil Lahut, ABD'nin muhalefetine rağmen, Suriye'nin desteği ile Anayasa değişikliğine giderek 6 yıllık göreve süresine, 3 yıl eklemeyi başardı .. 
Lahut seçim kampanyasında kendisini destekleyen, Suriye Devlet Başkanı Beşar Esad'ın posterlerini kullanmış. 1995 yılında Lübnan Cumhurbaşkanı Hrawi de görev süresini uzatmak için Anayasa değişikliğine giderken, dönemin Suriye Devlet Başkanı Hafız Esad'ın desteğini almıştı. 
Türkiye'nin Lübnan Büyükelçisi Cemalettin Kart,Türkel Fuarcılık'ın 7 - 10 Eylül tarihleri arasında düzenlediği "Beyrut Moda Fuarı" açılışında yaptığımız görüşmede, seçim sonuçlarını protesto eden 4 bakanın istifa ettiğini anlatıyor. İstifa edenlerden 3'ü İlerici Sosyalist Parti lideri Dürzi Müslümanlar'ın bir kolu Velid Cambolat'ın bakanları, biri de eski Cumhurbaşkanı'nın damadı. Lübnan'da, askeri güç olarak İsrail'e karşı direnen Hizbullah'ın da Meclis'te 6 milletvekili bulunuyor. 
Kart Lübnan'da yönetimin eşitlik ilkesinden hareket ettiğini söylüyor. Cumhurbaşkanı Maruni'lerden Hristiyan mezhebi , Meclis Başkanı Şii'lerden, Başbakan ise Suni'lerden seçiliyor. 
1932'den beri Lübnan'da nüfus sayımı yapılmıyor. Tahmini nüfus 3.5 milyon. Lübnan'ın yumuşak karnı ise 12 Filistin kampında yaşan 350 bin kadar mülteci... Dünyanın çeşitli ülkelerinde ise 15 milyon Lübnanlı'nın yaşadığı varsayılıyor. 
Kamplara Lübnan askeri giremiyor, Suriye giriyor. 
Beyrut'ta Filistinlilerin'in yaşadığı Sabra Şatilla kampının önünden geçiyoruz iç savaştan kalan bombalanmış binalar onarılmayı, Filistinliler memleketlerine dönmeyi bekliyor. 
Lübnan borç batağında. Ülkenin iç ve dış borçlarının toplamı 40 milyar dolara ulaşmış durumda. Bankacılık krizine sürüklenen Lübnan'da hükümete destek olmak için, çok güçlü olan finans sektörü devlete 6 milyar dolar sıfır faizli kredi açmış. 
İç savaş yılları da dahil olmak üzere Lübnan'da toplanan "gizli hesap" kaçmamış. Büyükelçi Kart, bankalardaki döviz rezervinin 85 milyar dolar olduğunu söylüyor. Merkez Bankası'nın altın ve döviz dezervi ise 11 milyar doları buluyor. 
Lübnan kara para ile mücadele eden ülkeler listesine 2003 yılında alınmış. Son bir yılda sürdürülen "mücadele" kapsamında 300 milyon dolar üzerinde sürdürülen gizlilik kaldırılmış. 
Lübnan'da toplanan milyar dolarlar kimin sorusu sorulmuyor. Çünkü bu merak çok kritik bir denklemi açıklıyor. Terör örgütlerinin yuvalandığı Bekaa Vadisi'nde dönen uyuturucu ticaretinden elde edilen paralar da bu finansal havuzda yüzüyor. 
Yılda 8 ülkeye 16 fuar düzenleyen uluslararası fuarcılık şirketi Türkel, bu ülkeye üçüncü moda fuarını düzenliyor. Şirketin ortağı Işıl Yazgan, 300 milyon dolara ulaşan Türk - Lübnan dış ticaretinin gelişeceğini söylüyor. Lübnan ile Türkiye AKP hükümeti döneminde sıcak ilişkiler kuruyor. İki ülkenin dışişleri bakanları ziyaretlerde bulundular, Lübnan Başbakanı Hariri Türkiye'ye geldi. Geçtiğimiz aylarda Lübnan'da Türk Haftası düzenlendi. Gaziantep'ten 60 kadar işadamı bu hafta Beyrut'a gidiyor. 
Beyrut sokakları, restoranları gece-gündüz, türbanlı-türbansız cıvıl cıvıl. Ortadoğu'nun Paris'i olarak anılan günler için Lübnan'da geri sayım başladı. 



</TEXT>
</DOC>
