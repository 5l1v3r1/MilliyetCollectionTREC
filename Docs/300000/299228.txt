<DOC>
<DOCNO> 299228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo42.html </URL>
<DATE> 2004/12/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Malatyaspor Sakaryaspor maçında talihsiz goller yedik... 
</HEADLINE>
<TEXT>

     Malatyaspor Kulübü Basın Sözcüsü Suat Kozluklu, Sakaryaspor maçında talihsiz goller yediklerini söyledi. 
     Kozluklu, deplasmanda oynadıkları Sakaryaspor maçında aldıkları 4- 1'lik yenilginin üzüntüsünü yaşadıklarını, bu farklı yenilgiyi hiç beklemediklerini bildirdi. 
     Maçta son derece basit goller yediklerini belirten Kozluklu, şöyle dedi 
     ''Ligin ilk devresini mağlubiyetle kapattık. Taraftarlarımızı üzdük. Maçta talihsiz goller yedik. Bunun bilincindeyiz. Her anlamda herkes gerekli dersleri almıştır. Yönetim olarak teknik ekimizin vereceği rapor doğrultusunda gerekli transferleri yapacağız. 
     Malatyaspor bu sene yepyeni bir oluşum içindeydi. Bunun da sıkıntılarını yaşadık. Ancak ikinci yarıda çok farklı bir Malatyaspor'u taraftarlarımıza izlettireceğiz.'' Bu arada Malatyaspor, çarşamba günü Türkiye Kupası'nda Gaziantep Büyükşehir Belediyespor ile yapacağı maçın hazırlıklarına başladı. 
     
</TEXT>
</DOC>
