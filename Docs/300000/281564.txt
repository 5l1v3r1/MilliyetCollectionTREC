<DOC>
<DOCNO> 281564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy22.html </URL>
<DATE> 2004/10/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hükümet ile sendikaların toplantısı sona erdi... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, Bakanlar Kurulu'nun memur maaşlarına 2005 yılında yapılacak zammı açıklamasının ''hukuk yanlışı'' olduğunu, siyasi iradenin bu yanlışın sonuçlarına katlanmak zorunda bulunduğunu söyledi. 
     Hükümet ile yetkili memur sendika ve konfederasyonlarının Başbakanlık Merkez Bina'da gerçekleştirdikleri toplantı sona erdi. 
     Türkiye Kamu-Sen Genel Başkanı Akyıldız, toplantının ardından yaptığı açıklamada, ''toplantı ile ilgili usul hatası yapıldığı'' belirterek, ''Bunu Sayın Bakan, ifadeleriyle kabul ettiğini beyan etmiştir'' diye konuştu. 
     ''Bir hukuk yanlışı'' olduğunu kaydeden Akyıldız, siyasi iradenin bu yanlışın sonuçlarına katlanmak zorunda bulunduğunu ifade etti. 
     Akyıldız, Devlet Bakanı ve Başbakan Yardımcısı Mehmet Ali Şahin'in, daha önce memurların sosyal ve özlük haklarına ilişkin kurulan 6 kişilik komisyonun, toplu görüşme sürecinde mutabakata varılan yaklaşık 50 maddeyle ilgili konuları takip etmek ve gerekli düzenlemelerin yapılmasını sağlamak üzere sunduğu teklifi kabul ettiklerini söyledi. 
     Siyasi iradeden özellikle memurların özlük ve demokratik hakları ile çalışma şartlarına ilişkin konularda yasal düzenlemelerin yapılaması için bir gayreti öne çıkarmasını beklediklerini dile getiren Akyıldız, ancak kamu çalışanlarının haklarının zarar göreceği herhangi bir düzenlemeyi kabul etmeyeceklerini belirtti. 
     Bircan Akyıldız, Kamu Personel Rejimi, Kamu Yönetiminin Temel İlkeleri ve yerel yönetimlere ilişkin yasal düzenlemeleri bu çerçevede değerlendirdiklerini ifade etti. 
     Toplu görüşme sürecinde kamu çalışanlarının haklarının geliştirilmesi için büyük bir iyi niyet ve samimiyet gösterdiklerine dikkati çeken Akyıldız, gelecek yıl 2 milyon 200 bin memur için ''toplusözleşme masasına'' oturmak istediklerini ve bu çerçevede memurlara grev, toplusözleşme, siyasete ve yönetime katılma haklarını içeren düzenlemelerin yapılmasını istediklerini kaydetti. 
     Siyasetin samimiyetine güvenemediklerini ifade eden Akyıldız, ''Bu güvensizliği ortadan kaldıracak olan siyasetin kendisidir. Bunu da ancak kamu çalışanlarının lehine yapılacak olan çalışmalarla ortaya koyabilir'' diye konuştu. 
     Akyıldız, kamu çalışanlarının geleceğini endişe verici olarak gördüklerini söyleyerek, öncelikle hukuk zemininde mücadele edeceklerini, arkasından alanlara ineceklerini ifade etti. 
     
     ''HÜKÜMET SINIFTA KALDI'' 
     KESK Genel Başkanı Sami Evren de toplantıda Devlet Bakanı ve Başbakan Yardımcısı Şahin'e, ''Toplu görüşmeler olmasaydı yapılacak olan zam oranları değişecek miydi'' diye sorduğunu bildirdi. Evren, Şahin'in ''Zam 1-2 puan eksik olabilirdi, sendikalar bu konuda çok ısrarcı oldular'' diye konuştuğunu ifade etti. 
     Toplu görüşmeler başlamadan önce memurlara verilmesi planlanan yüzde 8'lik zam oranının açıklandığını dile getiren Evren, o günden bugüne kadar görüşmelerin aşağı yukarı aynı oran üzerinden devam ettiğini söyledi. Evren, ''Hükümetin siyasi iradesizliğinin ortada olduğunu'' savunarak, ''IMF geldi bütçe rakamlarını saptadı ve görüşme sürecine noktayı koydu'' diye konuştu. 
     Hükümetin 4688 sayılı Kamu Görevlileri Sendikaları Yasası'nı da arkasına alarak kamu çalışanlarının mali durumlarını iyileştirmeme ısrarında ''şimdilik'' başarılı gözüktüğünü söyleyen Evren, ''Ancak siyaset uzun vadelidir AK Parti 2 milyon kamu çalışanın gözüne baka baka sınıfta kalmıştır'' dedi. 
     Evren, hükümetin, Uzlaştırma Kurulu kararlarını uygulamaması nedeniyle yarın Danıştay'da dava açacaklarını bildirerek, ayrıca Türkiye'nin dört bir yanında dev gösteriler yapmaya hazırlandıklarını belirtti. 
     
     ''ÜYELERİMİZE ÇOK SÖZÜMÜZ VAR'' 
     Memur-Sen Genel Başkanı Ahmet Aksu da toplu görüşmelerde sendikaların başarılı olduğunu düşündüklerini belirterek, sendikaların, özellikle memurların özlük ve sosyal haklarıyla ilgili olarak üyelerine söyleyecekleri çok şeyleri bulunduğunu kaydetti. 
     Aksu, bununla birlikte zammın bölüşümü konusunda yıllardan beri gelen bir geleneği maalesef bozamadıklarını dile getirdi. 
     Topu görüşme sürecinde Kamu İşveren Kurulu ile memurların özlük haklarına ilişkin mutabakata varılan maddelerle ilgili olarak oluşturulan komisyonun 15 günde bir toplanacağını bildiren Aksu, ayrıca Konut Edindirme Yardımı hesaplarının tasfiyesi konusunda da 3 konfederasyonun ortak hareket edeceğini belirtti. Aksu, bu çerçevede Hazine Müsteşarlığı yetkilileriyle görüşeceklerini söyledi. 
     
</TEXT>
</DOC>
