<DOC>
<DOCNO> 271818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur53.html </URL>
<DATE> 2004/09/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Arasan tekstilin ortağı Ali Arasan'a otomobilinde infaz .. 
</HEADLINE>
<TEXT>

     Bursa'da bir tekstil firmasının ortağı, otomobilinde, ensesinden 3 kurşunla vurulmuş olarak bulundu. 
     AA muhabirinin aldığı bilgiye göre, merkez Osmangazi İlçesi'ne bağlı Altınova Mahallesi'nde faaliyet gösteren Arasan Tekstil A.Ş'nin ortaklarından Ali Arasan 36 , kahvaltı yapmak için Mudanya'da yaşayan annesinin evine gitti. 
     Kahvaltıdan sonra Mudanya'dan ayrılan Arasan'ın uzun süre geçmesine rağmen fabrikaya gitmemesi ve cep telefonundan aranınca cevap vermemesi üzerine şüphelenen ağabeyi ve iş ortağı Adnan Arasan, ''yolda trafik kazası olup olmadığını kontrol etmesi için'' Ayhan Parıltı adlı görevliyi Mudanya'ya gönderdi. 
     Ali Arasan'ın 16 BHE 82 plakalı otomobilini Bursa-Mudanya karayolunun Tepederbent-Çaylak mevkiindeki Yaren Et Lokantası yakınında, Mudanya'ya gidiş yönünde park halinde gören Parıltı, otomobile yaklaştığında patronunun yüzüstü yattığını görünce, durumu jandarmaya bildirdi. 
     Mudanya İlçe Jandarma Komutanlığı ekipleri, olay yerinde yaptıkları incelemede, Arasan'ın kimliği belirsiz kişi veya kişilerce, ensesine 3 el ateş edilerek öldürüldüğünü, otomobilin arka koltuğunda oturan Arasan'ın, ateş edilirken ön sağ koltuğa doğru kaçmaya çalıştığını belirledi. 
     Haberi duyarak olay yerine gelen Adnan Arasan, kardeşinin kimseyle sorunu olmadığını, şirket olarak da alacak-verecek meseleleri bulunmadığını belirtti. 
     Arkadaşları da Ali Arasan'ın, tanımadığı kişileri otomobiline kesinlikle almayacağını savunarak, ''Bu cinayeti işleyenleri tanıyordur'' görüşünü savundu. 
     Arasan'ın cesedi, otopsi için Bursa Adli Tıp Kurumu morguna kaldırıldı. 
     Cinayetle ilgili soruşturma başlatıldığı bildirildi. 
     
</TEXT>
</DOC>
