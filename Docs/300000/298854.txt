<DOC>
<DOCNO> 298854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yazar/altan.html </URL>
<DATE> 2004/12/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Uzun lafın kısası, kısa lafın uzunu... 
</HEADLINE>
<TEXT>


NİHAYET AB üyeliği doğrultusunda, müzakerelerin başlaması için bir tarih alınabildi 3 Ekim 2005... 
Doğrusu Başbakan Tayyip Bey'le arkadaşları, az uğraş vermediler en sonunda bir "tarih" alınabilmesi için... 
Türkiye de, Avrupa Birliği üyesi olduğunda hangi süreçlerden geçerek böyle bir senteze ulaştığının özet bir tablosunu vermeye çalışalım şimdiden 
Biz-Onlar... 
Onlar-Biz... 
Biz-Siz... 
Siz-Biz... 
Ben-Sen... 
Sen-Ben... 
Ve nihayet 
Biz, hepimiz... 

Sık sık "Hıristiyan kulübü" olarak da, etiketlendirilmeye kalkılan Avrupa Birliği'ndeki "mizah özgürlüğü"ne örnek, birkaç fıkra 
Hz. İsa, kocaman bir ırmağı yürüyerek geçiyor. Kendisini izleyenler, hayranlıkla bağırıyorlar 
- Mucize... Mucize... Muhteşem bir mucize... 
Küçük bir çocuk 
- Aptallara bak, diyor, neresi mucize bunun Görmüyor musunuz, adam yüzmesini bile bilmiyor... 

Kalabalık bir yığın insan, zincirlerinden boşanmış deliler gibi, adı orospuya çıkmış bir kadını taşlıyor yani "recm" ediyor. 
Eşeğiyle oradan geçmekte olan Hz. İsa, eşeğinden iniyor, kollarını açarak kalabalığa doğru yürüyor 
- Bırakın bu iğrenç rezilliği, diyor aranızda hiç günah işlememiş kim varsa, o atsın ilk taşı... 
Kalabalığın başı önüne düşüyor zavallı kadının üstüne yağan taş yağmuru sakinleşip duruyor. 
Yüzü, gözyaşlarıyla kana bulanmış kadın, çöktüğü yerden yavaşça doğrulmaya çalışırken tam o sırada iri bir taş gelip çarpıyor çenesine... 
Hz. İsa 
- İşte, diye bağırıyor, kahrolası bir alçaklık daha... Kim kendini hiç günah işlememiş sanıyor da, atmaya cesaret ediyor bu taşı ve sürdürmeye çalışıyor bu mundar cinayeti 
Başını çevirip, etrafına bakınıyor son taşı atanı görmek için. Derken öfkeyle yerden başka taşlar toplamaya uğraşan kızgın bir kadını görüyor 
- Buraya bak hey, buraya bak anne, diyor tamam benim annemsin, Meryem Ana'sın ama, hiç günah işlememiş olduğunu da, abartma en azından ben biliyorum, beni kimden doğurduğunu... 

Başbakan Tayyip Bey'le arkadaşları Brüksel'de AB sözcüleriyle, neredeyse kafa kafaya çarpışmak üzere olan iki trene benzer, sert tartışma ve hatta çatışmalardan sonra ulaştılar diledikleri hedefe... 
Vaktiyle demiryolları müfettişlerinden biri, bir demiryolu makasçısını sınavdan geçirircesine sorguluyormuş 
- Aynı hatta, zıt istik metlerden iki trenin gelmekte olduğunu görürsen ne yaparsın 
Makasçı 
- Bir tanesinin, yandaki yedek yola girmesi için, makası açarım hemen, diyormuş. 
- Tamam ama, ya makaslar çalışmazsa... 
- Trenlerin durması için kırmızı işaret lambalarını yakarım... 
- O da tamam ama, ya teller kontak yapar da, lambalar yanmazsa... 
- Makinistleri uyarmak için işaret fişekleri atarım o zaman da... 
- Ya son yağmurlarda işaret fişekleri ıslandığı için patlamazlarsa... 
Makasçı gülmüş 
- O zaman harika olur, demiş hemen arkadaşları toplar, trenlerin nasıl çarpıştığını seyrederek eğleniriz birlikte böyle bir çarpışma görmeyi, kaç zamandır özlemekteyiz zaten... 
Söz aramızda, buralarda da kim bilir kimler özlüyordu Brüksel'de, Başbakan Tayyip Bey'i de zora sokacak, çarpışan trenlerin kazasına benzer öyle bir kaza olmasını... 

AB adaylığı konusunda bir yığın da fıkra anlatılıyormuş Brüksel kulislerinde. İşte onlardan biri 
Tabiat Bilgisi sınavında öğretmen, doldurulmuş küçük kuşlar getirmiş bir sepette ve önce kuşlardan birini iki avucu içinde saklayıp, sade kuyruğunu göstererek öğrencilerden birine sormuş 
- Bu kuşun adı ne 
Çocuk 
- Güvercin, demiş. 
- Bilemedin, kanarya... 
Getirdiği sepetten, doldurulmuş bir başka kuş çıkarmış öğretmen onu da avuçlarında saklayarak, sadece kuyruğunu göstermiş 
- Peki, bu kuşun adını söyle. 
Çocuk 
- Sığırcık, demiş. 
- Hayır, bilemedin, serçe... 
Ve öğretmen bir kuşun kuyruğunu daha göstermiş 
- Söyle, bu kuşun adı ne 
- Saka... 
- Bilemedin, kuyruk sallayan... 
Arkasından da öğrenciye 
- Söyle adını, demiş, sana sıfır vereceğim... 
Sinirleri bozulan öğrenci, pantolonunun önünü açıp organını çıkarmış dışarı 
- Bu da benim kuyruğum, demiş siz bulun adımı... 
Bilemiyoruz, adaylardan kimlere yakıştırılıyor bu fıkralar Brüksel'de... 

Huzuri'den iki dörtlükle bitirelim yazıyı 

Ne terazi çeker, ne kantar tartar 
Dünyayı zaptetti, artar da artar, 
Ağzı buruşturur, boğazı yırtar 
Yutulmayan helva, "bugün git, yarın..." 

Beyaza baksa eder simsiyah, 
Ağıza alması en büyük günah 
Cümleyi şerrinden hıfzede Allah, 
Tükenmez boş hülya, "bugün git, yarın..." 



</TEXT>
</DOC>
