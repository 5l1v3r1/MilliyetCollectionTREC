<DOC>
<DOCNO> 296539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko11.html </URL>
<DATE> 2004/12/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ILO Dünyadaki çalışanların yarısı günde 2 dolardan az paraya çalışıyor 
</HEADLINE>
<TEXT>

     Uluslararası Çalışma Örgütü ILO , dünyadaki çalışanların yarısının yaklaşık 1 milyar 400 milyon kişi , günde 2 dolardan az, 550 milyonunun ise 1 dolarlık yoksulluk sınırının altında kazandığını bildirdi. 
     ILO'nun yayımladığı raporda, 2003'te dünyada 185.9 milyon işsiz bulunduğu, ancak bunun ''buzdağının yalnızca su üstünde kalan bölümünü oluşturduğu'' ifade edilerek, ''Çünkü, bu sayının 7 kat fazlası, bir iş sahibi olmasına karşın, gene yoksulluk içinde yaşamaktadır'' denildi. 
     Raporda, geçen yıl tüm dünyada yaklaşık 2 milyar 800 milyon kişinin istihdam kapsamında yer aldığı ve bu sayının, bugüne dek kaydedilen en yüksek rakam olduğu belirtilerek, şunlar kaydedildi 
     ''Ne var ki, bu çalışanların neredeyse 1 milyar 400 milyonu, günde 2 dolardan az kazanmaktadır ve bu da bugüne dek kaydedilen en yüksek rakamdır. Bu arada, çalışanlar arasında günde 1 dolarlık yoksulluk sınırı altında yaşayanların sayısı da 550 milyondur. 
     Bununla birlikte, iyi haberlerden de söz edilebilir. Bugün, günde 2 doların ve 1 dolarlık yoksulluk sınırı altına çalışan insanların toplam içindeki yüzdeleri, 1990'dakine göre daha düşüktür. Ayrıca, küresel büyüme hızına ilişkin tahminler de, çalışarak günde 1 dolarlık yoksulluk sınırı altında kazanan insan sayısının, 2015 yılında kimi yörelerde yarı yarıya azalabileceğine işaret etmektedir.'' Günde 1 dolardan az kazanan çalışanların oranının yarı yarıya azaltılabilmesi için gereken küresel yıllık büyüme hızının yüzde 4.7 olduğu belirtilen raporda, bu oranın, Çin, Güneydoğu Asya ve Güney Asya'daki hızlı büyümenin ağırlığını taşıdığı vurgulandı. Geçiş ekonomileri ile Ortadoğu ve Kuzey Afrika ülkelerinin de aynı büyüme hedefini yakalamaları gerektiği anlatılan raporda, Latin Amerika ve Karayip ülkelerinin hedefe ulaşamama olasılıklarının büyük olduğu, Sahra Güneyi Afrika ülkelerinin ise büsbütün gerilerde kaldığı ifade edildi. 
     Raporda, günde ancak 2 dolar kazanabilenlerin oranının yarı yarıya azaltılma şansının ise daha az olduğu kaydedilerek, bu konuda sadece Doğu Asya ülkelerinin umuda sahip olabileceği vurgulandı. 
     
     ILO GENEL DİREKTÖRÜ'NÜN DEĞERLENDİRMESİ 
     ILO Genel Direktörü Juan Somavia'nın rapora ilişkin değerlendirmesinde çalışan yoksulların sayısını azaltmada kilit öğenin, insana yakışır, üretken iş imkanlarının yaratılması ve adil küreselleşme stratejileri izlenmesi olduğunu belirtti. 
     Yoksulluğun kaynağında yalnızca çalışacak iş olmaması değil, aynı zamanda birçok işin verimsiz olmasının da yer aldığını ifade eden Somavia, ''Verimlilik artışı, ekonomik büyümenin motorudur. Çalışan erkekler ve kadınlar, kendilerini yoksulluğun dışına verimlilik artışıyla taşıyabileceklerdir'' değerlendirmesinde bulundu. 
     
</TEXT>
</DOC>
