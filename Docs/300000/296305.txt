<DOC>
<DOCNO> 296305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo28.html </URL>
<DATE> 2004/12/09/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Galatasaray, korsan ürünlere savaş açtı... 
</HEADLINE>
<TEXT>

     Galatasaray Kulübü, korsan ürünlere karşı mücadelesini sürdürürken, Fenerbahçe ile oynanacak derbi maçta korsana karşı büyük önlemler alınacak. 
     Kulübün resmi internet sitesinden yapılan açıklamada, geçen ay yapılan seri görüşmeler sonunda, derbi maçla başlayacak yeni ve etkin bir önlemler paketi hazırlandığı bildirildi. 
     İstanbul Valiliği, Şişli Belediyesi, İstanbul Defterdarlığı ve İstanbul Emniyet Müdürlüğü'yle yapılan işbirliğinin, bu alanda uzman bir avukatlık bürosunun danışmanlığında sürdürüleceği ifade edilen açıklamada, ''Bu hata sonu oynanacak maç öncesinde Şişli Belediyesi zabıta ekipleri yoğun bir şekilde kontrol görevlerini gerçekleştirirken, gezici Defterdarlık birimleri de stat çevresinde hazır bulunacak'' denildi. 
     Bu arada, yeni uygulamaların başlatılmasındaki duyarlılıkları nedeniyle İstanbul Valiliği, Şişli Belediyesi, İstanbul Defterdarlığı ve İstanbul Emniyet Müdürlüğü'ne teşekkür edilirken, taraftarlar da korsan ürünlere karşı mücadeleye gönüllü katkıda bulunmaya çağrıldı. 
     
</TEXT>
</DOC>
