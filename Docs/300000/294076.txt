<DOC>
<DOCNO> 294076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun17.html </URL>
<DATE> 2004/12/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AB, daimi temsilciler Türkiye konusunda katı tutum takındı 
</HEADLINE>
<TEXT>

     AB ülkelerinin Daimi Temsilcilerinin dün Brüksel'de yaptıkları toplantının yankıları sürüyor. 
     Büyükelçilerin, AB Zirvesi'nden tarih almayı uman Türkiye ve Hırvatistan konusunda "katı" bir tutum takındıkları belirtiliyor. 
     AB üyesi 25 ülkenin Brüksel'deki Daimi Temsilcilerinin dün yaptığı toplantıda 16-17 Aralık Zirvesi'nin sonuç bildirisi taslağını ele aldılar. Büyükelçilerin, AB liderlerinden müzakere tarihi almayı hedefleyen Türkiye ve Hırvatistan konusunda "katı" bir tutum takındığı bildirildi. 
     İki ülkenin zirveden tarih almayı beklediği, ancak geçen mayıs ayında genişleyen Birliğin, artık katı koşullar getirmek istediği ifade ediliyor. EUObserver, bir AB diplomatına dayanarak büyükelçilerin, Türkiye ile müzakerelerin açılması için Ankara'nın, Rum Kemisini net bir biçimde tanıması koşulunu "güçlü" bir biçimde desteklediklerini yazdı. 
     Daimi Temsilciler, ayrıca Türkiye'nin benimsemesi gereken demokratik değerlere daha açık bir göndermenin yapılmasını da desteklediler. Bu arada, büyükelçilerin, müzakerelerin çerçevesi konusunda önceki genişlemelere göre çok daha açık konuştukları da kaydedildi. 
     AB Dönem Başkanı Hollanda'nın da toplantı sırasında yapılan değerlendirmeleri not ettiği ve gelecek haftaki toplantıya "daha sert" öneriler getirmesinin beklendiği ifade ediliyor. 
     
</TEXT>
</DOC>
