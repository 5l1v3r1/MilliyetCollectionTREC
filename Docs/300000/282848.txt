<DOC>
<DOCNO> 282848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/spo03.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'yi ıslattılar 
</HEADLINE>
<TEXT>


Sarı-Kırmızılı futbolcular, Trabzonspor galibiyetini, 90 dakika sonunda soyunma odasında Rumen teknik adamı ıslatarak kutladı. Hagi, "Şampiyonluk yolunda çok önemli bir virajı döndük" diye konuştu 


Özlenen aile ortamı 
GALATASARAY Teknik Direktörü Hagi, Trabzonspor galibiyetinin ardından soyunma odasında ilginç bir sürprizle karşılaştı. Sarı - Kırmızılı futbolcular üç puanı, Rumen teknik adamı pet şişelerle ıslatarak kutladı. Yöneticiler, takım içinde özlenen aile ortamının yeniden doğduğunu belirtip, Hagi ile oyuncular arasındaki diyalogun başarıyı getirdiğini açıkladılar. 

'Kritik bir virajdı' 
HAGİ, Trabzon'u devirerek önemli galibiyet elde ettiklerini söyledi. Baliç adına sevindiğini vurgulayan Rumen hoca, "Onu çok kötü bir döneminde aldım, zaman verip kazandım. Kalitesine ihtiyacım var. Zor bir virajı döndük. Şampiyon olabilmek için bu tür maçları kazanmamız şart" dedi. Bu arada Hagi basın toplantısını bir taraftarın soru sorması üzerine terk etti. 

Hasan Penaltıydı 

'O şiddetle düşemem' 
MAÇIN başında yerde kalması tartışmalara yol açan Hasan Şaş, "Kesin penaltıydı" dedi. Milli futbolcu, "Petkovic'in yaptığı hareket yüzde yüz penaltıydı. O şiddetle düşemem. Başımı yere çarptım. İkinci yarıda da elle kesildi, o da olmadı. Serdar Tatlı'nın gördüğünü zannetmiyorum. Yoksa kesin verirdi, gördüğünü çalan bir hakem" diye konuştu. 

'Allah bizi görüyor' 
HAVALARINI bulduklarını kaydeden Hasan Şaş, "Herkes iyi niyetle çalışıyor. Şampiyon olmak istiyoruz. Bunun için mücadele ediyoruz. Allah da bizi görüyor" ifadelerini kullandı. Futbol Şube Sorumlusu Fatih Gökşen ise ilginç bir yorumda bulundu ve "Karşılaşmanın sonucu farklı olsaydı, hakem için değişik konuşabilirdim" değerlendirmesini yaptı. 

Hocanın öfkesi 

HASAN Şaş'ın pozisyonunda hakem Serdar Tatlı'nın korneri göstermesi üzerine Rumen hoca adeta çılgına döndü. Hagi, taç çizgisine kadar giderek, uzun süre hakeme tepki gösterdi. Bordo - Mavili taraftarlar, bunun üzerine yedek kulübesine çakmak ve çekirdek torbaları fırlattı. Golden sonra da yabancı madde yağması üzerine Hagi sinirlenerek, yanındaki polisi itti. 

Eli boş gitmedi 

Büyük jest yaptı 
SARI - Kırmızılı kulübün İkinci Başkanı Ergun Gürsoy, Trabzon'da unutulmaz iki gün geçirdi. Karadenizli dostlarıyla hasret gideren Gürsoy, 3. Lig 2. Grup'ta mücadele eden Arsinspor'a büyük jest yaptı. Gürsoy, doğduğu ilçenin takımına otobüs hediye etti. Arsinspor Başkanı İbrahim Usta, Galatasaray kafilesine iftar yemeği verdi. 

'Böbürlenmeyiz' 
GALATASARAY'IN her zaman şampiyonluğa oynayan bir takım olduğunu vurgulayan Gürsoy, "Geçen seneki düşüş, insanların kafasından onu silmişti. Ama yenmek, yol almak demek. Uzun maratonda zor bir engeli aştık" diye konuştu. Gürsoy, "Şampiyonluk için şimdi konuşmak erken. Böbürlenmek zarar verir" açıklamasını yaptı. 


</TEXT>
</DOC>
