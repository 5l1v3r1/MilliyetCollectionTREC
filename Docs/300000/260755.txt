<DOC>
<DOCNO> 260755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun13.html </URL>
<DATE> 2004/08/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Central Park, Türk müziğiyle şenlendi... 
</HEADLINE>
<TEXT>

     New York'un ünlü Central Parkı dün gece Türk sufi, sanat ve halk müziği nağmeleriyle şenlendi. 
     ABD'de yaşayan ünlü Türk müzisyen Ömer Faruk Tekbilek ve grubu, kültürlerin buluştuğu New York'ta çoğu Amerikalı ve Musevi olmak üzere pek çok milletten coşkulu ve kalabalık bir dinleyici kitlesine sufi ve modern Türk müziğinin eşsiz örneklerini muhteşem yorumuyla sundu. 
     New York Şehir Parkları Vakfı tarafından düzenlenen ''Summer Stage'' Yaz Sahnesi programı kapsamında, İsrail devleti ve New York Valisi George E. Pataki'nin oluşturduğu ortak New York-İsrail Kültürel İşbirliği Komisyonu tarafından finanse edilen etkinlikte, ayrıca Nazareth Arap-İsrail Orkestrası ve Pharaoh's Daughter Firavun'un Kızı adlı New Yorklu Yahudi müzik grubu konser verdi. 
     Üç saatten fazla süren etkinlikte en büyük ilgiyi Ömer Faruk Tekbilek topladı. Yağmura rağmen binlerce New Yorklu kendini Tekbilek ve ekibinin eşsiz müziğinin ritmine bırakırken, ney, kanun, gitar ve darbuka gibi enstrümanların kullanıldığı parçalarla coştu. 
     Ömer Faruk Tekbilek'e kanunda Hasan Işıkkut, klavyede Pablo Vegara, gitarda Robert Gomez, perküsyonda River Guerguerian ile Seido Salfosky eşlik etti. 
     Kültürler arasında etkileşimi ve barışı amaçlayan etkinlikte, Ömer Faruk Tekbilek konserine Yunus Emre'den seçtiği ilahilerle başladı. Tekbilek, konserini Nazareth Arap-İsrail Orkestrası ile birlikte seslendirdiği ''Kalenin Bedenleri-Şinanay''ı Türkçe, Arapça ve Yunanca söyleyerek kapadı. 
     Ömer Faruk Tekbilek ve grubu, konserden sonra dakikalarca ayakta alkışlandı. 
     
</TEXT>
</DOC>
