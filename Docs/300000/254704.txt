<DOC>
<DOCNO> 254704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/spor/spo04.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan sinyali aldı 
</HEADLINE>
<TEXT>


Trabzonspor'un hocası, Werder Bremen önünde artıların çok olduğu bir futbol ortaya koyduklarını söyledi, "Taktik anlayışı zaman zaman sahaya iyi yansıttık" diye konuştu 




Umutları çoğaldı 
TRABZONSPOR Teknik Direktörü Ziya Doğan, Almanya şampiyonu Werder Bremen karşısında verdikleri mücadelenin kendisini umutlandırdığını söyledi. Doğan, "Maçta skordan çok taktik anlayışın sahaya yansıtılması önemliydi. Oyuncularım son maçta bunu dönem dönem iyi uyguladı. Oyun için çok güzel sinyaller aldık. Bu bizim için avantaj. Türkiye'ye hazır dönerek beklentilere cevap vermeliyiz. Bu maçta artılarımız daha fazlaydı" dedi. 

Gençlere mesaj 
GENÇ oyuncuları beğendiğini de belirten Ziya Doğan, "Selim Akbulut iyi oynadı. Son dakikalarda kaçırdığı rakibine D'Haene, yetişemeyerek penaltıya sebebiyet verdi. Ancak genelde iyiydi. Ufuk ve Çağlar da iyi. Bizim için bir Gökdeniz veya bir Fatih neyse gençler de aynı değerdedir. İstediklerimizi yaptıkları sürece bu forma herkesin hakkıdır. Ama formayı ben vermeyeceğim, futbolcuların performansları alacak" diye konuştu. 

Adem Koçak imzayı attı 
BORDO - Mavili kulüp transferde sürpriz problemler yaşadığı Ankaragücülü Adem Koçak'a dün beş yıllık imza attırdı. Karadeniz Hastanesi'nde sağlık kontrolünden geçen Adem, daha sonra Trabzonspor Tesisleri'ne giderek sözleşme yaptı. Orta sahada oynayan tecrübeli oyuncuya ilk yıl 550, ikinci yıl 800 milyar, üçüncü yıl 1 trilyon verileceği, Ankaragücü'ne de 150 bin doları peşin 700 bin dolar bonservis bedeli ödeneceği bildirildi. Adem bugün kampa katılacak. 

Rakip Pogon Stettin 
ALMANYA'DA yeni sezon hazırlıklarını sürdüren Trabzonspor bugün Polonya Birinci Lig takımlarından Pogon Stettin ile karşılaşacak. Stattische Stadı'nda oynanacak karşılaşma TSİ 20.00'de başlayacak. Bu arada Bordo - Mavili yönetimin önceki gün yaptığı toplantıda yeni ödeme planları da belirlendi ve futbolcuların 4 trilyonluk alacağının kamp dönüşü verilmesi kararlaştırıldı. 



</TEXT>
</DOC>
