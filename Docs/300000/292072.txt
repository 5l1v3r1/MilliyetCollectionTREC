<DOC>
<DOCNO> 292072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy30.html </URL>
<DATE> 2004/11/25/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Aksu ''Hükümetimiz, AB yolunda baş döndürücü değişiklikler yaptı'' 
</HEADLINE>
<TEXT>

     İçişleri Bakanı Abdülkadir Aksu, hükümetin AB yolunda ''baş döndürücü değişiklikler'' yaptığını belirterek, bunların ''reform niteliğinde'' olduğunu söyledi. 
     Aksu, haberleşme alanında faaliyete başlayan Rocktel firmasının Ankara Büyük Anadolu Oteli'nde düzenlediği yemeğe katıldı. 
     Bakan Aksu, burada yaptığı konuşmada, AK Parti'nin, seçimlerden önce AB yolunda kararlı açıklamaları olduğunu, bu kararlılığını iktidar olduktan sonra da sürdürdüğünü ifade etti. Aksu, ''Gerçi bizden önceki hükümetlerin de AB konusunda katkıları oldu. Hepsine çok teşekkür ediyorum. Ancak bizim hükümetimizin baş döndürücü değişiklikleri oldu. Bunlar reform niteliğindeydi'' dedi. İletişim alanındaki özelleşmenin büyük tartışmaların ardından gerçekleştiğini belirten Aksu, Telekom hizmetlerinin piyasaya açılmasının ardından çok sayıda firmanın da bu sektöre girdiğine dikkati çekti. Firmalar arasında rekabet ortamının doğduğunu kaydeden Aksu, rekabetin, hizmette kaliteyi ve ucuzluğu getireceğini söyledi. 
     Bakan Aksu, konuşmasının sonunda Rocktel firmasının Yönetim Kurulu Başkanı Yusuf Kaya'ya, ''Başarılar, bol ve bereketli kazanç'' dileğinde bulundu ve Rocktel'in servis aracılığıyla Diyarbakır'ı aradı. 
     Rocktel Genel Müdürü Mehmet Yaşar Çerçi de, Telekom hizmetlerindeki tekelin kaldırılmasıyla birlikte iletişim alanında yeni bir istihdam alanının doğduğunu belirtti. Bu alandaki beyin göçünün de ortadan kalkacağına işaret eden Çerçi, iletişimdeki özelleşme nedeniyle Türkiye'nin uluslararası görüşmelere ödediği dövizde de büyük tasarruf sağlanacağını söyledi. 
     Uluslararası ve şehirlerarası telefon görüşmelerine 2 Kasım 2004 tarihinde başlayan Rocktel firmasının bayileri için düzenlediği 3 günlük eğitim semineri dolayısıyla verilen yemeğe, bazı milletvekilleri de katıldı. 
     Safiye Soyman ve Kadri İpek seslendirdikleri parçalarla geceye renk kattı. 
     
</TEXT>
</DOC>
