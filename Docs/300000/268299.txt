<DOC>
<DOCNO> 268299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/axgun02.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakika kararı 
</HEADLINE>
<TEXT>


Eylem, Putin'in Türkiye ziyaretini tehlikeye soktu. Ziyareti erteleyip ertelememe kararı son dakikaya kaldı 

ANKARA Milliyet 

Rusya Devlet Başkanı Vladimir Putin'in, Kuzey Osetya'daki rehine eylemi nedeniyle Türkiye ziyaretini erteleyip ertelemeyeceği dün akşam saatlerine kadar kesinlik kazanmadı. Terör, Rus Çarlığı'nın kuruluşundan sonra geçen 512 yılda bir Rus liderinin Türkiye'ye yapacağı ilk ziyareti tehlikeye düşürdü. 

'Ertelenmez' dendi ama... 
Dışişleri Sözcüsü Namık Tan ile Rusya'nın Ankara Büyükelçisi Petr Stegny, dün öğlen saatlerinde yaptıkları açıklamalarda, Soçi'deki tatilini keserek Moskova'ya dönen Putin'in ziyaretinin ertelenmeyeceğini söylediler. 
Ancak Rusya ile iş yapan Türk işadamları, Putin'in saatler süren bir değerlendirme toplantısı yaptığını ve bölgeye müdahale söz konusu olursa gezinin son dakikada ertelenmesi olasılığının güçlü olduğunu söylediler. 
Terör tehdidi altındaki Rus lider için Türkiye'de ABD Başkanı George Bush'un ziyareti sırasında alınan güvenlik önlemlerinin benzerinin uygulanması için hazırlık yapıldı. Cumhurbaşkanlığındaki Camlı Köşk'e giderken dublör kullanması öngörülen Putin için 1500 polis görevlendirildi. 

Önce doktorları geldi 
Putin'in İzmir'de yarın başlayacak 6 saatlik programı öncesi sağlık ekibi, Dışişleri Bakanlığı ve Rusya Büyükelçiliği yetkilileriyle birlikte bölgedeki özel ve devlet hastanelerini inceledi. Ayrıca geziyle ilgili olarak Rusya Deniz Kuvvetleri'ne bağlı 3 gemi de bugün İzmir'e gelecek. Gemiler gündüz vatandaşların ziyaretine açık olacak. 


</TEXT>
</DOC>
