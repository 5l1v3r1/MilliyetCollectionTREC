<DOC>
<DOCNO> 252991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun35.html </URL>
<DATE> 2004/07/05/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Fransa, Irak'la diplomatik ilişki kurmaya hazırlanıyor 
</HEADLINE>
<TEXT>

     Fransa Dışişleri Bakanlığı, Irak ile 13 yıldır kesik olan diplomatik ilişkileri kısa süre içinde yeniden kurma hazırlığında olduğunu doğruladı. 
     Fransa Dışişleri Bakanlığı sözcüsü, Irak'taki üst düzey Fransız diplomatik temsilci Bernard Bajolet'nin Irak Başbakanı İyad Allavi ile bugün biraraya geldiğini ve Körfez Savaşı'nın başlamasının ardından kesilen iki ülke arasındaki diplomatik ilişkilerin yeniden kurulması konusunu görüştüğünü söyledi. 
     Sözcü, ''Allavi, diplomatik ilişkilerin en kısa süre içinde yeniden kurulmasını ve Fransa'nın Irak'ın yeniden yapılandırılmasına katılabilmesini istediğini ifade etti'' dedi. 
     Geçen yıl Saddam Hüseyin'i deviren savaşa karşı çıkan Fransa, Irak geçici hükümetinin karşılaştığı direniş hareketinin ardından ABD tarafından istenen askeri yardım talebini de geri çevirmişti. Bununla birlikte Fransa, Irak güvenlik güçlerinin eğitimine yardıma ve Irak'ın borçlarının sınırlı bir bölümünün silinmesine sıcak bakıyor. 
     Fransa Dışişleri Bakanı Michel Barnier, 29 Haziran'da yaptığı bir açıklamada, Fransa'nın Irak ile diplomatik ilişkilerini yeniden inşa etmeye hazır olduğunu bildirmiş ve ''Irak yetkilileriyle işbirliği yaparak, Bağdat ile diplomatik ilişkilerimizi hızla yeniden kurmaya hazırız'' demişti. 
     
</TEXT>
</DOC>
