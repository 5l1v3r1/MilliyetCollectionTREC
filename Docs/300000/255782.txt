<DOC>
<DOCNO> 255782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/magazin/amag.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Tunceli seni arıyor... 
</HEADLINE>
<TEXT>


'Munzur Festivali' için İstanbul'da sanatçı arayan Tunceli Belediye Başkanı Songül Abdil, yüksek paraları duyunca bakanlardan 'sponsor olmalarını' istedi 

MAGAZİN SERVİSİ 

Tunceli Belediye Başkanı Songül Erol Abdil, 29 Temmuz'daki Tunceli Munzur Doğa ve Kültür Festivali için İstanbul'da sanatçı arıyor. Bir hafta önce İstanbul'a gelen ve birçok sanatçıyla görüşen Abdil "İstenen yüksek paraları verecek durumda değiliz. Bir çok sanatçıyla görüştüm. Sezen Aksu'yla da görüşmeye çalıştım ancak ulaşamadım. Tunceliler onu çok seviyor ve görmek istiyor. İnşallah Aksu Tunceli'de konser verir" dedi. 
Leman Sam ve Yıldız Tilbe yüksek ücret isteyince Abdil, Ulaştırma Bakanı Binali Yıldırım ve Turizm Bakanı Erkan Mumcu'dan yardım istedi. 

Bakanlardan 'olur' aldı 
Yıldız Tilbe ve Leman Sam'la anlaştıklarını ifade eden Abdil şöyle devam etti "Konser için Tilbe 13 milyar, Sam 10 milyar lira istedi. Bu ücretlerin içinde KDV de yok. Bu rakamlar bizim için çok yüksek. Bu nedenle Yıldırım ve Mumcu'dan destek istedik. Kendileri destek olacaklarını söyledi. Eğer destek olmazlarsa festivalimizi sanatçısız düzenlemek zorunda kalacağız. Yöre halkımız sevdiği sanatçıları televizyonda izliyor ancak yakından görme fırsatı bulamıyor. Bu festival sayesinde halkımızla sanatçılarımızı buluşturmak istiyoruz." 




</TEXT>
</DOC>
