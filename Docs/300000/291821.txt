<DOC>
<DOCNO> 291821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur18.html </URL>
<DATE> 2004/11/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Trende kapkaç" kurbanı gencin babası, "yılın öğretmeni".. 
</HEADLINE>
<TEXT>

     Milli Eğitim Bakanı Hüseyin Çelik, cep telefonunu alan kapkaççılar tarafından trenden atılarak öldürülen üniversite öğrencisi Ahmet Hakan Canıdemir'in babası ilköğretim müfettişi Muzaffer Canıdemir'e ''Yılın Öğretmeni'' ödülünü verdi. 
     Başkent Öğretmenevi'nde düzenlenen törende konuşan Çelik, sözlerine tüm Türkiye'nin Öğretmenler Günü'nü kutlayarak başladı. Bu özel günde oğlunu kapkaç terörüne kurban veren Muzaffer Canıdemir'in acısını tüm eğitim camiası olarak paylaştıklarını dile getiren Bakan Çelik, ''Onun soyadı Canıdemir olsa da hiç kimsenin canı demirden değildir. Ateş düştüğü yeri yakar. Ben değerli öğretmenimizin acısını yürekten paylaşıyorum'' dedi. 
     Ölümün mukadder olduğunu, ancak böyle hayatının baharında bir genci elim bir şekilde kaybetmenin herkesi üzdüğünü kaydeden Çelik, öğretmenin sadece topluma ansiklopedik bilgiler veren bir insan olmadığını, üslubu ve yaşayışıyla da örnek teşkil ettiğini belirtti. 
     Organ bağışında Türkiye'nin istenilen noktada olmadığını vurgulayan Hüseyin Çelik, ''Bir öğretmenimizin oğlunun organlarını bağışlaması topluma çok şey öğretmiştir. Öğretmen budur'' diye konuştu. 
     
     ''KAVAK EKEN SOPA BİÇER'' 
     Konuşmasında kapkaç terörüne de değinen Milli Eğitim Bakanı Hüseyin Çelik, bu soruna çözüm getirmek amacıyla aralarında Milli Eğitim Bakanlığı'nın da bulunduğu beş bakanlıktan oluşan bir komisyonun kurulduğunu söyledi. 
     İşin en uzun vadeli kısmının Milli Eğitim Bakanlığı'na düştüğünü, bu sorunun eğitimle halledilebileceğini kaydeden Çelik, ''Rüzgar eken fırtına biçer. Kavak eken sopa biçer. Biz yanlış şeyler ektik ki bu hoş olmayan meyvelerle karşılaşıyoruz'' dedi. Çelik, bakanlık olarak veli ve öğrencilere yönelik programlar hazırlayarak bir daha böyle olayların yaşanmaması için çalışma başlatacaklarını bildirdi. 
     Stadyumda bir gencin bıçaklanarak hayatını kaybetmesinin de üzücü olduğunu dile getiren Çelik, bu tür olayların bir daha yaşanmaması dileğinde bulundu. 
     
     ''BENİM ÇOCUĞUM İÇİN YAPILACAK BİRŞEY YOK'' 
     ''Yılın Öğretmeni'' seçilen Muzaffer Canıdemir de, büyük acı yaşadıkları şu günlerde bu ödülü almaktan onur duyduğunu söyledi. 
     Acıların paylaşıldıkça azaldığını dile getiren Canıdemir, ''Benim yüküm de paylaşıldıkça azalıyor. Bu acılı günlerimde çocuğumun organlarını bağışlamamın nedeni insanları sevmemizdir. Başkalarına örnek olabildiysem ne mutlu bana diyorum'' dedi. 
     Kapkaç terörüyle mücadele edilmesi için hükümet tarafından başlatılan çalışmaları takdirle karşıladığını belirten Canıdemir, ''Sayın bakanım, başbakanımız, diğer bakanlarımız bana telefon açtıklarında hep aynı şeyi söyledim benim çocuğum için yapılacak birşey yok. Bundan sonra çocuklarımızın başına böyle şeyler gelmemesi için önlemler alınsın'' diye konuştu. 
     Eğitim Bir-Sen Genel Başkanı Ahmet Gündoğdu da, acılı gününde oğlunun organlarını bağışlayarak örnek olan ve metanetli duruşuyla takdir toplayan Canıdemir'e böyle bir ödülü vermekten onur duyduklarını kaydetti. 
     Daha sonra, Bakan Hüseyin Çelik, Muzaffer Canıdemir'in ödülünü sundu. 
     
</TEXT>
</DOC>
