<DOC>
<DOCNO> 271630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun19.html </URL>
<DATE> 2004/09/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AB Komisyonu, işkence için Türkiye'ye geliyor 
</HEADLINE>
<TEXT>

     Avrupa Parlamentosu'ndaki Hıristiyan Grup Başkanı Hans-Gert Pöttering, AB Komisyonu hukukçularının işkence iddialarını araştırmak üzere önümüzdeki günlerde Türkiye'ye gideceğini söyledi. 
     Avrupa Parlamentosu'nda basın toplantısı düzenleyen Pöttering, AB Komisyonu'nun genişlemeden sorumlu üyesi Günter Verheugen ile pazartesi günü bir görüşme yaptığını, Verheugen'in son Türkiye ziyareti hakkında bilgi verdiğini belirtti. 
     Türkiye'deki insan hakları derneklerinin sistemli işkence iddialarına ilişkin şikayetlerini Verheugen'in kendisine ilettiğini ifade eden Pöttering, AB Komisyonu'nun önümüzdeki günlerde Türkiye'ye hukukçulardan oluşan bir heyet göndereceğini bildirdi. 
     Pöttering, bu hukukçuların ziyareti yüzünden AB Komisyonu'nun 6 Ekim'de yayınlayacağı raporun biraz gecikme ihtimali bulunduğu izlenimini edindiğini de kaydetti. 
     Avrupa Parlamentosu Başkanı'nın, önümüzdeki dönemde Türkiye ile ilgili bir rapor hazırlanması önerisi sunduğunu hatırlatan Pöttering, bu raporu kimin ne zaman hazırlayacağı konusunun perşembe günü başkanlık divanında yapılacak toplantıda görüşüleceğini söyledi. 
     Pöttering, AB Komisyonu'nun raporundan önce parlamentonun Türkiye konusunda bir rapor hazırlamasının teknik olarak imkansız olduğuna dikkati çekti. 
     
</TEXT>
</DOC>
