<DOC>
<DOCNO> 269601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/guncel/axgun01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şoförü, hediye vererek bıraktılar 
</HEADLINE>
<TEXT>


Irak'ta kaçırılan şoför Mithat Çivi, dün serbest bırakıldı. Çivi'yle tek tek sarılarak vedalaşan militanlar, bir de Kuran hediye etti 

DIŞ HABERLER SERVİSİ,MERSİN DHA 

Irak'ta cumartesi rehin alınan Türk şoför Mithat Çivi, dün serbest bırakıldı. Çivi'nin Mersin'de yaşayan ailesi büyük sevinç yaşadı. El Arabiye televizyonunda yayınlanan video kasette, maskeli ve silahlı militanların önünde bir konuşma yapan Çivi 50 , "Türkiye'deki kamyon sürücüsü kardeşlerime sesleniyorum. Irak'a Türkiye'den mal sevkıyatı ve düşman koalisyon güçleriyle işbirliğine son verilmeli. Kardeşlerime militanlara teşekkür ederim. İyi davrandılar ve serbest bıraktılar" dedi. 

Kuran hediye ettiler 
Militanların, vedalaşırken birer birer gelerek sarıldıkları Çivi'ye bir de Kuran hediye ettiği görüldü. Çivi'nin, bağlı olduğu Kuveytli Saqr Nakliyat Şirketi ile bu şirketle ortak çalışan merkezi Antakya'daki Türk Renay Uluslararası Nakliye Firması'nın Irak'tan çekilme kararı alması nedeniyle serbest bırakıldığı belirtildi. Militanlar, "ABD ile işbirliğine yeniden girişenlerin kafası uçurulacaktır" tehdidini savurdu. 
Dışişleri Bakanı Abdullah Gül de Çivi'nin "Sahada yürüttükleri yoğun çalışmalar, Türkiye'nin Bağdat Büyükelçiliği ve Dışişleri Bakanlığı'nın yoğun gayretleriyle serbest bırakıldığını" söyledi. 

'Şirket baskıyla gönderdi' 
Çivi'nin, televizyonda yayınlanan görüntülerini görünce perişan olan ailesi, dün sevince boğuldu. Eşi Sevgi Çivi, Mithat Çivi'nin 8 aydır aynı şirkette çalıştığını belirtti ve "En son bir ay önce Irak'a gitmişti. 'Ortam çok karışık, gitmeyeceğim' diyordu. Ama şirket baskı yapınca, gitmek zorunda kaldı" dedi. 
Çivi'nin oğlu Serkan Çivi 26 de babasının bir daha Irak'a gitmesine izin vermeyeceğini belirterek "Babamızın sağ olarak kurtulmasında emeği geçenlere şükranlarımı sunuyorum. Babamı, Hatay'a giderek orada bulunan akrabalarımızla birlikte sınırda büyük bir coşkuyla karşılayacağız" diye konuştu. Irak'ta direnişçiler tarafından öldürülen üçüncü Türk TIR şoförünün isminin de Zeynel Abidin Oğurol 34 olduğu belirlendi. Oğurol'un Hatay'ın Samandağ İlçesi'nde yaşayan ailesi, acı haberi alınca yıkıldı. 


</TEXT>
</DOC>
