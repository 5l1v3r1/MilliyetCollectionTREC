<DOC>
<DOCNO> 252954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/yasam/yas03.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacının telsizi bulundu 
</HEADLINE>
<TEXT>


VAN DHA 

Van Valisi Hikmet Tan'a yönelik saldırıda kullanıldığı sanılan bir telsiz, patlama günü, bombalı araca 30 metre mesafede bulundu. Saldırıda kullanılan 65 EA 276 plakalı Lada Samara marka aracın 3 - 4 kez el değiştirdiğini, ancak noter sözleşmesi yapılmadığı için şu anki sahibinin belirlenemediğini belirten Tan, şunları söyledi "Tahminimize göre, araca bomba düzeneği telsizle döşenmiş. Biri araçta, diğeri de bombacının elinde olmak üzere, saldırıda 2 telsiz kullanılmış. Geçişim sırasında bombacı, elindeki telsizin düğmesine basarak araçtaki bombayı patlatıp olay yerinden uzaklaşmış. Yapılan araştırmada telsiz ile pilleri parçalanmış halde caddenin karşısındaki manavın arkasında bulundu. Ankara'ya götürülen parçalar, incelendikten sonra ne olduğu konusu netleşecek. Bombayı harekete geçiren mekanizma ne ise bu da ortaya çıkacak." Bu arada, bombalı aracın ruhsat sahibi gözüktüğü için gözaltına alınan Zülküf Çoban'ın, aracı başkasına sattığı ortaya çıktı. Ancak devrini yapmadığının anlaşılması üzerine serbest bırakıldı. 



</TEXT>
</DOC>
