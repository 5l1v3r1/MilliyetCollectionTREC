<DOC>
<DOCNO> 295488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun34.html </URL>
<DATE> 2004/12/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Talat Papadopulos müthiş pişkin 
</HEADLINE>
<TEXT>

     KKTC Başbakan Mehmet Ali Talat, Rum yönetimi lideri Tasos Papadopulos'un referandumda Güney Kıbrıs'tan zorla ''hayır'' çıkarttığına işaret ederek, ''Rum liderin şimdi de müthiş bir pişkinlikle Türkiye ve KKTC'yi AB normlarına uymaya çağırdığını'' söyledi. 
     Başbakan Talat, ''uluslararası topluluğun Kıbrıs Türküne aktif destek veremediğini, ancak dünyanın gerçekleri gördüğüne, uzun vadeli politikalar güdülmesi halinde uluslararası iklimin Kıbrıs Türklerinin lehine oluşacağına inandığını'' kaydetti. 
     Talat, KKTC'de temaslarda bulunan Avrasya Stratejik Araştırmalar Merkezi ASAM heyetini kabul etti. 
     ASAM'ın özellikle dış ilişkiler konusunda önemli bir görev yaptığını belirten Talat, geçmişte ASAM'ın çalışmalarından birine kendisinin de katıldığını anımsattı. 
     Talat, önümüzdeki dönemde çok dikkatli olmak gerektiğini, plan, program ve hazırlığı önceden yapmanın önemli olduğunu, günübirlik, son anda alınan kararların değil, önceden hazırlanmanın avantaj yaratacağını vurguladı. 

     
</TEXT>
</DOC>
