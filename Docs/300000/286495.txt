<DOC>
<DOCNO> 286495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur45.html </URL>
<DATE> 2004/11/05/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
YÖK, birçok ilde protesto edildi... 
</HEADLINE>
<TEXT>

     Yüksek Öğretim Kurulu YÖK , kuruluş yıldönümünde, çeşitli illerde düzenlenen gösterilerle protesto edildi. 
     Eskişehir'de Anadolu Üniversitesi AÜ Yunusemre Yerleşkesi önünde toplanan bir grup öğrenci, ellerindeki döviz ve pankartlarla slogan atarak İki Eylül Caddesi'ndeki Esnaf Sarayı önüne yürüdü. 
     Burada yapılan açıklamada, öğrencilerin, demokratik, özerk, anadilde, parasız ve bilimsel akademik kurumlarda eğitim almak istediği belirtilerek, YÖK'ün dağıtılması, üniversitelerde demokratik ve özgür bir anlayışın egemen kılınması istendi. 
     AÜ İktisadi ve İdari Bilimler Fakültesi İİBF önünde toplanan bazı öğrenciler de pankart açarak, ''Paralı Eğitim İstemiyoruz'', ''Eşit, Parasız, Bilimsel Anadilde Eğitim'' sloganları attı. Anadolu ve Osmangazi üniversitelerinde eğitim alan öğrenciler adına Rektörlük Binası önünde yapılan açıklamada, üniversitelerin özgür olması gerektiği savunuldu. 
     Açıklamaların Kürtçe ve Türkçe olarak okunması sırasında, bir grup öğrenci, eylemi görüntüleyen polis kamerasının olay yerinden ayrılmasını istedi. Kısa süren gerginliğin sona ermesinin ardından grup olaysız dağıldı. 
     
     ANTALYA 
     Akdeniz Üniversitesi'nden A.Ü bir grup öğrenci, ellerindeki pankartlarla Olbia Çarşısı'ndan geçerek Rektörlük binası önüne geldi. 
     YÖK karşıtı slogan atan ve marşlar söyleyen grup, merkezi kantin önünde basın açıklamasının okunmasının ardından olaysız dağıldı. 
     
     BOLU 
     Abant İzzet Baysal Üniversitesi İktisat Fakültesi'nde toplanan bir grup öğrenci, sloganlar eşliğinde ''Ne YÖK, Ne Yek Üniversiteler Bizimle Özgürleşecek'' yazılı pankart açarak YÖK'ü protesto etti. 
     Öğrenciler, yaptıkları basın açıklamasında, YÖK'ü ve onun işlevini yapacak bir kurumun varlığını kabul etmediklerini belirttiler. 
     Protesto gösterisine katılan öğrenciler, basın açıklaması sürerken, ''Anadilde Eğitim İstiyoruz'' diye slogan attılar. 
     Üniversitenin özel güvenlik görevlilerinin çevrede yoğun önlem aldığı protesto gösterisi, olaysız sona erdi. 
     
     SAMSUN 
     Ondokuzmayıs Üniversitesi Kurupelit Yerleşkesi'ndeki Atatürk Anıtı önünde toplanan öğrenciler, ''YÖK Kalksın, Bütünleşme Gelsin'' yazılı pankartla Tıp Fakültesi Hastanesi önüne yürüdü. 
     Daha sonra yapılan basın açıklamasında, YÖK'ün kaldırılması ve üniversitelerin daha özerk bir yapıya kavuşturulması istendi. 
     Öğrenciler, basın açıklamasının ardından dağıldılar. 
     
     EDİRNE 
     Trakya Üniversitesi'nde T.Ü bir grup öğrenci, haklarında açılan soruşturmaları ve YÖK'ü protesto etti. 
     Ayşekadın Yerleşkesi'nde toplanan öğrenciler adına konuşan Yasemin Mersin, Bahar Şenlikleri'nde 100 yakın öğrencinin gözaltına alındığını ve 20 öğrencinin de 2,5 ay cezaevinde yattığını belirtti. 
     Gözaltı olayından sonra T.Ü Rektörlüğü tarafından 120 öğrenci hakkında açılan soruşturmada 35 kişinin 2 dönem, 18 öğrencinin 1 dönem ve 13 öğrenciye de 1 ay ceza verildiğini belirten Mersin, şunları kaydetti 
     ''Bizler eğitim hakkımızı ve geleceğimizi geri istiyoruz. Bizler herkese parasız bilimsel bir eğitimin verildiği demokratik bir üniversite istiyoruz. Bugün ihtiyaç duyduğumuz tek şey bu taleplerin hayat bulacağı örgütlü mücadelemizdir. T.Ü Demokratik Üniversite Komiteleri olarak herkesi YÖK'le mücadele etmeye davet ediyoruz.'' 
     
     İZMİT 
     İzmit'te, Hürriyet Caddesi Belediye İş Hanı önünde toplanan gençlik derneklerinin üyeleri, YÖK aleyhine sloganların yazılı olduğu döviz ve pankart taşıyarak Kocaeli Üniversitesi'ne yürüdü. 
     Serpil Çil, grup adına yaptığı açıklamada, YÖK'ün kuruluşundan bu yana merkeziyetçi, bilimden uzak, dayatmacı, baskıcı, antidemokratik zihniyette olduğunu savundu. 
     Üniversitelerde öğrenci, öğretim elemanı ve çalışanların, söz ve karar mekanizmasından çıkarıldığını, üniversitelerin de özelleştirilmesine çalışıldığını öne süren Çil, şunları kaydetti 
     ''Bilim üretmesi gereken üniversiteler, sermaye sınıfının eleman ve bilgi ihtiyacını karşılayan kurumlar haline getirilmiştir. Öğretim elemanları resmi ideolojinin birer sözcüsü haline getirilmiş, verilen eğitim ise aynı şeyleri öğrencilere ezberletmekten öteye gidememiştir. İşte 22 yılda YÖK'ün meydana getirdiği üniversitelerin hali budur.'' 
     
</TEXT>
</DOC>
