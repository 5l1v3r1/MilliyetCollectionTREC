<DOC>
<DOCNO> 296708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/ekonomi/aeko.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme hız kesti 
</HEADLINE>
<TEXT>


Tüketim, yatırım malı talebindeki doygunluk ve iç talebi kısmaya yönelik tedbirlerin de etkisiyle, üçüncü çeyrekte büyüme yüzde 4.7 ile beklentilerin altında gerçekleşti 

EKONOMİ SERVİSİ 

Tüketim ve yatırım malı talebinin doygunluğa ulaşması, hükümetin iç talebi kontrol altında tutmak için aldığı tedbirler etkisini gösterdi. Üçüncü çeyrekte yüzde 8 civarında beklenen büyüme yüzde 4.7'de kaldı. Gayrisafi yurtiçi hasıla GSYİH artış hızı yüzde 5.7 oldu. Tarımdaki düşüş ile birlikte stokların 10 çeyrek sonra ilk kez büyümeye eksi yönde katkı yapması da dikkat çekti. 
Devlet İstatistik Enstitüsü, 2004 yılı üçüncü çeyrek büyüme verilerini dün açıkladı. Yılın ilk çeyreğinde yüzde 12.4, ikinci çeyreğinde yüzde 14.4 büyüyen gayrı safi milli hasıla GSMH , üçüncü çeyrekte yüzde 4.7 arttı. Üçüncü çeyrek GSMH'si 90.4 milyar dolar olarak açıklandı. Yılın ilk dokuz ayı sonunda büyüme yüzde 9.7, GSYİH artışı ise yüzde 8.7 oldu. Dokuz aylık GSMH 214.5 milyar dolara ulaştı. 
Üretim cephesinde büyümeye en önemli katkı sanayi, ticaret, ulaştırma ve ithalat vergisinden geldi. Üçüncü çeyreğe girerken hurda indiriminin yarıya düşürülmesi, AB belirsizliği, nisan ve mayısta kurlarda yaşanan artışın gecikmeli etkisi, Irak savaşı sonrası ertelenen talepte yaşanan patlamanın doyuma ulaşmaya başlaması harcamaları düşürdü. 
Bu gelişmelerin sonucu olarak ikinci çeyrekte yüzde 51.7 büyüyen yatırım harcamaları üçüncü çeyrekte yüzde 23.5'e ikinci çeyrekte yüzde 16.4 artan nihai tüketim harcamaları yüzde 6.7'ye geriledi. İhracatın çok üzerinde seyreden ithalat büyümeden çalmaya devam etti. İthalat, üçüncü çeyrekte büyümeyi 5.7 puan düşürücü yönde etki yaptı. Üreticilerin stok eritmeye yönelmeleri ile stoklar yüzde 20.4 azaldı 

Yıl sonu tahminleri düşürüldü Üçüncü çeyrekte büyümenin yüzde 4.7 çıkması yıl sonu büyüme tahminlerinin aşağıya çekilmesine neden oldu. 2004 yılı büyümesinin yüzde 8 olması için son çeyrekte en az yüzde 3 büyüme gerçekleşmesi gerekiyor. Son çeyrek GSMH artışı, yüzde 4 olursa, büyüme yüzde 8.3, yüzde 5 olursa yüzde 8.5 olacak. Son çeyrekte GSMH hiç artmasa bile yıllık büyüme yüzde 7.3 çıkacak. 

4 bin dolar kesin gözüküyor Deflatör yüzde 11.9, yıllık büyüme yüzde 8, dolar kurunun 1 milyon 450 bin lira olacağı varsayımıyla GSMH, yıl sonunda 297.3 milyar dolara ulaşacak. GSMH, büyümenin yüzde 7 olduğu varsayımıyla 294.5 milyar dolar, yüzde 9 varsayımıyla tam 300 milar dolar olacak. Kişi başına milli gelir de 71 milyon 789 bin kişi ortalama nüfus varsayımıyla yüzde 7 büyümede 4 bin 102 dolar, yüzde 8 büyümede 4 bin 141 dolar, yüzde 9'luk büyümede 4 bin 254 dolar olacak. 




</TEXT>
</DOC>
