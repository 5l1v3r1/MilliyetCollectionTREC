<DOC>
<DOCNO> 260916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur27.html </URL>
<DATE> 2004/08/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta serbest bırakılan rehineler Türkiye'ye dönüyor... 
</HEADLINE>
<TEXT>

     Irak'ta dün serbest bırakıldığı açıklanan kamyon şoförleri Sait Unurlu ve Abdurrahman Demir, Türkiye'ye dönüyor. 
     Türkiye'nin Bağdat Büyükelçiliği'nden edinilen bilgiye göre, Unurlu ve Demir serbest bırakılmalarının ardından Büyükelçiliğe getirildiler. Burada bir süre dinlenen ve ihtiyaçları giderilen şoförler, Türkiye'ye dönmek üzere Büyükelçilikten ayrıldılar. 
     Bu arada, Büyükelçilik yetkilileri, kayıp olduğu bildirilen diğer kişiler hakkında ellerinde henüz bilgi olmadığını, toplam kaç Türkün rehine olarak tutulduğunu kesin olarak belirtmelerinin mümkün olmadığını kaydettiler. 
     Irak'ta El Kaide ile bağlantılı Tevhid ve Cihad grubu, dün 2 Türk rehineyi, çalıştıkları firmanın Irak'taki faaliyetlerini durdurma kararı üzerine serbest bıraktığını açıklamıştı. 
     
</TEXT>
</DOC>
