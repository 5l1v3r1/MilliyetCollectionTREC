<DOC>
<DOCNO> 266904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo02.html </URL>
<DATE> 2004/08/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gençlerbirliği hocası Arıca "Şansımızla turu atladık'' 
</HEADLINE>
<TEXT>

     HNK Rijeka Teknik Direktörü Elvis Scoria, ''Kazandık ama turu geçemedik'' dedi. 
     UEFA Kupası 2. ön eleme turu rövanş karşılaşmasında Gençlerbirliği'ni 2-1 yenmesine karşın kupaya veda eden HNK Rijeka'da, teknik direktör Elvis Scoria, bu akşam iyi bir mücadele ortaya koyduklarını belirterek, maçtan sonra şunları kaydetti 
     ''Gençlerbirliği'ni ve kendi oyuncularımı kutluyorum. Futbol böyle bir oyun. Son dakikada gol yedik ve elendik. Güçlü rakibimize karşı iyi oynadık. Çok üzgünüz, ancak bunu unutmak zorundayız.'' HNK Rijekalı futbolcu Tkalceviç ise ''Acı bir galibiyet yaşıyoruz. Kazandık ancak elendik. Rakibimize başarılar diliyorum'' dedi. 
     
     GENÇLERBİRLİĞİ CEPHESİ 

     Gençlerbirliği Teknik Direktörü Erdoğan Arıca ise HNK Rijeka karşısında şanslarının da yardımıyla tur atladıklarını söyledi. 
     Turu geçtikleri için mutlu olduklarını ifade eden Arıca, sözlerini şöyle sürdürdü 
     ''Rakibimiz, bizim oynamamız gereken gibi sabırlı ve disiplinli oynadı. Topla çok oynayan bir ekip olmamıza rağmen ikinci yarıda riskler aldık. Rakibe 2-3 kontraatak şansı verdik. Futbolcularım iyi oynamamasına karşın turu çok istediler ve son dakikada attığımız golle turu geçtik. Bizi burada karşılayan herkese teşekkür ediyoruz.'' Gençlerbirliği futbolcularından Skoko da rakiplerinin iyi oynamasına karşın turu kendilerinin geçtiğini kaydetti. 
     Son dakika golünün sahibi Uğur ise rakiplerinin çok iyi hazırlanmış ve motive olmuş, organize bir takım olduğunu vurgulayarak, ''Rakibimiz ilk ve ikinci yarının ilk dakikalarında çok üzerimize gelip golleri buldu. Bizim sahada gösterdiğimiz mücadele ise takdire şayandır. Bu Türk halkına armağan olsun. Hırvat ve Rijeka halkına teşekkür ederiz'' diye konuştu. 
     
</TEXT>
</DOC>
