<DOC>
<DOCNO> 294793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo32.html </URL>
<DATE> 2004/12/04/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Galatasaray maçı sonrası notlar... 
</HEADLINE>
<TEXT>

     Galatasaray Kulübü Futbol Şube Sorumlusu Ergun Gürsoy, Gençlerbirliği karşısında çok iyi bir futbol sergileyerek 3 puana ulaştıklarını söyledi. 
     Deplasmanda alınan galibiyetin mutluluk verici olduğunu belirten Gürsoy, ''Son dönemde çok zor günler geçirdik. Arada yüzlerimizin gülmesi gerekiyor. Bu açıdan Gençlerbirliği galibiyeti çok iyi oldu'' dedi. 
     Gürsoy, gelecek hafta Fenerbahçe ile yapacakları derbi maçla ilgili olarak şunları söyledi 
     ''Fenerbahçe şu an ligde çok iyi gidiyor. Ancak biz UEFA Kupası'nı aldığımız zaman onlar bizi yenmişti. Biz de Fenerbahçe'yi yenebiliriz. Galatasaray'ın, Fenerbahçe'yi yenecek gücü her zaman vardır.'' Galatasaray Kulübü Yöneticisi Fatih Gökşen ise Fenerbahçe maçıyla ilgili olarak, ''Zor bir derbi olacak. Fakat evimizde kazanmak zorundayız. Yüzüncü yılımızda şampiyon olacaksak, tek hedefimiz 3 puan olmalı'' diye konuştu. 
     Gençlerbirliği Kulübü Başkanı İlhan Cavcav ise her iki takımın da karşılaşma boyunca çok iyi mücadele ettiğine dikkati çekerek, ''Birinci devrede biz daha iyiydik. Ancak iyi oynamak önemli değil, bunu skora yansıtmak önemli olan. Kendilerini kutluyorum'' dedi. 
     
     HAGİ ''LİGİN EN İSTİKRARLI TAKIMI GALATASARAY'' 

     Galatasaray Teknik Direktörü Gheorghe Hagi, Gençlerbirliği karşısında bu sezonun en iyi futbolunu oynadıklarını söyledi. 
     Hagi, Ankara'da 2 hafta üst üste zorlu deplasman maçları yaptıklarını belirterek, ''Her ikisini de kazanarak 6 puan aldık. Oyuncularım benim istediklerimi sahaya yansıttığı zaman kazanıyoruz. Takım olarak kalitemizi bugün de ispat ettik. İki forvet oyuncum da birbirinden güzel goller attılar. Şu ana kadar ligde oynadığımız en güzel maçtı'' diye konuştu. 
     Rumen teknik adam, gelecek hafta oynayacakları Fenerbahçe derbisinde mutlak 3 puan alacaklarını iddia ederek, şöyle konuştu 
     ''Bu derbiyi kazanmak bize bağlı. Ligin en istikrarlı takımı Galatasaray. Çok iyi bir rakibe karşı oynuyoruz. Lider durumdalar. Ancak ligde bizi yenebilecek bir takım yok.'' 
     
     GENÇLERBİRLİĞİ CEPHESİ 

     Gençlerbirliği Teknik Direktörü Oğuz Çetin ise Galatasaray'ın karşılaşmada üst düzey bir mücadele ortaya koyduğunu ifade ederek, ''Rakibimize boş alan bırakmamak istedik, ancak fazla direnemedik. Duran toplarda zaaf göstermemeliydik. İlk golü yedikten sonra futbolcularımda yeterli istek ve mücadeleyi göremedim. Bu yenilgiyi telafi etmek bizim elimizde. Kalan 2 maçımızı kazanıp devre arasına rahat girmek istiyoruz'' dedi. 
     
</TEXT>
</DOC>
