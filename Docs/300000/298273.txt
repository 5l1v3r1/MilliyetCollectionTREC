<DOC>
<DOCNO> 298273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur11.html </URL>
<DATE> 2004/12/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bronşit için hastaneye gitti, ayağı kesildi .. 
</HEADLINE>
<TEXT>

     
     Aykut Ünlüpınar 
     

Yoksul bir ailenin 2.5 yaşındaki kızı Havva Göl'ün, bronşit hastalığı nedeniyle hastaneye götürülmesinden sonra bir ayağının kesildiği iddia edildi. 
     Mersin'in Gülnar İlçesi'ne bağlı İsaklar Köyü'nde yaşayan Neslihan ve Mustafa Göl çiftinin, küçük kızları Havva'nın aşırı ateşle başlayan rahatsızlığına çare bulmak için başlattıkları ''hastane maratonu''nun bir ayağın kaybıyla bittiği savunuldu. 
     Yaşadıkları dağ köyünün soğuk havası, kaldıkları evin sağlıksız koşulları ve yakacak sıkıntısı nedeniyle sık sık soğuk algınlığı yaşayan Havva'nın dramının, bronşit hastalığına yakalanmasıyla başladığı kaydedildi. 
     Anne Neslihan Göl, AA muhabirine, Havva'nın dramını anlatırken, şunları söyledi 
     ''Havva rahatsızlanınca Gülnar Devlet Hastanesi'ne götürdük. Yeşilkartlı olarak gittiğimiz hastanede 6 gün kaldık. Kızımın ayağı morardı. Buradan sevk edildiğimiz Mersin Devlet Hastanesi'nde de ayağındaki morlukla ilgili hiçbir tedavi yapılmadı.'' Nislihan Gül, köye geri döndüklerinde kızının ayağındaki morlukların yoğunlaştığını, bunun üzerine gittikleri Mersin Üniversitesi Tıp Fakültesi Hastanesi acil servisinde doktorların, kızının sol ayağının kangren olduğunu bu yüzden kesilmesi gerektiğini söylediklerini anlattı. 
     
     ANNENİN ALDIĞI EN KÖTÜ HABER 
     Neslihan Göl, doktorların ayağı kesmedikleri takdirde ileride çocuğun bacağının tamamen kaybetmesinin söz konusu olduğunu söylediklerinde adeta dünyasının karardığını belirterek, ''Hayatımın en kötü haberini almıştım. Havva bizim tek kızımızdı ve göz göre göre ayağını kaybediyordu, çaresiz ameliyatı kabul ettik'' dedi. 
     Kalp hastası baba Mustafa Göl ve tansiyon hastası anne Neslihan Göl, kızlarına protez bacak takılabilmesi için yardım elinin uzanmasını beklediklerini ifade etiler. 
     Gülnar Devlet Hastanesi Başhekimi ve Çocuk Hastalıkları Uzmanı Dr. Fadime İlten ise Havva'nın, bağışıklık sisteminin yaşadığı ortam ve beslenme şekillerinin de etkisiyle güçsüz olduğunu, bu nedenle enfeksiyon kapma riski bulunduğunu belirtti. İlten, şunları kaydetti 
     ''Havva ile yaklaşık bir yıldan beri ilgileniyoruz. Çocuğun ayağına, sarı intraket olarak tabir ettiğimiz tıbbi bir araçla damardan antibiyotik yapıldı. Yanlış ilaç ya da yanlış müdahale söz konusu değil.'' Başhekim İlten, ''çocuğun immun sisteminin güçsüzlüğü nedeniyle derin arterlerde enfeksiyon oluştuğunu, bunun da vücudun dayanıksızlığından kaynaklandığını'' savundu. 
     
</TEXT>
</DOC>
