<DOC>
<DOCNO> 285340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun09.html </URL>
<DATE> 2004/11/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ABD'liler bu kez sandığa koşuyor... En yüksek katılım .. 
</HEADLINE>
<TEXT>

     Amerikan siyasi tarihinin yürütülen en pahalı kampanyasından sonra bugün yapılacak başkanlık seçimlerine rekor katılım bekleniyor. 
     New York Times gazetesinin haberinde, 4 yıl önce yapılan başkanlık seçimlerinde 106 milyon seçmenin oy kullandığı hatırlatıldı ve bugünkü seçimde katılımın 121 milyonu bulabileceği belirtildi. 
     Haberde, seçimlerin galibinin hangi adayın kendi taraftarlarını daha fazla sandık başına çekmeyi başaracağına göre belli olacağı da kaydedildi. 
     Gazete, özellikle Ohio, Florida, Pennsylvania, Michigan gibi çekişmeli eyaletlere akın eden siyasi parti gönüllülerinin kapı kapı dolaşarak, seçmenleri oy kullanmaya teşvik etmeye çalıştıklarını yazdı. 
     Haberde, bu gönüllülerin ayrıca seçim günü oy kullanacakların çocuklarına ücretsiz bakım hizmeti sunacakları, yaşlı ve hasta seçmenleri yine ücretsiz olarak seçim mahalline taşıyacakları, seçim mahallinde bedava yiyecek ve içecekler dağıtacakları ve oy kullananlara tişört, bedava yüzme havuzu bileti gibi çeşitli hediyeler verecekleri ifade edildi. 
     Çok sayıda işverenin, çalışanlarının oy verme işlemi için harcadığı süreyi çalışılmış gibi kabul edeceğini duyurduğu belirtilen haberde, New York'ta bazı işverenlerin de oy kullanan çalışanlarına fazladan tatil imkanı tanıyacağını ilan ettiğine dikkat çekildi. 
     Pennsylvania'daki bir üniversitede ders veren bir profesörün oy kullanan öğrencilerine fazladan puan vereceğini açıkladığı, New Jersey'de ise bir başka profesörün dersinden geçebilmeleri için öğrencilerine oy kullanmayı zorunlu kıldığı belirtildi. 
     Yağmur beklenen Cleveland'da ise bir gönüllü ordusunun seçmenlere şemsiye tutacağı ve pançolar dağıtacağı kaydedildi. 
     Adayları başkanlık için yarışan Demokrat ve Cumhuriyetçi partiler, ülke genelinde kendileri için birer milyon gönüllünün çalıştığını ifade ediyor. Demokrat Parti gönüllülerinin John Kerry'ye oy istemek için 23,5 milyon telefon görüşmesi yaptığı ve 8 milyon kapı çaldığı belirtiliyor. Cumhuriyetçiler ise toplam 18 milyon seçmenle temasa geçtiğini bildiriyor. 
     
</TEXT>
</DOC>
