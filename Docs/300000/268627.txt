<DOC>
<DOCNO> 268627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/siyaset/axsiy02.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Avrupa'da tek başına kalacak' 
</HEADLINE>
<TEXT>


Türkiye'nin zinanın suç sayılmasına yönelik girişimi, AB elçilerini ayağa kaldırdı. İtalya Büyükelçisi Marsili, "Avrupa'da zinaya ceza veren tek ülke olursunuz" dedi 

UTKU ÇAKIRÖZER Ankara 


AKP'nin zinanın cezalandırılmasına ilişkin düzenlemeyi yeni TCK'ya ekleme kararı Avrupalı büyükelçileri harekete geçirdi. Zina konusunun Türkiye'nin iç işi olduğunu belirten İtalya'nın Ankara Büyükelçisi Carlo Marsili, "Ancak Avrupa'nın geri kalan bölümünde, evlilik dışı ilişkisi nedeniyle vatandaşını hapse koyan hiçbir ülke yok. Tasarıyı geçirirse, Türkiye Avrupa'da tek başına kalacak. Avrupa'da evlilik dışı ilişkiyi hapisle cezalandıran tek ülke konumuna düşersiniz" dedi. 

'Kadınlar nerede ' 
Marsili, 9 Eylül'de diğer AB ülkelerinin büyükelçileriyle TCK'nın değerlendirilmesi için yapacakları toplantıda zinayı hapisle cezalandırmayı öngören tasarıyı da ele alacaklarını belirterek, "Bu toplantıdan sonra tavrımız daha da netleşecek" diye konuştu. 
Tasarıya sivil toplum örgütlerinin tepkilerinin kendileri için gösterge olduğunu kaydeden Marsili, "Türk kadınının ne düşündüğünü ve tepkisinin ne kadar güçlü olduğunu çok merak ediyorum" dedi. 

'Bir adım ötesi recim' 
Marsili'nin Türk asıllı eşi Selva Marsili de, şunları söyledi 
"İki yetişkin insanın cinsel ilişkiye girmesi nedeniyle hapis cezasına çarptırılması kabul edilemez. Boşanma için meşru sebep sayılabilir, ama Ceza Kanunu kapsamına girmez. Bir ceza uygulaması bulunmazken, şimdi bu tasarı bir geri adımdır. Dönüp idam cezasını yeniden koymak gibi bir şey. Hapis cezasının bir adım ötesi, taşlayıp öldürmektir." 
AB'den tepki beklenmeden girişimden vazgeçilmesini isteyen Marsili, "Avrupa istiyor diye değil, insan hak ve özgürlüklerine değer veren, çağdaş, özgürlükçü, akıl - bilim yolunda ilerleyen bir toplum olmanın gereği olarak, Türkiye kendi vatandaşının iyiliği için böyle çağdışı bir uygulamadan vazgeçmelidir" dedi. 


</TEXT>
</DOC>
