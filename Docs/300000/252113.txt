<DOC>
<DOCNO> 252113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun25.html </URL>
<DATE> 2004/07/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Talabanı Saddam'ın idamına karşıyım 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Irak'ın devrik lideri Saddam Hüseyin'in idam cezasına çarptırılmasının bir hata olacağını söyledi. 
     Talabani, Roma'da La Repubblica gazetesine verdiği demeçte, Irak Başbakanı İyad Allavi'nin, Saddam'ın idam edilebileceğine ilişkin görüşünü paylaşmadığını ifade ederek şöyle dedi 
     ''Saddam Hüseyin, dünyadaki en büyük canilerden biridir. Milyonlarca Iraklının ölümünden sorumludur. Biz Kürtleri katletmiş, şehirlerimizi yakıp yerle bir etmiştir. Ancak ben bir avukatım. Bir avukat olarak da Saddam'ın idam cezasına çarptırılmasına karşıyım.'' Talabani, Allavi'nin Saddam döneminde Baas Partisi üyesiyken daha sonra zulme maruz kaldığını anımsatarak, ''İyad Allavi'nin Saddam'a idam cezası verilebileceği şeklindeki görüşüne katılmıyorum. Hata ediyor. Bu, şahsi intikamla eşanlamlı olur'' diye konuştu. 
     
     FEDERAL YAPI 

     Talabani'nin, Irak Kürdistan Demokratik Partisi IKDP lideri Mesud Barzani'nin, ''Kürtlerin ayrı bir devlet oluşturmaları gerektiği'' şeklindeki düşüncesinin hatırlatılması üzerine şunları söyledi 
     ''Ben, yeniden yapılanmakta olan Irak'ta Kürt halkının haklarının korunması gerektiği düşüncesindeyim. Irak'ın bunu gözetmemesi, ülkede birliğin sonu olur. Irak'ta ayrılık yanlıları, federalizme karşı çıkanlardır. Biz değiliz. Biz, kendimizi federal bir Irak bünyesinde ifade etme arzusundayız.'' Talabani, ''Yani bağımsızlık uzun vadeli bir düş mü'' şeklindeki soruyu ise şöyle yanıtladı 
     ''Bakın, gerçekçi olmamız lazım. Gerçekçi olmak, somut hedefler için mücadele etmek demektir. Diktatörlüğün sona ermesi, demokrasinin kucaklanması, etnik temizliğin bitmesi, özerkliğe yol açılması, peşmergelerin düzenli ordu olarak tanınması, zırhlı ve ağır silahlarla donatılmaları, tüm bunlar gerçekçi hedeflerdir. Bunlar için mücadele ettik ve bu hedefleri gerçekleştirdik.'' 
     
     İSRAİLLİLERİN EĞİTİM VERDİĞİ İDDİALARI 

     Talabani, peşmergelerin İsrailli uzmanlar tarafından eğitildiğine ilişkin iddiaları yalanlayarak, ''O araştırma tümüyle asılsız. Kabul etmiyorum. O iddiaların dayanağı yok'' dedi. 
     İsteyen herkesin Irak'ın kuzeyine gidip orada İsraillilerin bulunup bulunmadığını kontrol edebileceğini kaydeden Talabani, Yahudi kökenli Kürtlerin Kerkük civarında arazi satın almaya başladığına ilişkin haberleri ise ''Türkmenlerin uydurması'' olarak niteledi. Talabani, ''Bu Türkmenlerin propagandası. Bu türden bir iddiayı da kesin bir dille yalanlıyorum'' ifadesini kullandı. 
     Talabani, Kerkük'teki Araplara Kürtler tarafından etnik temizlik politikası uygulandığı iddiasının da asılsız olduğunu belirterek, ''Durum öyle değil. Tam tersine, Saddam zamanında Kürtlerin ev ve arazilerine el konularak uygulanmış olan etnik temizliğin nihayet son bulduğu bir dönemdeyiz'' diye konuştu. 
     
</TEXT>
</DOC>
