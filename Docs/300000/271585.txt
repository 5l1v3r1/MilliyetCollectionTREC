<DOC>
<DOCNO> 271585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/spor/yaksoy.html </URL>
<DATE> 2004/09/14/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Futbol arenası 
</HEADLINE>
<TEXT>



Kimsenin artık "ne olacak bu memleketin hali" diye sorduğu yok. Siyasi yazarlar bile artık memleketin haline boş veriyorlar. Ve ilginç futbol makaleleri yazıyorlar. Sokakta, okulda, kahvede herkes ve hatta operatörler bile ameliyat masasında futbolu tartışıyorlar. Hasta bile narkozda olmasa o da bu tartışmalara katılacak. Tartışsalar bir şey değil. Neler yapılması gerektiğini bile ortaya atıyorlar. Sanki herkes futbol profesörü. Kaybedilen her maçtan sonra depresyondan kaynaklanan saldırganlıkların hududu yok. Sokaktaki adamı bırakın, koca koca eski ve yeni resmi yetkililer bile birbirlerine etmediklerini bırakmıyorlar. Bu yüzden futbolda en iyisi ve en doğrusu berabere kalmak. Ne şiş yansın, ne kebap misali. Yalnız biz değil bütün dünya bir futbol arenası oldu. Bakın ne demiş futbol seven şair 
Ne rakı şişesindeki balık... 
Ne Avrupa yolunda Verheugen... 
Ne zina yapıp ceza yiyecek zavallı alık... 
Varsa yoksa futbol ve ben. 
Şükrü, Hakan, diğerleri ve Sergen... 
Akılsız mı akılsız onlar ve sen... 
Kalkıp ne olacak bu memleketin hali diyen. 


</TEXT>
</DOC>
