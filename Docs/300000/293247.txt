<DOC>
<DOCNO> 293247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/guncel/axgun02.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arhavi'nin sesini duyan yok mu 
</HEADLINE>
<TEXT>


Arhavi Belediye Başkanı ve ilçenin çevrecileri, sahildeki yol inşaatını mahkeme kararına rağmen sürdüren firmalara karşı seslerini duyurmak için Ankara'ya geldi 

Gülçin Üstün - Ankara 

Hopa - Ardeşen Yolu'nun Arhavi geçişi inşaatına belediyenin vurduğu mühürlerin üçüncü kez kırılması, çevrecileri ve Arhavi Belediyesi'ni isyan ettirdi. Yapımcı firmanın, küçük değişikliklerle yargının proje için verdiği "yürütmeyi durdurma" kararını geçersiz hale getirmeye çalıştığını savunan Arhavi Belediye Başkanı Musa Ulutaş, projenin iptali için tekrar yargı yoluna başvurduğunu söyledi. 
"Sahili betonlaştırdığı" gerekçesiyle çevrecilerin tepki gösterdiği Karadeniz Sahil Yolu Arhavi Geçişi Projesi, büyük bir kavgaya sahne oluyor. Arhavi Belediyesi ve sivil toplum örgütlerinin projenin iptali için başvurduğu Erzurum İdare Mahkemesi, 27 Ağustos'ta "yürütmeyi durdurma" kararı alındı. 

3 mühür kırdılar 
Karar üzerine çalışmalara bir hafta ara veren yapımcı Cengiz - Mapa - Makyol inşaat firmaları, projede bazı değişiklikler yaparak yürütmeyi durdurma kararının ilk proje için alındığını savundu. "Yeni proje"yi öne süren firmalar, yol inşaatını yine başlattılar. "Yeni projenin de önceki gibi imar planına işlenmemiş olduğunu ve Kıyı Kanunu'na aykırı olduğunu" savunan Ulutaş, şantiyeyi 3 kez mühürledi. Ancak tüm mühürler kırıldı, inşaat devam etti. 

Çare arayışı 
Ulutaş Karayolları 10. Bölge Müdürlüğü, yapımcı firma ve Arhavi Kaymakamı Akın Varıcıer hakkında "görevi kötüye kullanmak" ve "yetkisiz mühür kırmak" iddiasıyla suç duyurusundu bulundu, suçüstü hükümlerine göre işlem talep etti. Savcılığa ve Karayolları Genel Müdürlüğü yetkililerine seslerini duyuramadığını söyleyen Ulutaş ve Arhavi'nin çevreci kuruluşları, dün yetkililere ulaşabilmek için Ankara'ya geldi. 

'Sahil halkındır betonlaştırmayız' 

MİLLİYET'in sorularını yanıtlayan Arhavi Belediye Başkanı Ulutaş, şunları söyledi "Projede yapılan tek değişiklik, inşaatın yüzde 25'inin denize doğru kaydırılması. Sahillerin betonlaşmasına izin vermeyeceğiz. Sahil, devletin değil halkın malıdır. Gerekirse inşaatı yeniden mühürleyeceğim. Başbakan Recep Tayyip Erdoğan'a da gideceğiz." 

'Durmayacağız son hız devam' 

CENGİZ-MAPA-MAKYOL inşaat firmalarına bağlı projenin şantiye şefi Şeref Savaş, "projeye devam emrini" Karayolları Genel Müdürlüğü'nün verdiğini, projenin durdurulması nedeniyle maddi kayba uğradıklarını belirterek, Arhavi Belediyesi hakkında maddi tazminat davası açtıklarını da dile getirdi. Karayolları Genel Müdürü Hicabi Ece de, projede sorun olmadığını savundu, "Karadeniz Sahil Yolu Projesi son hız devam ediyor. Durmayacak" dedi. 

'Alternatifi var hem de ucuz' 

VAN 100. Yıl Üniversitesi'ne "Arhavi Güney Geçiş Projesi" ad-lı alternatif proje hazırlattıklarını anlatan Arhavi Sahillerini Koruma Platformu Sözcüsü Hasan Sıtkı Özkazanç, güney geçişinin hem çevreye zarar vermediğini, hem de 65 milyon dolara mal olacağını belirtti. Sözcü, mevcut proje bedelinin yaklaşık 78 milyon dolar olduğunu söyledi. 


</TEXT>
</DOC>
