<DOC>
<DOCNO> 287474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy24.html </URL>
<DATE> 2004/11/09/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Rize Valisi "Eğitimde en önemli sıkıntımız,arsanın pahalı olması" 
</HEADLINE>
<TEXT>

     Rize Valisi Enver Salihoğlu, ''Rize'de eğitim konusundaki en önemli sıkıntımız, arsanın pahalı olmasıdır'' dedi. 
     Vali Salihoğlu, Trabzon Gazeteciler Cemiyeti'nde düzenlediği basın toplantısında, Rize'nin fiziki ve coğrafi zorluklarının fazla olduğunu, dolayısıyla da hizmetten, diğer illere göre daha pahalıya yararlandıklarını belirtti. 
     Rize'de eğitim konusunda önemli çalışmalar yaptıklarını ifade eden Salihoğlu, ''Rize'deki ilköğretim okullarının hepsinde tekli eğitim yapılıyor. İlde eğitim konusundaki en önemli sıkıntımız, arsanın pahalı olmasıdır. Çoğu zaman arsa maliyeti, okulun maliyetini geçiyor'' diye konuştu. 
     Vali Enver Salihoğlu, yaptıkları bir araştırmada Rize'de yaklaşık 9 bin 575 adet teleferik bulunduğunu tespit ettiklerini belirterek, ''Teleferiklerde insanların can güvenliğini koruyan hiçbir sistem yok. Bu nedenle kamu güvenliğinin korunması için teleferiklerle insan taşınmasını yayınladığımız bir genelgeyle yasakladık'' dedi. 
     Yayınlanan genelgeye rağmen, teleferiklerle insan taşınmasına devam edildiğine dikkati çeken Vali Salihoğlu, genelgeden sonra ilde 3 kişinin teleferikten düşerek hayatını kaybettiğini söyledi. 
     Vali Salihoğlu, raftingin il turizmi açısından önemli olduğunu ifade ederek, şunları kaydetti 
     ''2004 Türkiye Rafting Şampiyonası'nı Rize'de gerçekleştirdik. Bu şampiyonanın Rize'nin tanıtımına önemli katkısı oldu. 2007 veya 2008 yılında Dünya Rafting Şampiyonası'nı da Rize Fırtına Vadisi'nde gerçekleştirmeyi arzu ediyoruz.'' Vali Salihoğlu, Köy Hizmetleri'nin kapatılmasını doğru bulduğunu çünkü, kurumda aşırı bürokrasi olduğunu savunarak, şunları kaydetti 
     ''Bürokrasi iş yapmayı engellemektedir. Bu nedenle Köy Hizmetleri'nin kapatılmasını çağdaş buluyorum. Türkiye nüfusunun yüzde 78'i belediye sınırları içerisinde yaşamaktadır. Hizmetlerin çoğu zaten belediyeler tarafından verilmektedir. Bu nedenle, Köy Hizmetleri kapatıldığında hizmetlerin siyasallaşacağı kanısında değilim'' 
     
</TEXT>
</DOC>
