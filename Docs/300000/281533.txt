<DOC>
<DOCNO> 281533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko36.html </URL>
<DATE> 2004/10/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Üzüm üreticilerinden protesto mitingi... 
</HEADLINE>
<TEXT>

     Halil Hüner AA 

Üzüm Üreticileri Sendikası'nca Üzüm-Sen Manisa'nın Alaşehir ilçesinde , ''IMF ve Dünya Bankası Üzümden Elini Çek'' mitingi düzenlendi. 
     Miting için Sarıkız Meydanı'nda toplanan üreticiler, ellerinde taşıdıkları ''Üzüme uzanan eller kırılsın'', ''Kahrolsun üzüm düşmanları'', ''3 tek sigara bir kilogram üzüm'', ''Biz üretmezsek dünya aç kalır'', ''Çiftçi borçları ertelensin'', ''TARİŞ bizimdir yağmalanamaz'' pankart ve sloganları eşliğinde, yaklaşık 2 kilometre yürüdüler. 
     Atatürk Meydanı'na gelen üreticiler, ellerindeki üzümleri esnafa ve vatandaşlara ikram ettiler. 
     Meydanda düzenlenen mitingde konuşan Üzüm-Sen Genel Başkanı Adnan Çobanoğlu, Anadolu'nun ''üzümün anavatanı'' olduğunu söyledi. 
     Çobanoğlu, tarım kesiminin sadece ekonomik nedenlerle değil, sosyal bakımdan ve tüketicilerin ürünleri ucuza alması bakımından desteklenmesinin şart olduğunu kaydetti. 
     ''IMF, Dünya Bankası, Dünya Ticaret Örgütü ve AB dayatmalarıyla hükümet uygulamalarının'' kırsal kesim için son derece ağır sonuçlar doğuracağını ifade eden Çobanoğlu, şöyle dedi 
     ''Tarım destekleme fiyatları nedeniyle battık. 'Çiftçiye havadan paralar ödeniyor' laflarıyla çok uluslu sermayenin sözcülüğünü yapanlar, Türkiye'nin toprak ve insan yapısını, ekonomik durumunu göz önünde bulundurmuyorlar, bilmiyorlar ve tanımıyorlar. Türkiye'de tarım 1980'lerden sonra iç ve dış müdahalelerle, bugün bu duruma geldi. Her yıl ortalama 455 bin çiftçi, üretimi bırakıyor. Önümüzdeki yıllarda toprağı yabancılar tarafından satın alınan 12-13 milyon daha insan işsiz kalırsa, bunun sorumlusu kim olacak '' 
     
     ÜZÜM FİYATLARI 
     Geçen yıl kuru üzümün 1 milyon 350-1 milyon 450 bin lira arasında satıldığını, bu yıl ise tüccarın 700 bin lira ile 1 milyon lira arasında fiyat biçtiğini dile getiren Çobanoğlu, kuru üzümün maliyetinin bu yıl 1 milyon 250-1 milyon 300 bin lira arasında olduğunu söyledi. 
     Özelleştirilen TEKEL'in Alaşehir Alkol Fabrikası'nın, yaş üzümün kilo alım fiyatını 180 bin lira olarak açıklamasına rağmen çiftçiden 130-140 bin liraya aldığını, çiftçinin örgütü olan TARİŞ'in ise taban fiyatı açıklamadan alım yaptığını, fiyatın belirsizliğini koruduğunu öne süren Çobanoğlu, bunun da tüccarın işine yaradığını ifade etti. 
     Çobanoğlu, ayçiçeği, fındık, tütün, üzüm işçileri ve üreticilerinin yavaş yavaş örgütlenmeye başladıklarını, bu örgütlenmenin konfederasyona dönüşmesiyle IMF ve Dünya Bankası politikalarına ''dur'' diyeceklerini kaydetti. 
     
     KOMİTE BAŞKANI 
     Miting Tertip Komitesi Başkanı Hüseyin Zengin de Türkiye'de üzüm üreticileri olarak uzun yıllar sonra ilk kez bir miting düzenlediklerini söyledi. 
     Üzüm üreticilerinin perişan olduğunu belirten Zengin, TARİŞ Üzüm Birliği yöneticilerinin basına ''Üzüm 1 doların altında olmayacak'' açıklamasında bulunduğuna işaret ederek, bunu yapmayanları istifaya davet etti. 
     Zengin, üreticilerin en büyük kuruluşu olan Ziraat Odaları ve TARİŞ'in kendilerine destek vermediğini ileri sürdü. 
     Konuşmalardan sonra miting, olaysız sona erdi. 
     
</TEXT>
</DOC>
