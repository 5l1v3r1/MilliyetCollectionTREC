<DOC>
<DOCNO> 278972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/guncel/agun.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosyaya giren Peker bağlantıları 
</HEADLINE>
<TEXT>


Dosyaya yansıyan bilgilere göre Sedat Peker, üst düzey emniyet müdüründen yarbaya kadar ilişkiler ağı kurmuş. Peker, işlerini halleden bürokratları da lüks otellerde ağırlamış 

TOLGA ŞARDAN Ankara 

İstanbul polisinin Sedat Peker ve grubuna yönelik gerçekleştirdiği "Kelebek" operasyonunda, soruşturma dosyasındaki bilgiler gün ışığına çıkmaya başladı. Dosyadaki bilgilere göre, İstanbul'da görevli üst düzey bir emniyet müdürü, aktif göreve gelebilmek için Peker'den yardım istedi. Rakibi Yusuf Altay'ın yakalanması için Kara Kuvvetleri Komutanlığı'nda KKK görev yapan bir Yarbay'ı devreye soktuğu da ortaya çıkan Peker'in, işlerini halleden bazı üst düzey bürokratları da, beş yıldızlı otellerde ağırladığı belirlendi. 
Milliyet'in aldığı bilgiye göre, Peker'in bürokrasiyle ilgili tüm bağlantılarını ve organizasyonlarını Kutluhan Arslan adlı kişiyle, bir avukatı kurdu. Mahkeme kararıyla yapılan telefon dinlemelerinde Arslan'ın vali, emniyet müdürü, asker ve savcılarla görüşerek değişik konularda organizasyonlar yaptığı saptandı. 

Müdüre soruşturma 
Soruşturma dosyasında, halen Emniyet Genel Müdürlüğü'de APK uzmanı olarak görev yapan bir emniyet müdürünün, aktif göreve gelebilmek için Arslan aracılığıyla Peker'den yardım istediği bilgisi yer aldı. 
Daha önce Peker'in faaliyet gösterdiği İstanbul'un Anadolu yakasında görev yapan ve şimdilik ismi gizli tutulan emniyet müdürü hakkında idari soruşturma başlatıldı. Bu müdürün uzun süredir Peker'le bağlantısının olduğu da öne sürüldü. 

Yarbay'ı kampta bulmuşlar 
Soruşturmayla ilgili Başsavcılığa gönderilen evraklarda yer alan bilgilere göre de, Peker, rakibi Yusuf Altay'ın yakalanması için yine Arslan aracılığıyla KKK'da görevli Yarbay Ş.'yi devreye soktu. Arslan, hakkında yakalama kararı olan Altay için, bir askeri kampta tatil yapan Ş. ile temasa geçerek yardım istedi. Yarbay Ş.'de, Altay'ın jandarma tarafından yakalanmasını sağladı. Peker'in, Altay'ın yakalanması için polis ve jandarma yerine çok önemli bir görevde bulunan bir subaydan yardım istemesi dikkat çekti. Bir emniyet yetkilisi, operasyon sırasında Yarbay Ş.'nin görevinin bilinmediğini, daha sonra tespit edildiğini kaydetti. 

Beş yıldızlı ödüller 
Arslan'ın Peker'in bir avukatıyla yaptığı telefon görüşmesinde de, Altay olayında Peker'den yana tavır koyduğu öne sürülen Bakırköy Savcısı H.G.'nin Antalya'daki 5 yıldızlı bir tatil köyünde ağırlandığı saptandı. Ayrıca, yardımlarından dolayı savcının, İstanbul'daki evinin tadilat masraflarının karşılandığı da iddia edildi. Peker'in adamlarına silah ruhsatı verdiği öne sürülen Bilecik Valisi Ayhan Çevik'in de, İstanbul'da yine Kutluhan Arslan'ın organizesiyle Conrad Otel'de misafir edildiği belirlendi. Vali Çevik'in Arslan'la yaptığı bir telefon görüşmesinin de, soruşturma dosyasında yer aldığı belirtildi. 


</TEXT>
</DOC>
