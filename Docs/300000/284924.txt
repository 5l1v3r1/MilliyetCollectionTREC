<DOC>
<DOCNO> 284924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur23.html </URL>
<DATE> 2004/10/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hırsızlık yaptırmak için çocuk kaçırmışlar 
</HEADLINE>
<TEXT>

     Kayseri'de hırsızlık yaptırmak için çocuk kaçıran 2 kişi yakalandı. 
     Edinilen bilgiye göre, Reşit Ö, oğlu Harun Ö'nün kaybolduğu şikayetiyle jandarmaya başvurdu. Yapılan araştırmada, 13 yaşındaki Harun Ö'nün Ambar Mahallesi'nde Harun Ç. ile birlikte görüldüğü belirlendi. 
     Gözaltına alınan Harun Ç, jandarmaya verdiği ifadesinde, Harun Ö'yü hırsızlık yaptırmak amacıyla Rahman C. ile birlikte kaçırdıklarını itiraf etti. Harun Ç'nin ifadesi doğrultusunda, Harun Ö, Keykubat Mahallesi'ndeki harabe bir ev içinde elleri ve ayakları bağlanmış halde bulundu. 
     Harun Ç. ve Rahman C'nin bir mobilyacının yanında çalışan Harun Ö'yü 25 milyon lirasını gasp ettikten sonra kaçırdıkları, bazı işyerlerinden hırsızlık yapması ve hurda malzemeler toplaması için zorladıkları belirlendi. 
     Çocuk kaçırma, darp ve gasp iddiasıyla adliyeye sevk edilen Harun Ç. 18 , çıkarıldığı mahkemece tutuklandı. Rahman C. 12 ise serbest bırakıldı. 
     
</TEXT>
</DOC>
