<DOC>
<DOCNO> 271207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur05.html </URL>
<DATE> 2004/09/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Irak'ta kaçırılan Aytullah Gezmen'den haber alınamıyor... 
</HEADLINE>
<TEXT>

     Irak'ta, 24 Temmuz günü kaçırılan tercüman Aytullah Gezmen'den 50 gündür haber alamayan ailesinin endişeli bekleyişi sürüyor. 
     Hatay'ın İskenderun İlçesi'nde yaşayan babası Abdulhamit Gezmen, Irak'ta tercümanlık yapan oğlundan kaçırıldığı günden itibaren herhangi bir haber alamadıklarını belirterek, ''Elimizden hiçbir şey gelmiyor, kahroluyoruz'' dedi. 
     Oğlunun çalıştığı firmalardan Bilintur ve Tepe Grubu'nun Irak'tan çekildiğini belirten Abdulhamit Gezmen, şunları söyledi 
     ''Oğlumu kaçıranlar, çalıştığı firmanın 72 saat içinde Irak'tan çekilmesi halinde serbest bırakacaklarının sözünü vermişlerdi. Kaçıranların isteği yerine getirilerek firmalar Iraktan çekildiğini açıkladı. Ancak, oğlumu kaçıranlar halen sözünde durmadılar. 
     Devlet büyüklerimizin ilgilendiğine inanıyorum. Ancak, 50 gündür sağlıklı hiçbir haber alamadığımız için ailece sıkıntı ve huzursuzluk yaşıyoruz. Elimizden hiçbir şey gelmiyor, kahroluyoruz. Hayatından endişe duyuyoruz. Sabrımız ve dayanma gücümüz kalmadı. Yetkililerin daha fazla ilgi ve destek bekliyoruz.'' 
     
</TEXT>
</DOC>
