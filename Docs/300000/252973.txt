<DOC>
<DOCNO> 252973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun17.html </URL>
<DATE> 2004/07/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Papadopulos Annan Planı'nın Türklerin lehine olduğu için reddettik 
</HEADLINE>
<TEXT>

     Resmi ziyaret için Avusturya'nın başkenti Viyana'da bulunan Kıbrıs Rum yönetimi lideri Tasos Papadopulos, ''Der Standard'' gazetesine verdiği demeçte, Annan planını ''Türklerin lehine olduğu için'' reddettiklerini söyledi. 
     BM Genel Sekreteri Kofi Annan'ın taraflara sunduğu çözüm planındaki 11 maddenin ''10,5'inin Türklerin masada müzakere dahi etmeden elde ettikleri isteklerini içerdiğini'' ileri süren Papadopulos, bu iddiasına örnek olarak ''Türk askerinin Kuzey Kıbrıs'ta kalmasına izin verilmesini'' gösterdi. Bir soru üzerine, bundan sonra ikinci bir referandum yapılamayacağını belirten Papadopulos, ''Ancak birleşme siyasi hedefimiz olarak kalacaktır'' dedi. 
     Kıbrıs sorununun çözümü için Avrupa Birliği'nin devreye girmesini de ''uygun görmediğini'' ifade eden Papadopulos, şunları kaydetti 
     ''AB üyesi çok sayıda ülke, Kıbrıs sorununa taraf olduğu için AB, sorunun çözümüne ilgi duymaktadır. Ancak AB başka sorunlarla yeterince meşgul olduğu için BM'nin sorunun çözümüyle ilgilenmeye devam etmesi daha uygun olur.'' Papadopulos, Viyana'daki resmi temasları çerçevesinde Başbakan Wolfgang Schüssel, Dışişleri Bakanı Benita Ferrero-Waldner ve 8 temmuz günü görevine başlayacak olan yeni Cumhurbaşkanı Heinz Fischer ile görüştü. 
     
</TEXT>
</DOC>
