<DOC>
<DOCNO> 255898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko29.html </URL>
<DATE> 2004/07/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Arçelik Rusya'da üretim yapacak... 
</HEADLINE>
<TEXT>

     Arçelik, dayanıklı tüketim mamülleri üretimi konusunda Rusya'da 50.8 milyon euroluk yatırım yapacak. 
     Arçelik'ten Borsa'ya gönderilen açıklamada, Yönetim Kurulu'nun, şirketin Rusya Federasyonu'na yaptığı ihracat faaliyetlerine ek olarak bu ülkede dayanıklı tüketim mamülleri üretimi, satışı ve pazarlaması konusunda faaliyet gösterme kararı aldığı belirtildi. 
     Bu hedefi gerçekleştirmek üzere Arçelik Grubu şirketleri olarak gereken hukuki, mali ve ticari başvuraları yapmak ve işlemleri yerine getirmek üzere şirket yönetimine yetki verildiği duyurulan açıklamada, planlanan yatırım toplamının 50.8 milyon euro olduğu bildirildi. 
     Açıklamada, 37.5 milyon euro tutarındaki birinci faz ana yatırımın tamamlanarak seri üretime geçilmesini takip eden ilk yıl sonunda, 100 milyon euroya yakın yıllık ciro elde edileceğinin öngörüldüğü kaydedildi. 
     Söz konusu yatırımın finansmanının asgari yüzde 50'lik kısmının, dış finansman ile sağlanmasının planlandığını belirtildi. 
     
     ARÇELİK, ÇAMAŞIR MAKİNESİ ÜRETİM TESİSİ KURACAK 

     Arçelik, dayanıklı tüketim pazarı 6 milyar dolara ulaşan Rusya'da yıllık 850 bin adet kapasiteli çamaşır makinesi üretim tesisi kuracak. 
     Arçelik'den yapılan açıklamada, Avrupa'nın en büyük 5 beyaz eşya şirketinden biri olmayı amaçlayan şirketin, bu doğrultuda yurtdışı büyüme alternatiflerini değerlendirmeyi sürdürdüğü belirtildi. 
     Türkiye'de ve Avrupa'da sahip olduğu markalar, şirketler ve üretim tesisi ile uluslararası konumda olan Arçelik'in, yapılan incelemeler sonucunda Rusya'da yeni bir tesis yatırımı yapmasına karar verildiği belirtilen açıklamada, yatırım için Rusya'nın seçilmesinin nedenleri arasında pazarın büyüklüğü ve gelişme potansiyeli, rekabetçi koşulları, coğrafi yakınlık, düşük penetrasyon oranları gösterildi. 
     Açıklamaya göre, yeni yatırım projesi kapsamında Rusya'da yılda 850 bin kapasiteli çamaşır makinesi üretim tesisi kurulacak. 
     -2006'DA FAALİYETE GEÇECEK- 2006 yılında kademeli olarak faaliyete geçecek tesis için yüzde 50'si dış finansmanla sağlanmak üzere 50 milyon euroluk yatırım gerçekleştirilecek. 
     Arçelik, çamaşır makinesi üretiminin yanı sıra Rusya'ya buzdolabı ve fırın ihracatına da devam edecek. 
     Yeni yatırım projesinden, faaliyete geçilecek olan 2006 yılında yaklaşık 100 milyon euro ciro elde etmeyi öngören Arçelik, pazar tecrübesini, beyaz eşya sektöründeki büyüklük ve gelişme potansiyeliyle dikkat çeken Rusya'da üretim ile güçlendirmeyi amaçlıyor. 
     2003 yılı rakamlarına göre Rusya'da dayanıklı tüketim pazarı 6 milyar dolara ulaşıyor. Bu pazarın yaklaşık yüzde 40'ını beyaz eşya oluşturuyor. Ülkede, yüzde 65 civarında seyreden çamaşır makinesi penetrasyon oranının ise gelecek 5 yıl içerisinde yüzde 90'a yükselmesi bekleniyor. 
     
</TEXT>
</DOC>
