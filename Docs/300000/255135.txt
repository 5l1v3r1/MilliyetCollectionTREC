<DOC>
<DOCNO> 255135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo12.html </URL>
<DATE> 2004/07/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kaan Dobra Hedefim Beşiktaş'ta kalmak... 
</HEADLINE>
<TEXT>

     Beşiktaş'ın deneyimli futbolcusu Kaan Dobra, hedefinin Beşiktaş'ta kalıp, iyi futbol oynamak ve futbol hayatını siyah-beyazlı kulüpte noktalamak olduğunu söyledi. 
     Kaan Dobra, Avusturya kampında Beşiktaş'ın resmi internet sitesi ''www.bjk.org.tr''ye yaptığı açıklamada, hiçbir zaman önüne uzun hedefler koyan bir insan olmadığını kaydederek, ''Şu an ilk hedefim Beşiktaş'ta bu sezon kalıp, çok iyi bir futbol oynadıktan sonra, futbol hayatıma burada nokta koymak. İnşallah bunu da başaracağım'' dedi. 
     Çalışan insanın her zaman kazanacağını vurgulayan Kaan Dobra, ''Örneğin ben belki çok yetenekli bir futbolcu değilim ama çok çalışarak ve işime saygı duyarak bugünlere kadar geldim. Her meslekte işinin gerektirdiği profesyonelce davranışları ortaya koyan insan mutlaka kazanır. Kısacası işin sırrı çalışmakta'' diye konuştu. 
     Deneyimli futbolcu, Avusturya kampını da değerlendirerek, şunları kaydetti 
     ''Bir takım için sezon öncesi çalışmaları her zaman çok önemlidir. Biz de ilk etap çalışmalarının ardından, şimdi Salzburg'da yeni sezon hazırlıklarımıza devam ediyoruz. Hem iklim hem de kamp yaptığımız tesis çok iyi. Zamanımızın büyük bir bölümü idman yaparak geçiyor. Arta kalan zamanlarda ise, dinlenme imkanı buluyoruz. Umarım, bu çalışmalarımızın meyvelerini ligin başlamasıyla birlikte almaya başlayacağız.'' Yeni transferlere de değinen Kaan Dobra, ''Zaten güçlü olan kadromuza yeni katılan arkadaşlarımız da güç kattı. Çok iyi bir takım olacağımıza inanıyorum'' diyerek sözlerini tamamladı. 
     
</TEXT>
</DOC>
