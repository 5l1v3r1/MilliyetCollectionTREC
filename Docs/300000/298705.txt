<DOC>
<DOCNO> 298705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun18.html </URL>
<DATE> 2004/12/18/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Brecht'in asistanı Palitzsch öldü 
</HEADLINE>
<TEXT>

     Bertolt Brecht'in yardımcısı ve ''Berliner Ensemble''ın önemli isimlerinden Peter Palitzsch, 86 yaşında hayata veda etti. 
     Berliner Ensemble'dan yapılan açıklamada, Palitzsch'in akciğer yetmezliğinden bugün öldüğü bildirildi. Açıklamada, Palitzsch'in, Brecht'in, tiyatronun dünyayı değiştirmesi gerektiği düsturunu hiç bırakmadığı belirtildi. 
     Tiyatro kariyerine Dresden'deki Volksbuehne tiyatrosunda başlayan Palitzsch, 1949 yılında Berlin'de ''Berliner Ensemble''yi kuran Brecht'in yardımcısı oldu ve birlikte çalışmaya başladılar. 
     Palitzsch, Berliner Ensemble'den 1961 yılında ayrılarak Almanya, Avusturya ve İsviçre'de konuk yönetmen olarak çalıştı, iki Almanya'nın birleşmesinden sonra 1992'de ''Berliner Ensemble''ye geri döndü. 
     Peter Palitzsch'in cenazesiyle ilgili düzenlemeler hakkında henüz bilgi verilmedi. 
     
</TEXT>
</DOC>
