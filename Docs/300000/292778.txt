<DOC>
<DOCNO> 292778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yazar/guclu.html </URL>
<DATE> 2004/11/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Karadeniz Ereğlisi'nde bir gün 
</HEADLINE>
<TEXT>


Ereğli'ye yıllardır gitmemiştim. TED Koleji davet edince kar kış demeden yollara düştüm. İyi ki de gelmişim. Gelişmeleri gördükçe insan mutlu oluyor. İstanbul ve Ankara'nın yarattığı karamsarlıktan kurtuluyor... 
Karadeniz Ereğlisi, öğretmeni, öğrencisi, velisi ve kurumlarıyla eğitime canı gönülden inanan ve destek veren ender kentlerimizden birisi. İkincisi, dün düzenlenen Öğretmen Sempozyumu'nda da bu havayı fazlasıyla yaşadık. Yoğun kış koşullarına rağmen köylerden gelen öğretmenler de vardı. Kar derken, öyle İstanbul'daki gibi 3-5 santimlik kar değil. Bazı bölgelerde yarı bele kadar batıyorsunuz. Ama bir yolunu bulup gelmişler. Keşke eğitimin konuşulduğu her yerde salonlar böylesine dolu dolu olsa. İşte o zaman bugünkü eğitim sorunlarının pek çoğu kendiliğinden çözülür. 
TED Koleji, Ereğli'de 60'lı yıllarda açılmış. Sonra bir ara eğitime ara vermiş. Şimdi yeniden eski görkemli günlerine dönüyor. Kalite ödüllü Erdemir'in içinde. Ama kentin her yerinden öğrenci alıyor. Başında da İstanbul'dan tanıdığımız Sedat Sönmez var. ALEV'den ayrıldıktan sonra İstanbul'daki iddialı pek çok okuldan teklif almasına rağmen, daha önce görev yaptığı okula döndü. İyi ki de dönmüş. Son 1.5 yılda Ereğli'de gerçekleştirdiklerini İstanbul'da yapması çok zordu. Çünkü İstanbul velilerinin beklentileri ile Ereğli'deki velilerin beklentileri çok farklı. 
Sempozyumdan önce ilköğretim öğrencilerinden oluşan oda orkestrası, mini bir konser verdi. Ayakta alkışladık. Mezun oluncaya kadar hemen her öğrenci mutlaka bir müzik aleti çalar hale geliyormuş. İşte bu ve benzeri etkinlikler nedeniyle hafta sonu olmasına karşın okul cıvıl cıvıldı. Okulu, öğrenci ve veliyle barışık hale getirmişler. "Öğrencimiz bir şey öğrenmek istiyorsa, kurslarda değil bizde öğrensin" diye, okulun tüm olanaklarını akşam ve hafta sonu demeden öğrencilerin kullanımına sunmuşlar. Böyle olunca da öğrenci okuldan çıkmaz olmuş. Bu da başarı ve mutluluğu beraberinde getirmiş. 
Sedat Hoca, "Bu konuda en büyük destekçim, TED Karadeniz Ereğli Koleji Vakfı" diyor. Eski mezunlardan oluşan vakıf yönetim kurulu, çıtayı çok daha yükseklere çıkarmanın peşinde. Yeni okullar, yeni binalar, yeni başarılar ve her şeyden önemlisi de ayağı yere basan öğrenciler yetiştirme peşindeler. 
Karadeniz Ereğlisi, Atatürk'ün çağdaş Türkiye özlemini hayata geçirmeye özen gösteren kentlerimizden birisi. Bu yönde pek çok işaretler var. 
Ereğli ve çevresinde yaşayan 500'ü aşkın öğretmenle, önce Türk eğitiminin sorunlarını masaya yatırdık. Ardından da değişik oturumlarla güncel sorunlar tartışıldı. İşte konu başlıklarından birkaçı 
Öğrenci merkezli eğitim, duygusal zeka ve dinleme, etkin sınıf yönetimi, sınıf ortamında yaratıcılık, öğrenci sorunlarına çözüm odaklı yaklaşım, Avrupa Birliği. 
Eğitim sorunlarını tartışırken, çuvaldızı öncelikle kendimize batırmalıyız diye, öğretmen kalitesini elbirliğiyle nasıl düşürdüğümüzü anlattım. Sorunun, sistemden, velilerin duyarsızlığından ve öğrencilerin tembelliğinden çok, öğretmenlerin mesleklerini görev aşkıyla yapmamalarından kaynaklandığını söyledim. Cumhuriyetin ilk yıllarındaki idealizmin yok olduğunu vurguladım. 
Canlarını acıtacağını bile bile iğneyi daha derinlere batırdım. Kızanlar da oldu. Ama genel yaklaşım, "Başkalarını eleştirmeden önce kendi mesleğimizin onurunu kurtarmalıyız" yönünde oldu. 
Özetin özeti Karadeniz Ereğlili öğretmenlerin geleceğe yönelik heyecanları, kendilerini daha iyi donatma istekleri ve öğrencilere bakış açıları, eğitim adına müthiş sevindirici. Bu değişim rüzgarı umarız tüm ülkeye yayılır... 



</TEXT>
</DOC>
