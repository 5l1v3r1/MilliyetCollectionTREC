<DOC>
<DOCNO> 290307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko03.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göcek'te Uzan alarmı 
</HEADLINE>
<TEXT>



Geçen hafta 22 adamıyla Pamukova'daki çiftlikte güvenlik görevlilerini etkisiz hale getiren Cem Uzan bu kez Fethiye Kaymakamlığı'na yazı yazarak babasının kullandığı Göcek'teki Zeytinli adasına gitmek istediğini belirtti. 
Birkaç gün önce Kemal Uzan'ın avukatları tarafından Fethiye Kaymakamlığı'na gönderilen yazıda, 1 12 2000 tarihli kira sözleşmesiyle 20 yıl süreyle kiracısı olduğu Zeytinli adasına 20 Kasım 2004'te oğlu Cem Uzan ve eşi Melahat Uzan ile torunlarının geleceği belirtildi. 

Adaya el konulmuştu 
Kaymakamlık, TMSF'den görüş istedi. TMSF ile 18 Kasım'da gönderdiği yazıda Zeytinli adasının daha önce Uzan Grubu'na ait Turizm Endüstrisi Yatırım'a ait olduğu, bu şirkete de 8.5 katrilyon liralık İmar Bankası yolsuzluğu nedeniyle TMSF'nin el koyduğu kaydedildi. Ayrıca, TMSF'nin 30 Eylül 2004'te Turizm Endüstrisi ile Kemal Uzan arasındaki kira sözleşmesini iptal ettiği, Uzanlar'ın adaya gelmesine izin verilmemesi gerektiği ifade edildi. 
Buna rağmen Cem Uzan'ın dün akşam Göcek'e geleceği haberinin alınması üzerine TMSF'nin girişimiyle jandarma ve polis harekete geçti. Marmaris'te bulunan iki yatın güvenliği polis sayısının artırılmasıyla sağlanırken, Zeytinli adasına da jandarma ekipleri gönderildi. 


</TEXT>
</DOC>
