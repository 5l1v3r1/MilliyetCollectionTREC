<DOC>
<DOCNO> 288028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun68.html </URL>
<DATE> 2004/11/11/ </DATE>
<TIME> 23.32 </TIME>
<AUTHOR>  </AUTHOR>
<HEADLINE>
Atalay Köln'de... "17 Aralık ile ilgili endişemiz yok" 
</HEADLINE>
<TEXT>

     Devlet Bakanı Beşir Atalay, ''17 Aralık ile ilgili bir endişemiz yok'' dedi. 
     Atalay, AK Parti Genel Başkan Yardımcısı Bülent Gedikli ile birlikte, Avrupa Türk Demokratlar Birliği'nin Almanya'nın Köln kentinde verdiği iftar yemeğine katıldı. 
     Bakan Atalay, Almanya'daki Türk vatandaşlarının Almanya ile Türkiye arasında kurduğu sağlam bağların Türkiye ile AB arasındaki ilişkilerin de belirleyicisi durumunda olduğunu söyledi. 
     AB'ye üyeliğin Avrupa'da yaşayan Türk vatandaşlarının hayatını daha da kolaylaştıracağını belirten Atalay, ''Hükümet olarak elimizden gelen gayreti gösteriyoruz. 17 Aralık ile ilgili bir endişemiz yok. 17 Aralık'tan sonra uzun bir müzakere süreci vardır'' dedi. 
     AK Parti hükümetiyle Türkiye'de siyasete güven geldiğini ifade eden Atalay, Türkiye dışında yaşayan Türk vatandaşlarına her koşulda destek olma azim ve kararlılığında, sorunları derinliğine bilerek, düşünceleri paylaşarak geleceği birlikte kurmak niyeti ve arzusunda olduklarını söyledi. 
     ''Birbirimizin ellerini sımsıkı tutmalıyız'' diyen Atalay, şöyle konuştu 
     ''Sizlerin başarısı Türkiye'nin referansıdır. Yabancılar bizi sizden sormaktadırlar. Size bakarak Türkiye hakkında kararlarını kesinleştirmektedirler. Avrupa'da yaşayan her vatandaşımız, tarihi bir sorumluluk taşıdığını unutmamalıdır. Başlangıçta sadece kol gücünden yararlanmak üzere kabul edilen Türkler, bugün Alman ekonomisinin en dinamik unsurlarından birisidir.'' 
     
     ''EKONOMİ RAYINA OTURDU'' 
     Türkiye'de ekonominin rayına oturduğunu ve herhangi bir riskin bulunmadığını belirten Atalay, ''Önümüzdeki yıl yatırım patlaması bekliyoruz. Yatırımcıların endişe edeceği herhangi bir şey kalmadı. Yılların biriktirdiği işsizlik zaman alacak'' dedi. 
     AK Parti'nin, hükümet olarak Türkiye'de toplumsal barışı ve huzuru sağladığını belirten Atalay, ülkenin birbirini seven insanların yaşadığı bir ülke haline geldiğini söyledi. 
     Bakan Atalay, konuşmasında ayrıca çocukların eğitimine büyük önem verilmesi gerektiğini vurguladı. 
     AK Parti Genel Başkan Yardımcısı Bülent Gedikli de yaptığı konuşmada, Türkiye'nin bir daha eski günlere dönmemek üzere hızla bir girdaptan çıktığını söyledi. 
     Gedikli, şöyle devam etti 
     ''Türkiye'nin AB yolculuğunda önümüzdeki engeller, sadece AB'ye girebilmemizin önündeki engeller değildi. Aynı zamanda üretimin, yatırımın, demokratik gelişmenin, toplumsal barışın önündeki engellerdir ve o engeller bizim iki yıllık iktidarımızda bir bir aşıldı. Kuşkusuz yolun sonuna gelmedik ama daha yapacak çok işimiz var, daha çok koşacak enerjimiz de var. Genel Başkanımızın her zaman ifade ettiği gibi, biz bu demokratik adımları öncelikle halkımız için, milletimizin ve ülkemizin itibarı için attık ve atmaya devam edeceğiz.'' Türkiye'nin büyük ve şimdiye kadar gösterildiğinden çok daha güçlü bir ülke olduğunu vurgulayan Gedikli, ''Fakat ne yazık ki, Türkiye gücünü ve enerjisini yıllarca ufuksuz, heyecansız, gücünün farkında olmayan yönetimlerin elinde heba etmiştir'' dedi. 
     Eski kavgalı siyaset günlerini özleyen siyasetçilerin müşterisiz, muhatapsız kaldıklarını belirten Gedikli, ''Türkiye bir daha o günlere dönmeyecek kadar mesafe almıştır'' dedi. 
     Türkiye'nin, yurtdışında yaşayan varlığını uzun yıllar ''gurbetçiler'' olarak görme yanlışlığına düştüğünü ifade eden Gedikli, ''Uzun yıllar sonra ilk kez hükümetimiz 'AB ülkelerinde yaşayan vatandaşlarımızın kalıcılığı esası' üzerinde bir politika izlemekte ve zaten bütün enerjisiyle Türkiye'yi de AB'ye taşımaya çalışmaktadır. Yani bize göre AB ülkelerinde yaşayan vatandaşlarımız artık gurbetçi değildir. Biz kendi varlığımızı gurbetçi olarak görünce Avrupalılar da bize misafir gibi bakmışlardır'' dedi. 
     Avrupa Türk Demokratlar Birliği Başkanı Fevzi Cebe de 6 Ağustos 2004 tarihinde kurulan birliğin, Avrupa'da yaşan Türk vatandaşlarını hak etmiş oldukları sosyal ve siyasal statüde temsil edebilmek için gayret göstereceğini belirtti. 
     İftar yemeğine Türkiye'nin Köln Başkonsolosu Kemal Tüzün, Düsseldorf Başkonsolosu Hakan Olcay, işadamları, sivil toplum temsilcileri ve çok sayıda vatandaş katıldı. 
     Devlet Bakanı Beşir Atalay, yarın Düsseldorf'tan Türkiye'ye dönecek. 
     
</TEXT>
</DOC>
