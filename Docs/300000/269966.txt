<DOC>
<DOCNO> 269966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/toruner.html </URL>
<DATE> 2004/09/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Kredi kartlarında risk 
</HEADLINE>
<TEXT>


Kore ekonomisi 1997 - 98 Asya krizinden kötü etkilendi. Parasını devalüe etmek zorunda kaldı. Aşırı borçlu olan büyük sanayi şirketleri iflas etti. Bu şirketlere kredi veren bankalar da zora düştüler. Kriz sonrası bizdekine benzer bir olgu yaşandı. Riskten kaçan bankalar şirketlere olan kredilerini kıstılar. Şirketler de borçlarını azaltma çabasına girince, kredi talebi de arzı gibi düştü. Yatırımlar yavaşladı. 
Tam bu sırada, krizle mücadele adına, devlet eliyle özel tüketim teşvik edilmeye başlandı. Verilen teşviklerle tüketici kredilerinin maliyeti, normal kredilerin dörtte biri oranına çekildi. Bu teşvik kendisini ilk olarak gayrimenkul piyasasında gösterdi. Gayrimenkul fiyatları hızla yükselmeye başlayıp gayrimenkuller olması gerekenin çok üstünde fiyatlandı. Sonunda, her an patlamaya hazır bir balon oluştu. 
Hükümet kayıt dışılığı önlemek amacıyla kredi kartı kullanımını da teşvik etmeye başladı. Kredi kartıyla yapılan harcamalara vergi indirimi getirildi. Kredi kartlarından nakit çekiş yapılmasının sınırları kaldırıldı. Bankalar da zayıf bir risk yönetimi örneği göstererek, bol kepçe kredi kartı dağıtmaya başladılar. Kredi kartlarından nakit borçlanmaya en geç 30 gün sonra ödeme zorunluluğu getirilmiş olmasına rağmen, yeni kart alınması çok kolay olduğundan, nakit borçlar yeni kartlardan alınan avanslarla ödenmeye başlandı. Sonuçta, 48 milyon kişinin yaşadığı Kore'de kredi kartı sayısı 104 milyona yükseldi. Aktif kişi başına 4.6 kart düşüyordu. Kredi kartı borcu, milli gelirin 12'sine ulaştı. 2001 yılı sonunda kişisel harcamaların 56'sı kredi kartıyla yapılır oldu. 1998 yılında 53 milyar dolar olan kredi kartı işlem hacmi, 2003 sonunda 520 milyar doları buldu. 
Şu anda 10 Koreliden 1.6'sı kredi kartı borcunu ödeyemez durumda. Borcunu ödeyemez durumda olanların 60'ının borcu, yıllık gelirlerinin 250'sini aşıyor. Kredi kartlarında ödenmeme oranı 2004 yılı başında 15'i aştı. Borcunu ödeyemeyenlerin sayısının yıl sonunda 4 milyona yaklaşacağı hesaplanıyor. Kore'nin hane halkı borcu, kişi başına milli gelirin 4 kat yüksek olduğu Japonya ve ABD'deki hane halkı borcuna yaklaştı. 
Şimdi, Kore hükümeti kredi balonunu daha da büyütmeyecek tedbirler alıyor. Ancak, gayrimenkul balonu patlarsa, Kore'de yeni bir ekonomik kriz kaçınılmaz. 
Bu deneyimden bizim için de çıkarılacak dersler var. Henüz Kore gibi olmamamıza rağmen, bizde de kredi kartı ve tüketici kredisi furyası başlatıldı. Akbank'ta yapılan bir çalışma, kredi kartlarındaki olası sorunları inceliyor. 
Türkiye'de hane halkının borcu yaklaşık 15.2 milyar dolar. Bu borcun 8.4 milyar doları tüketici kredilerinden, 6.8 milyar doları da kredi kartı borçlarından oluşuyor. Türkiye'de hane halkı borcu milli gelirin 5.3'ü civarında. Bu seviye, hane halkı borcunun milli gelirin 70'ine ulaştığı Kore'ye göre düşük. Türkiye'de kredi kartlarında ödenmeme oranı 2.4. Ancak, bizde de son iki yılda bu konuda çok hızlı gelişme yaşandı. 
Türkiye'de Temmuz 2004 sonunda, 1999 yıl sonuna göre, tüketici kredilerinde reel olarak 238 artış oldu. Kredi kartı kredilerinde ise, aynı dönemde, yine reel anlamda 135'lik bir artış var. Dolar bazında, bu dönemde kredi kartı kredileri 2.2 milyar dolardan, 6.4 milyar dolara yükselmiş vaziyette. Tüketici kredileri de 1.9 milyar dolardan 10.6 milyar dolara yükselmiş. Faizlerdeki artış ve döviz kurlarındaki yükselme nedeniyle, temmuz başından beri tüketici kredileri azalmaya başlamış olsa da, kredi kartı kredilerinde halen bir gerileme yok. 
Türkiye'de bugün kredi kartı sayısı 23.2 milyon. Bu sayı 1999'da sadece 10 milyondu. Ekonomik olarak aktif kişiler göz önünde tutulursa, Türkiye'de her kişinin ortalama bazda bir kredi kartına sahip olduğu anlaşılıyor. 
Ülkemizde, bankacılıkta vade uyumsuzluğu var. Yani, mevduat nispeten kısa vadeyle toplanırken, krediler mecburen çok daha uzun vadeli olarak veriliyor. Faizler ve dövizdeki ani oynamalar da risk unsurunu artırıyor. 
Bankalarda, "para ve risk yönetimi"nin önemi daha da artıyor. 



</TEXT>
</DOC>
