<DOC>
<DOCNO> 287179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo23.html </URL>
<DATE> 2004/11/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş Ç. Rizespor maçının hazırlıklarına başladı... Pancu 15 gün yok 
</HEADLINE>
<TEXT>

     Konyaspor ile dün yapılan maçta 2-2 berabere kalan Beşiktaş'ta, izin yapmadan Çaykur Rizespor maçının hazırlıklarına başlandı. 
     Teknik direktör Vicente Del Bosque yönetiminde BJK Nevzat Demir Tesisleri'nde gerçekleştirilen antrenmana, A Milli Takım kampında bulunan İbrahim Üzülmez, İbrahim Toraman ve Okan Buruk, Ümit Milli Takım kampında yer alan İbrahim Akın, A 2 Milli Takımı'na çağrılan Fatih Sonkaya, Çağdaş Atan, Konyaspor maçında sakatlanan Pancu ve Ramazan katılmadı. 
     Konyaspor maçında 90 dakika forma giyen oyuncuların koşu yapmakla yetindiği idmanda, diğer futbolcular ise pas çalışmasının ardından dar alanda çift kale maç yaptı. 
     Bu arada sakatlığı nedeniyle uzun süredir takımdan ayrı kalan Ronaldo, kondisyon ve pas çalışmasını takımla birlikte yaptı. Brezilyalı futibolcu, çift kale maçta ise yer almadı. 
     
     PANCU EN AZ 15 GÜN YOK 

     Konyaspor maçında sağ ayak bileğine darbe alan Daniel Gabriel Pancu'nun en az 15 gün sahalardan uzak kalacağı açıklandı. 
     Kulüp doktoru Yalçın Yavuzer, Pancu'nun sağ ayak bileğinde esneme ve yırtık olduğunu ifade ederek, ''Bugün MR'ını çekeceğiz. MR sonucuna göre oynamama süresi daha da artabilir'' dedi. 
     Yavuzer, kaleci Ramazan'ın ise hafif bir sakatlığının bulunduğunu ve çarşamba gününden itibaren idmanlara çıkacağını ifade etti. 
     
     PENALTILAR KONUŞULDU 

     Öte yandan Konyaspor maçında forma giyen oyuncuların koşu sırasında konuştukları tek konu dünkü penaltılardı. Carew, elle penaltı yaptıran Juanfran'a, hareketi nasıl yaptığını gösterdi. 
     Antrenmanı siyah-beyazlıların Denizlispor'a kiralık olarak verdiği Ümit Aydın da izledi. 
     Diğer yandan teknik direktör Del Bosque, idman bitiminde kaptan Tayfur ve Ahmed Hassan ile bir süre saha ortasında görüştü. 
     Yarını dinlenerek geçirecek olan siyah-beyazlılar, Çaykur Rizespor maçının hazırlıklarını 10 Kasım Çarşamba günü yapacakları idmanla sürdürecek. 
     
</TEXT>
</DOC>
