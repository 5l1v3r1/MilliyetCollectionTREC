<DOC>
<DOCNO> 263195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur08.html </URL>
<DATE> 2004/08/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çaldığı parayı yuttu 
</HEADLINE>
<TEXT>

     Ufuk AKTUĞ - İSKENDERUN Hatay DHA 
HATAY'ın İskenderun İlçesi'nde 30 yaşındaki Mehmet Tuncer, bir genç kızın 20 milyon lirasını çaldıktan sonra polise yakalanacağını anlayınca parayı yuttu. Ancak Tuncer tutuklanmaktan kurtulamadı. 
     Emniyet Müdürlüğü yetkililerinden alınan bilgiye göre, 30 yaşındaki Mehmet Tuncer, yoğun kalabalıktan yararlanarak, Devlet Hastanesi'ne muayene için gelen 17 yaşındaki Z.K.'nin çantasından 20 milyon lira çaldı. Çevredeki vatandaşlar durumu farkedince polisi aradı. Mehmet Tuncer polisi görünce kaçmaya çalıştı. 
     Çevrede arama yapan polis, Tuncer'i hastane yakınlarında bir apartmana girerken yakaladı. Tuncer bir şey yapmadığını söyleyince, polis, O zaman neden kaçıyorsun ' diye sorarak zanlıyı polis otosuna bindirdi. Bu arada Mehmet Tuncer'in üzerinde yapılan aramada çalındığı ileri sürülen para bulunamadı. Cebinden ameliyat eldiveni ile kendi cüzdanı çıkan Tuncer gözaltına alındı. 
     Çevredeki görgü tanıkları Mehmet Tuncer'in çaldığı 20 milyon lirayı yuttuğu öne sürdü. Gözaltına alınan Tuncer, iddiaları kabul etmedi. Ancak çıkartıldığı nöbetçi mahkeme tarafından tutuklanarak ceza evine gönderildi. 
     
</TEXT>
</DOC>
