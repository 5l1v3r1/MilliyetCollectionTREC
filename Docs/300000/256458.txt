<DOC>
<DOCNO> 256458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun18.html </URL>
<DATE> 2004/07/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
'Medeniyetler çatışmasını önlemek için Türkiye bir şans' 
</HEADLINE>
<TEXT>

     Avrupa Parlamentosu Yeşil Grup Başkanı Daniel Cohn-Bendit, ''medeniyetler çatışmasını önlemek için Türkiye'nin bir şans olduğunu'' söyledi. 
     Avrupa'daki 1968 öğrenci hareketinin efsanevi lideri Cohn-Bendit, Liberation gazetesine yaptığı açıklamada, Türkiye'nin AB üyeliğine destek verdi. 
     ''Avrupa'nın 40 yılı aşan bir süredir Türkiye ile ortak bir politika tarihi olduğu gerçeğinin saklanmaması gerektiğini'' ifade eden Cohn-Bendit, ''Türkiye'nin üyelik için derin bir değişimden geçtiğini'' söyledi. 
     Avrupalılık kimliğinin değiştiğini ve göç hareketleriyle birlikte artık çok kültürlülüğün Avrupa kültürünü de belirlediğini hatırlatan Yeşil Grup Başkanı, Avrupa'nın bütün bu ortak değerleri birleştirme yeteneğine de sahip olduğunu bildirdi. 
     Şu anda yaşanan en temel krizlerden birinin terörizm olduğunu ve terörizmin medeniyetler çatışmasını hedeflediğini kaydeden Conh-Bendit, ''Buna karşı çıkmamız gerekir, Türkiye bize bu şansı veriyor'' dedi. 
     
</TEXT>
</DOC>
