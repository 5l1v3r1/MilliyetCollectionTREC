<DOC>
<DOCNO> 287464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy14.html </URL>
<DATE> 2004/11/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan Atatürk'ün görüşlerini benimseyip uygulamak değişilmez ilkedir 
</HEADLINE>
<TEXT>

     Başbakan Recep Tayyip Erdoğan, Atatürk'ün çağdaş düşüncelere dayalı, gelişmeye ve yükselmeye ışık tutan görüşlerini içtenlikle benimseyerek uygulamanın, Türk milleti için vazgeçilmez ve değişmez bir ilke olduğunu söyledi. 
     Erdoğan, Büyük Önder Atatürk'ün ebediyete intikalinin 66. yıldönümü dolayısıyla bir mesaj yayımladı. 
     Başbakan Erdoğan, mesajında şunları kaydetti ''Değerli bir asker, üstün nitelikleri olan bir kumandan, mümtaz bir devlet adamı Mustafa Kemal Atatürk, muhteşem eseri olan bağımsız ve çağdaş Türkiye Cumhuriyeti ile bütün dünyanın hayranlığını kazanmıştır. 
     Sadece Türk milletinin kaderini değiştirmekle kalmayıp kazandığı Kurtuluş Savaşı ve gerçekleştirdiği devrimlerle dünyanın mazlum milletlerine de yol gösterici olan Atatürk'ün fikirlerini aradan geçen yıllara rağmen geçerliliğini korumaya devam etmektedir. 
     Aziz Türk Milletine çağdaş uygarlık düzeyine yükselme yolunu açan, millet olma şuuruna ulaşmasını sağlayan, büyük devlet adamı Atatürk'ün, çağdaş düşüncelere dayalı, gelişmeye, yükselmeye ışık tutan görüşlerini içtenlikle benimseyerek uygulamak, milletimiz için vazgeçilmez ve değişmez bir ilkedir. 
     Cumhuriyetimizin kurucusu, düşünce ve devrimleriyle geçtiğimiz yüzyıla yön veren dünya liderlerinden biri olan Gazi Mustafa Kemal Atatürk'ü aramızdan ayrılışın 66. yıldönümünde saygı, şükran ve rahmetle anıyorum.'' 
     
</TEXT>
</DOC>
