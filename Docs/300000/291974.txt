<DOC>
<DOCNO> 291974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun23.html </URL>
<DATE> 2004/11/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rum Kesimi Türkiye'nin AB üyeliği yararımıza ama... 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, Türkiye'nin AB üyeliğinin Avrupa'nın ve Kıbrıs Rum kesiminin çıkarına olduğunu, ancak kendilerinin özel çekincelerinin bulunduğu söyledi. 
     Almanya'da bulunan Yakovu, Dışişleri Bakanı Joschka Fischer ile görüşmesinden sonra yaptığı açıklamada, ''Türkiye ile üyelik müzakerelerine başlanması kararı 17 Aralık'ta alınacaktır. Öncelikle şunu söylemek isterim Kıbrıs'ın Rum kesimi Türkiye'ye karşı ideolojik çekinceleri yoktur. Türkiye'nin AB'ye katılması Avrupa'nın ve Kıbrıs'ın da çıkarınadır, ancak bizim özel çekincelerimiz var. Bunları Joschka Fischer ile görüştüm. Biz AB'den bu süreç içinde Türkiye ile Kıbrıs arasındaki ilişkileri normalleştirmesini bekliyoruz'' dedi. 
     Her şeyi ''siyah ya da beyaz'' görmediklerini kaydeden Yakovu, ''Bu karşılıklı kazanca dayalı bir süreç. Bu konuda Türkiye'nin de Kuzey Kıbrıs'taki Türklerin de elinden gelen her türlü çabayı harcamaları gerekir'' diye konuştu. 
     Fischer de, ''17 Aralık'ta Türkiye ile AB üyelik müzakerelerine başlanması konusunda alınacak karardan dolayı sıkı şekilde işbirliğini sürdürmeyi kararlaştırdık. Pragmatik bir çözüm arayışı içindeyiz. Ancak tüm taraflar bunun bölge için tarihi bir fırsat olduğuna ve kaçırılmaması gerektiğine inanıyor'' dedi. 
     ''Kıbrıslı dostlarımızın bu büyük fırsatın önemini anladıkları izlenimini edindim'' diyen Fischer, bunun tüm bölge ve taraflar için önemli olduğunu, tüm zorluklara rağmen pragmatik ve esnek bir tutumla sorunların çözüleceğine inandığını ifade etti. 
     Fischer ayrıca, Ukrayna'da seçim hilesi yapılmasının kabul edilemeyeceğini ve bunun araştırılması gerektiğini belirterek, herkesin barışın korunması için itidalli davranmasını istedi. 
     Almanya Dışişleri Bakanı, Filistin'de yapılması planlanan seçimleri de ele aldıklarını kaydetti. 
     
</TEXT>
</DOC>
