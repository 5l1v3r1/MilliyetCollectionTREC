<DOC>
<DOCNO> 285131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy25.html </URL>
<DATE> 2004/11/01/ </DATE>
<TIME> 23.03 </TIME>
<AUTHOR>  </AUTHOR>
<HEADLINE>
Bütçe Görüşmeleri... Unakıtan ''Türkiye onuruyla borçlarını ödeyecek'' 
</HEADLINE>
<TEXT>

     Maliye Bakanı Kemal Unakıtan, Türkiye kadar fazla borç yüküyle yüzyüze kalan milletlerin aslında kolay kolay düzlüğe çıkamayacaklarını bildirerek, ''Türk milleti borcunu ödeyecek. Efendim, para bas borcunu öde deniliyor. Hayır... Türk milleti borcunu onuruyla ödeyecektir'' dedi. 
     TBMM Plan ve Bütçe Komisyonu'nda, 2005 Mali Yılı Bütçe Kanunu Tasarısı'nın tümü üzerindeki soru ve eleştirileri cevaplayan Maliye Bakanı Unakıtan, bütçe hazırlanırken milletvekillerinin görüş ve eleştirilerinin her zaman dikkate alındığını söyledi. Bütçenin başarısının TBMM'nin, dolayısıyla milletin başarısı olduğunu ifade eden Unakıtan, TBMM'deki müzakereleri hiç kimsenin verimsiz olarak addedemeyeceğini belirtti. 
     Unakıtan, 2005 bütçesinin içeride ve dışarıda olumlu yankı bulduğunu ifade ederek, yabancı finans çevrelerinin bütçeyi ''son yılların en güven verici bütçesi'' olarak nitelendirdiklerini anlattı. 
     Bütçenin ''mevcut şartlar içinde hazırlanmış en iyi bütçe'' olduğunu kaydeden Unakıtan, milletin, iktidar ve muhalefeti sorunların çözümü için Meclis'e gönderdiğini ifade etti. 
     Türkiye'nin 2 yıl öncesinde ağır sorunlar yaşadığını ve ekonominin uçurumun kenarına geldiğini hatırlatan Unakıtan, 2002 yılında Türk milletinin kendisini bu duruma getiren partileri tasfiye ettiğini söyledi. 
     Unakıtan, milli geliri 2 bin 619 ABD dolarından 4 bin 112 ABD doları seviyesine çıkardıklarını belirterek, bu rakamın Cumhuriyet tarihinin en büyük milli gelir rakamı olduğunu kaydetti. Bu başarılarını herkesin takdir ettiğini ve alkışladığını anlatan Unakıtan, OECD rakamlarının da DİE rakamlarıyla paralel olduğunu belirtti. 
     Görüşmeler sırasında çizilen karanlık tablo ve ortaya atılan rakamlardan şaşkınlık duyduğunu ifade eden Unakıtan, ''Arkadaşlarımız herhalde başka bir DİE'den bilgi alıyor. 2004'te büyüme yüzde 13.5. Bu oran Çin'den bile daha yüksek'' diye konuştu. Bütün bu gelişmeleri Hükümet'in sağladığını kaydeden Unakıtan, ''Tebrik etmeniz gerekirken sanki karanlıklara boğulmuşuz gibi bir tablo çiziliyor'' dedi. 
     Yıllık enflasyonun yüzde 9 oranına düşürüldüğünü de hatırlatan Unakıtan, ''kolay mı bunu indirmek Sanki çok kolaydı, yoldan geçerken tuttular indirdiler... Çok kolaydı da bizden öncekiler niye indiremedi '' diye konuştu. Unakıtan, yabancı finans çevrelerinin enflasyonun düşüşünü ''inanılmaz'' olarak ifade ettiklerini söyledi. 
     
     BORÇLAR 

     Konuşmasında borçlanma konusuna da değinen Unakıtan, ''Bu borçları biz yapmadık. Bu borçları Meclis'ten tasfiye edilenler yaptı'' dedi. Bu kadar fazla borç yüküyle yüzyüze kalan milletlerin aslında kolay kolay düzlüğe çıkamayacaklarına işaret eden Unakıtan, ''Türk milleti borcunu ödeyecek. Efendim, para bas borcunu öde deniliyor. Hayır... Türk milleti borcunu onuruyla ödeyecektir. Bu millet çok badireler atlattı, bunu da atlatacaktır'' diye konuştu. 
     Unakıtan, Maastricht Kriterleri uyarınca 2007 sonunda borçların GSMH'ye oranını yüzde 60'ların altına çekeceklerini bildirdi. 
     Bütün çalışmalarının, milleti borç yükü ve sarmalından kurtarmaya yönelik olduğunu anlatan Unakıtan, kaynağı olmayan bir harcama yapmayacaklarını ve mali disiplini sürdürmeye devam edeceklerini söyledi. Unakıtan, ''şimdi bizi dünya alkışlıyor'' dedi. 
     Maliye Bakanı Unakıtan, bütçeler hazırlanırken iktidar ve muhalefetin popülist politikalar yapmamasını isteyerek, popülist politikalar yapılmaması durumunda Türkiye'nin iyi günlere namzet bir ülke olduğunu söyledi. 
     
     ''IMF DEVLET İÇİNDE DEVLET DEĞİLDİR. TÜRKİYE DEVLETİ BİR TANEDİR. NE ORTAĞI VARDIR, NE DE ONA HÜKMEDEN VARDIR'' 

     Maliye Bakanı Kemal Unakıtan, THY'ye alınan Airbus ve Boinglerin, ''eski alımlara oranla çok daha fazla indirimle alındığını'' söyledi. 
     TBMM Plan ve Bütçe Komisyonu'nda, 2005 Mali Yılı Bütçe Kanunu Tasarısı'nın tümü üzerindeki soru ve eleştirileri cevaplayan Maliye Bakanı Unakıtan, IMF ile yapılan stand-by anlaşmasına değindi. 
     ''IMF, bizi borçlandırmadı'' diyen Bakan Unakıtan, AK Parti'nin programında, iktidara gelindiğinde yapılacakların şeffaf bir şekilde anlatıldığını, IMF olsa da olmasa da bu programı takip etmek zorunda olduklarını bildirdi. 
     Yürütülen ekonomik programın, AB'ye de müzakere sürecinde anlatılacağını ifade eden Unakıtan, sözü ülkedeki işsizlik sorununa getirdi. İstatistiklere göre, işsizlik oranının yüzde 10'larda olduğunu belirten Unakıtan, son dönemde yatırımların artmasıyla işsizlik oranının yüzde 9.3'e gerilediğini vurguladı. 
     İşsizliği azaltmasının hükümetin en öncelikli hedefleri arasında yer aldığını kaydeden Unakıtan, ''kahve köşelerinde oturan gençlerimize iş alanları yaratmak en önemli hedefimizdir'' dedi. 
     2001 yılında toplanan vergilerin tamamının faiz ödemelerine gittiğini, AK Parti'nin, ''bu tabloyu yaşayan bir Türkiye devraldığını'' anlatan Maliye Bakanı, bu rakamın 2004'te yüzde 58'e indiğini, 2005 de ise yüzde 47 oranının hedeflendiğini söyledi. 
     Bütçe açığının 2001'de yüzde 16.5 olduğunu, şimdi bu açığın yüzde 6'ya düşürülmek istendiğini ifade eden Unakıtan, ''en güvenli bütçeyi huzurlarınıza getirdik'' dedi. 
     Bütçeyi hazırlarken, eldeki imkanlar oranında sosyal içeriğe de önem verdiklerine işaret eden Maliye Bakanı Unakıtan, yatırımlara, tarımsal desteklemeye ve memura daha fazla vermeye gayret ettiklerini söyledi. 
     Türkiye'nin kalkınması için yatırımların artmasının şart olduğunu ifade eden Unakıtan, bunun için istikrar ve güven ortamına ihtiyaç duyulduğunu belirtti. Yatırımların artması için özel sektörün önündeki engellerin kaldırılmasının önemine değinen Unakıtan, 2004 yılında 42 milyar dolarlık özel sektör yatırımı tahmin ettiklerini, yılın ilk 6 ayında 26 milyar dolarlık yatırımın gerçekleştiğini bildirdi. 
     İstikrar ve güven ortamı olduğunda özel sektör ve yabancı sermaye yatırımlarının artacağını anlatan Bakan Unakıtan, Türkiye'nin iyi yolda olduğunu dile getirdi. 
     Bütçede, eğitime ve sağlığa önem verdiklerini anlatan Unakıtan, tasarıda bu kalemlere ayrılan paylara ilişkin rakamlar verdi. Memurlara da enflasyonun üzerinde zam yapıldığını kaydeden Unakıtan, bölgelerarası dengesizliğin giderilmesi amacıyla da teşvik yasasını getirdiklerini anlattı. Bu yasaya, bazı haksız eleştiriler geldiğini belirten Unakıtan, söz konusu teşvik kapsamındaki illerde şimdiden 1.5 katrilyon liralık yatırımın başladığını bildirdi. 
     Kiralardaki duruma da değinen Unakıtan, sorunun giderilmesi için inşaat sektöründe konut arzını artırmak gerektiğini belirti. Bu konuda, yasal düzenlemenin gündemde olmadığını bildiren Unakıtan, gerektiğinde açıklama yaptıklarını söyledi. 
     
     ''ÇOK FAZLA İNDİRİMLE ALINMIŞTIR'' 

     Bakan Unakıtan, daha sonra soruları yanıtladı. 
     Turkcell ve Telsim'in Hazine paylarıyla ilgili bir soruyu yanıtlayan Unakıtan, ödemelerle ilgili uzlaşma görüşmelerinin devam ettiğini, tahsil imkanı olduğunu, elde edilecek geliri ise yatırımlarda değerlendirileceğini söyledi. 
     Maliye Bakanı Unakıtan, Haluk Kırcı'nın ''gelirler kontrolörü Remzi Bulut'' adına pasaporta sahip olduğuna ilişkin haberlerle ilgili soruyu yanıtlarken, kayıtlarda, bakanlık bünyesinde bu isimde ve görevde personelin bulunmadığını bildirdi. 
     CHP'lilerin ''IMF devlet içinde devlet'' eleştirilerine de yanıt veren Unakıtan, ''IMF devlet içinde devlet değildir. Türkiye Devleti bir tanedir. Ne ortağı vardır, ne de ona hükmeden vardır. Çok şükür devletimiz bağımsızdır'' dedi. 
     Unakıtan, bir başka soru üzerin de özelleştirilen Ferrokrom'un değerinin üzerinde bir bedelle satıldığını söyledi. 
     THY'ye için Airbus ve Boing uçaklarının alımına ilişkin soruları yanıtlarken de Unakıtan, ''Bunların liste fiyatları açıklanır. Hiçbir zaman anlaşma fiyatları açıklanmaz. Fakat bunlardan da ıskontolar alınır, karşılıklı ticari sır mahiyetinde olduğu için de kaça alındı diye da açıklama yapılmaz. Fakat şu kadarını söyleyeyim, bizim alımımızda eskilere göre çok daha fazla indirim alınmıştır'' dedi. 
     TBMM Plan ve Bütçe Komisyonu'nda, 2005 Mali Yılı Bütçe Kanunu Tasarısı'nın tümü üzerindeki görüşmeler sona erdi. Tasarının maddelerine geçilmesi kabul edildi. 
     Komisyonda yarın Cumhurbaşkanlığı, TBMM ve Sayıştay Başkanlığı'nın bütçeleri görüşülecek. 
     
</TEXT>
</DOC>
