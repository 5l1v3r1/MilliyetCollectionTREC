<DOC>
<DOCNO> 291082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko09.html </URL>
<DATE> 2004/11/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Petrol fiyatları 50 dolar sınırını zorluyor... 
</HEADLINE>
<TEXT>

     Kuzey Yarımküre'de kışın yüzünü iyice göstermesiyle uluslararası borsalarda yükselişe geçen petrol fiyatları, tekrar 50 dolar sınırını zorlamaya başladı. 
     Metoroloji uzmanlarının ''sert kış beklenmiyor'' tahminiyle 55 dolar zirvesinden yaklaşık 10 dolar gerileyen ABD hafif petrolünün varili, son iki işlem günündeki keskin yükselişiyle psikolojik önem taşıyan 50 dolar sınırına dayandı. 
     New York Borsası'nda cuma günkü 2.51 dolarlık yükselişine bugün de 50 sent ekleyen hafif petrol, 49.39 dolara çıktı. 
     Londra Borsası'nda işlem gören Brent petrolünün varili ise 47 sent yükselişle 45.36 dolara ulaştı. 
     ABD, Japonya ve Almanya gibi büyük petrol ithalatçısı ülkelerde ısınma amaçlı rafineri ürün stoklarının geçen yılkı seviyelerinin altında olması, sert geçebilecek kış mevsiminde sıkıntı yaşanabileceği endişesini körüklüyor. 
     Enerji uzmanları, piyasalarda ham petrol stokları yerine rafineri ürün stoklarının kışla birlikte daha dikkatli izleneceğini ifade ediyorlar. 

     
</TEXT>
</DOC>
