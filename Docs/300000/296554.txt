<DOC>
<DOCNO> 296554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko26.html </URL>
<DATE> 2004/12/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İstikamet 'Eskişehir Yolu'... Ankara Emlak Rehberi 
</HEADLINE>
<TEXT>

     Memur ve öğrenci kenti Ankara, Başkent olarak da ülkeyi kendine çekiyor. Şehir, son dönemlerde Eskişehir Yolu’ yönünde gelişiyor 

TEBERNÜŞ KİREÇCİ POSTA tkirecci posta.com.tr 

İstanbul’a göre genel olarak konut fiyatlarının düşük olduğu Ankara’da son 1 yılda ortalama yüzde 30 ile 40 arasında değişen oranlarda fiyatlar arttı. 
     Son 10 yıldır Ankara’nın Eskişehir Yolu’na doğru geliştiğini söyleyen Ankara Tüm Emlakçılar Meslek Odası ve Emlak Meslek Odaları ve Dernekleri Koordinasyon Kurulu Başkanı Ali Taylan, doğal olarak bu bölgelerde fiyat artışının diğer bölgelere oranla daha yüksek olduğunu söyledi. 
     Çayyolu ve Bilkent’in de yoğun talep gören bölgelerden olduğunu söyleyen Taylan’a göre, sadece Ankara’nın değil bütün Türkiye’nin, altyapısı tamam, çocuk parkı, okulu, otoparkı, yeşil alanı olan, kalitesi yüksek, depreme dayanıklı nitelikli konutlara ihtiyacı var. Büyükşehir Belediyesi’nin gecekondu bölgesini yaşanabilir alana çevirdiği Dikmen Vadisi Projesi buna örnek. 
     Ankara’da en ucuz konutların bulunduğu bölge Sincan ve Fatih civarı. Burada fiyatlar 30 milyar lira ile 50 lira arasında değişiyor. En pahalı konutların satıldığı yer ise Bilkent 2. Etap. Burada konut fiyatları 190 milyar lira ile 230 milyar lira arasında değişiyor. 
     Cazibe merkezleri değişti 
     Ankara’da cazibe merkezlerinin değiştiğine dikkat çeken Ankara Tüm Emlakçılar Meslek Odası ve Emlak Meslek Odaları ve Dernekleri Koordinasyon Kurulu Başkanı Ali Taylan, Bir zamanlar Ankara’nın en gözde yeri Gaziosmanpaşa iken bu son yıllarda Eskişehir Yolu oldu. Bu bölgede Bilkent, Çayyolu, Angora gibi yerler değer kazandı. Ankara’nın bir şansı da şehir planlaması ve ulaşım anlamında iyi bir belediyecilik örneği sergilenmesi. Bu çerçevede metro ulaşımına ağırlık veriliyor. Bu da beraberinde planlı yapılaşmayı getiriyor. Metro ile birlikte Batıkent ve civarı prim yaparken Çayyolu da metronun gelişiyle değer kazandı. Keçiören’e metronun temelinin atılması bile bölgeye bakışı değiştirdiö diye konuşuyor. 
     En hızlı fiyat artışı Bilkent ve Ümitköy’de 
     En hızlı fiyat artışının Bilkent, Ümitköy ve ardından Çankaya’da yaşandığına değinen Remax’dan Hakan Yeşilbağ bankaların daha uzun vadeli ve daha düşük faizli kredi vermesi durumunda fiyatların yükselişini sürdüreceğini söylüyor. Century 21’den Özgür Akdoğan ise yılın ilk aylarında yaşanan yükselişin konut fiyatlarına yansıması nedeniyle alıcıların bekleme sürecine girmesine neden olduğunu belirtiyor. 
     Başkent’te kim nerede oturuyor 
     Abidinpaşa Bir zamanlar gecekonduların çok fazla olduğu bölgede şimdi gecekonduların yerine apartmanlar yükseliyor. Yani özel sektör kentsel dönüşüm projesi gerçekleştiriyor. Daire fiyatları 45 milyar ile 80 milyar lira arasında değişiyor. 
     Anıttepe Ankara’da ağırlıklı olarak subay lojmanlarının bulnduğu bu semtte emlak piyasasınde fiyatlar çok fazla dalgalanmıyor. Satılık konut sayısı sınırlı olduğu için fiyat hareketleri de buna bağlı olarak yavaş oluyor. Kriz zamanlarında bile değerini kaybetmiyor. Daire fiyatları 75 milyar ile 130 milyar lira arasında değişiyor. 
     Ayrancı Ankara’da emeklilerin tercih ettiği bu semtte daireler pek el değiştirmiyor. Daire fiyatları 80-140 milyar lira. 
     Aydınlıkevler Genelde 4 katlı evlerin bulunduğu bu semtte evler eski. Gelecekte imar planında değişiklik yapılarak yüksek kata izin verilebilme ihtimali üzerinde duruluyor. Eğer bu gerçekleşirse 50 milyar ile 110 milyar lira arasında değişen daire fiyatlarında yükselme yaşanabilir. 
     Bahçelievler ve Emek Üniversite kampüslerine olan ulaşım kolaylığı dolayısıyla üniversite çevresi tarafından tercih edilen bu semtlerde fiyatlar oturmuş bir durumda. Ankaray hattı üzerinde olmaları da bu semtlerin tercih edilmesine neden oluyor. Fiyatlar 90 ile 170 milyar arasında. 
     Balgat Yeni gelişen semtlerden. Bir zamanlar gecekondu bölgesi iken yerini son yıllarda yüksek binalara bıraktı. Semtin değeri her geçen gün artıyor. Fiyatlar 80-140 milyar lira arasında. 
     Batıkent Ankara’da orta sınıfın tercih ettiği semtin metro hattı dolayısıyla yıldızı parlamıştı. 60 milyar ile 120 milyar lira arasında değişen konut fiyatlarının gelecekte şartlardaki olumluluğun devam etmesi halinde yükselme ihtimali var. 
     Bilkent Ankara’nın son dönemlerdeki en gözde yerleşim yerlerinden olan Bilkent 1 ve 2’de satılık ev bulmak neredeyse imkansız. Satılamayanlar ise genelde fahiş fiyat istenenler. Fiyatlar 145-230 milyar arasında değişiyor. Ama yeni yapılan kısımlarda fiyatlar daha düşük. Bilkent 3. ve 4. kısımın zamanla prim yapma ihtimali yüksek. 
     Cebeci Daire fiyatlarının 75 ile 125 milyar lira arasında değiştiği Cebeci Ankara’da öğrencilerin tercih ettiği semtlerden. Emlak piyasası çok hızlı. Ama çok fazla bir beklentisi yok. 
     Çankaya Ankara’nın en hızlı gelişen bölgelerinden. Konut fiyatları da yükselişte. Fiyatlar 90 milyar ile 170 milyar lira arasında değişiyor. 
     Çayyolu Ankara’nın en yeni gelişen bölgelerinden. Düzenli yapılaşma dolayısıyla lüks konutlar inşa ediliyor. Bölgede gelecekte yüksek gelir seviyesinin merkezi olması ihtimali var. Daire fiyatları 90 milyar ile 180 milyar lira arasında. 
     Çetin Emeç Kentin yeni alışveriş ve ticaret merkezi olma yolunda ilerliyor. Özellikle inşaat ve bilişim firmaları tarafından tercih ediliyor. Bu nedenle prim yapma potansiyeli yüksek. Fiyatlar 85 ile 170 milyar lira arasında. 
     Demetevler Ortalama daire fiyatlarının 50 milyar lira ile 80 milyar lira arasında değiştiği Demetevler orta ve alt gelir grubu tarafından tercih ediliyor. Geniş bir bölgeye yayılıyor. Gelecekte bir kentsel dönüşüm projesi gündeme gelirse prim yapma ihtimali var. 
     Dikmen Daire fiyatlarının 80 milyar ile 130 milyar lira arasında değiştiği Dikmen’de yeni binalar yapılıyor. Tamamlandığında geniş bir semt olacak. Buradaki konutlar sahiplerine her geçen gün kazandırıyor. Bu ivmenin sürmesi bekleniyor. 
     Eryaman ve Elvankent 35 ile 50 milyar lira arasında değişen konut fiyatlarıyla Ankara’nın en ucuz yerleşim merkezlerinden. Özellikle memurlar tarafından tercih ediliyor. Devam eden metro inşaatı tamamlandığında ulaşımı daha iyi olacak. 
     Keçiören-Etlik Memur ve emekli kesimin tercih ettiği Keçiören ve Etlik’te 100 metrekarelik konut fiyatları 50 milyardan başlıyor ve 80 milyara kadar yükseliyor. Bölge son 1 yılda yüzde 30 civarında değer kazandı. İlerde bölgeye metro gelecek olması ve Ankara’da SSK hastanelerinin buraya taşınacak olması bölgeyi cazip geliyor. 
     Gaziosmanpaşa-Kavaklıdere Yüksek gelir grubu tarafından tercih edilen Gaziosmanpaşa’da konut fiyatları 125 milyar ile 300 milyar arasında. Bir yılda konut fiyatlarının yüzde 30 arttığı bölge ticaret ve iş merkezine dönüşüyor. Özellikle Kavaklıdere Gaziosmanpaşa’ya göre daha oturmuş bölge. Boş, satılık veya kiralık yer bulmak neredeyse olanaksız. 
     Sincan Ankara tarafına yapılan Elvanköy Sincan’ı da hareketlendirdi. Şimdilik çevresinde büyük konut projeleri yapılıyor. 
     Ankara’da konut fiyatları 
     

Abidinpaşa 45-80 Anıttepe 75-130 Aydınlıkevler 50-110 Ayrancı 80-140 Bahçelievler 90-170 Balgat 80-140 Batıkent 60-120 Bilkent 1 145-210 Bilkent 2 190-230 Cebeci 75-125 Çankaya 90-170 Çayyolu 90-180 Çetin Emeç 85-170 Demetevler 50-80 Dikmen 80-130 Elvankent 35-50 Emek 90-160 Eryaman 42-90 Esat 50-110 Etlik 75-160 Gaziosmanpaşa 90-170 Kavaklıdere 80-160 Keçiören 55-80 Kızılay 75-130 Kurtuluş 70-80 Maltepe 80-130 Mebusevleri 110-190 Mesa 60-130 Oran 100-200 Öveçler 90-160 Seyranbağları 75-110 Sincan 45-80 Sokullu 75-90 Subayevleri 75-160 Turan Güneş 100-180 Ümitköy 90-160 Yenimahalle 75-130 Çukurambar 140-220 100. Yıl 60-120      

     
</TEXT>
</DOC>
