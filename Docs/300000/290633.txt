<DOC>
<DOCNO> 290633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun23.html </URL>
<DATE> 2004/11/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Musul'da peşmerge korkusu 
</HEADLINE>
<TEXT>

     Irak'ın üçüncü büyük kenti Musul'daki Kürt güçlerinin takviye edilmesi, kent halkı arasında tedirginlik yarattı. 
     Reuters'ın haberine göre peşmergeler olarak adlandırılan, Irak Ulusal Muhafızları bünyesindeki Kürt güçleri, kuzeydeki Dohuk ve Erbil kentleri üzerinden Musul'a gönderiliyor. 
     ABD ordu kaynaklarına göre, bu güçlerin Musul'daki mevcudu 1800'e ulaştı. 
     Reuters, gelişmeyi, ''Yerel nüfus, Kürtlerin nüfuz alanlarını bu kente doğru genişletmeye çalıştığından kaygı duyuyor'' şeklinde yorumladı. 
     Abed Ranam adlı 40 yaşındaki bir Musullu, ''Burada kimse Kürt ordusunu istemiyor. Kentte yüzyıllardır yaşayan Kürtler var. Bu konuda bir sorun yok. Ama Kürt ordusunu istemiyoruz'' dedi. 
     Söz konusu güçlere bağlı üç askerin cesetleri, başları arkadan kurşunlanmış halde, bugün kentin Batı kesiminde bulundu. Cesetler üzerine, ''Bunlar peşmergedirler'' şeklinde bir not bırakıldığı belirtildi. 
     Musul'da son günlerde kurşunlanarak, başları kesilerek öldürülen Irak askerlerinin çoğunun peşmerge olduğu ileri sürülüyor. 
     
</TEXT>
</DOC>
