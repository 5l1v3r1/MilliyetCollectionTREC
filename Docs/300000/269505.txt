<DOC>
<DOCNO> 269505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo14.html </URL>
<DATE> 2004/09/06/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Milliler Yunanistan'a giderken yara sarıyor... 
</HEADLINE>
<TEXT>

     A Milli Futbol Takımı Menajeri Can Çobanoğlu, ''futbolcularda Gürcistan maçından sonra ortaya çıkan olumsuz tablonun, moral motivasyonu açısından dün giderilmeye çalışıldığını ve bunun önemli ölçüde giderildiğini'' söyledi. 
     Çobanoğlu, milli takım kafilesinin Yunanistan'a hareketinden önce Trabzon Havaalanı'nda yaptığı açıklamada, milli takımın 2006 Dünya Kupası için ilk resmi maçını Trabzon'da yaptığını hatırlatarak, ''Biraz sürpriz, biraz da istemediğimiz bir sonuç aldık'' dedi. 
     Grupta Türkiye'ye rakip olduğunu düşündüklerini Yunanistan'a galibiyet için gittiklerini vurgulayan Çobanoğlu, şöyle devam etti 
     ''Futbolcularda maçtan sonra ortaya çıkan olumsuz tablo, moral motivasyonu açısından dün giderilmeye çalışıldı ve bu çok önemli ölçüde giderildi. Futbolcu kardeşlerimiz çok profesyonelce düşünüyorlar. Zorluklarla karşılaştılar, karşılaşacaklar. Bu maçın sürpriz sonucu onları da etkiledi. Bu grupta bu tür şeyler çok olacak.'' 

     
     ''YEPYENİ BİR BAŞLANGIÇ İÇİN GİDİYORUZ'' 

     Türkiye'nin bulunduğu grupta her takımın her türlü sonucu alabileceğini ifade eden Çobanoğlu, ''Yunanistan'a yepyeni bir başlangıç için gidiyoruz. Yunanistan galibiyeti Türkiye'ye çok şey kazandırır, Yunanistan'a da çok şey kaybettirecektir. Bunun bilincindeyiz'' dedi. 
     Güvenlik açısından hiçbir endişelerinin olmadığını belirten Çobanoğlu, şunları söyledi 
     ''Dünyanın her yerine gideriz, maçımızı yaparız. Endişeye mahal verecek bir durum olduğu kanaatinde değilim, ama biz daha önce üst düzey güvenlik önlemlerinin alınması için başvuruda bulunmuştuk. Onun için daha üst düzey bir şey istemedik. Yunanistan zor bir döneme girdi. Bu tür olaylar futbol adına çok kötü. Bizim istediğimiz güvenlik önlemleri alınmalı. Bir olay çıkacağını tahmin etmiyorum.'' 
     
     ''NİHAT'A RÖPORTAJ YASAĞI GETİRMEDİK'' 

     Milli takımın önünde çok önemli bir maçı olduğunu ve olmamış olayların olmuş gibi gösterildiğini kaydeden Çobanoğlu, şöyle konuştu 
     ''Nihat'a röportaj yasağı getirmedik, sadece fazla bu işin maçtan önce speküle edilmemesini konuştuk. Nihat'ın ilk 11'e alınmamasıyla ilgili bir tepkisi olmamıştır. Nihat verilen kararlara saygı gösterecek kadar profesyoneldir. Ayrıca Nihat ya da başka birinin kadronun dışında kaldığı, ilk 11'de oynamadığı zaman tepki göstermeye hakkı yoktur. Burası milli takım, milli takımın hocası kime görev verirse o oynar, görev bekleyecek arkadaşlar da bekler. Bu disiplin altındadır.'' Milli takımda sakatların bulunduğunu da hatırlatan Çobanoğlu, şu bilgiyi verdi 
     ''Servet hızla düzeliyor. Ergün Pembe düzelemediği için dün akşam İstanbul'a gönderdik. Hakan Şükür'ün sağ arka adalesinde maça bağlı olarak sertlik vardı. Ayak bileğinde de bir şişlik bulunuyordu. Onun tedavisi de sürüyor. Şu anki durumu oynamasına engel değil. Hakan, dün idmana çıkmayınca birtakım duyumlar aldım. Milli takım zedelenmesin. Hakan, milli takıma çok emeği geçmiş, önemli bir futbolcumuz. Sakatlıkların arkasından bir şey aramak çok doğru değil'' diye konuştu. 

     
</TEXT>
</DOC>
