<DOC>
<DOCNO> 272510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/gun01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe öğretime ağırlık verilecek 
</HEADLINE>
<TEXT>


Yabancı dil dersinde zarf, edat ve sıfatların Türkçe karşılıklarını bilmeyen öğrencinin zorlanmaması için anadilde öğretim ön planda tutulacak 

Eğitimde A'dan Z'ye değişim - 2 Bahar Atakan 

İlköğretimde yeni müfredat, eğitim sisteminde köklü birçok değişiklik getirecek. Ünite dergileri ve dershanelere duyulan "zorunluluk" tarihe karışacak. Uygulamalı eğitimle öğrenciler artık daha iyi öğrenebilecek. Öğrenciler için çalışma kitapları bastırılacak. Bu kitaplar, çok şik yet edilen okul dergileri için çözüm olacak. Dersler için özel yayınevlerince yardımcı kaynaklar bastırılacak, ünite dergilerinin yayımlanması sona erecek. Dersleri destekleyecek bilgisayar yazılımları 2005'ten itibaren öğretmen ve öğrencilere ücretsiz dağıtılacak. Bu yazılımları öğrenci evinde de kullanabilecek. Microsoft'la hazırlanan e-portalda yüz binlerce sayfalık içerik bulunacak. 
Yeni müfredat kapsamında konular, LGS ve ÖSS'de öğrencilere yöneltilen yorum, analiz ve grafik okuma içerikli sorulara uygun olacak. 

Kolay yabancı dil 
Mevcut müfredata göre, yabancı dil dersinde öğretilen zarf, edat ve sıfatların Türkçe karşılıklarını bilmeyen öğrenci bocalıyor. Öğrencinin, bir yabancı dili en iyi şekilde öğrenebilmesini sağlamak amacıyla Türkçe öğretime ağırlık verilecek. Etkileşim ve konuşma temelli yabancı dil programı uygulanacak. Yeni müfredata uygun hazırlanacak kitaplar için yarışma şartnamesi ilan edilirken, yayınevleri kitapları hazırlamaya başladı. TTK, özel yayınevleri için "İyi kitap nasıl yazılır " kursu düzenledi. MEB, yayınevleri arasında düzenlenen yarışma sonucu, yeni müfredata uygun kitapları satın alacak. 

'Eşsiz'liğini hissedecek 
Öğrenci, kendi gelişiminin farkında olacak. Öğretmen, öğrenciye "Sence başarılı mısın, kendini yeterli buluyor musun, eksiklerinin farkında mısın " sorularını yöneltip kendisini ölçmesini isteyecek. Öğrencilerin başarıları sınavların yanı sıra özel dosyalarla da ölçülecek. Tek tip görme ve tek tipleştirme yerine, öğrenciye taşıdığı özelliklerin değerli ve eşsiz olduğu mesajı verilecek. Ortaöğretim müfredatının da birkaç ayda tamamlanması hedefleniyor. Yeni müfredat hazırlanırken 38 sivil toplum kuruluşu, 8 üniversite, AB uzmanları, 53 akademisyen, 26 bin 304 öğrenci, 9192 veli, 2259 öğretmen ve 697 müfettişin görüşü alındı. 

Oyunlu, türkülü eğitim 
Yenilenen Sosyal Bilgiler, Hayat Bilgisi, Matematik, Fen ve Teknoloji ile Türkçe programlarında, cumhuriyet, laik ve sosyal hukuk devleti, hür ve demokratik toplum düzeni, fırsat eşitliği ön planda tutuldu. Öğrencilere Atatürk ilke ve inkılaplarının öneminin kavratılması amacını taşıyan programlarla bilinçli vatandaş yetişmesi amaçlandı. 

'Pedagojik yaklaştık' 

Milli Eğitim Bakanı Hüseyin Çelik, müfredat üzerinde bugüne kadar kapsamlı değişiklik yapılmamasını "hata" olarak nitelendirirken, AB'ye uyum süreci de göz önünde bulundurularak programların yenilendiğini söyledi. Çelik, "Bakış açımız ideolojik değil pedagojik. Globalleşme sürecinde Türkiye dünyadan kopamaz. Tüm dünyada ciddi reformlar yapıldı. Maalesef bu dalgaları kaçırdık. Bu defa kaçırmayacağız. Obezite hastasını 2 ayda zayıflatmak onu öldürür. Bu yüzden zamana ihtiyacımız var" dedi. 

Mezunlar ordusu 
Çelik, "Nasıl bir insan tipi yetiştirmeliyiz ki, iş bulsun" sorusuna yanıt aradıklarını da belirterek şunları dile getiriyor 
"LGS ve ÖSS'yi gözden geçireceğiz. Aralık sonunda ortaöğretimi değerlendiren mini ş ra düzenleyeceğiz. Öğrencileri arabacı beygiri haline getiren anlayışı tarayacağız." 

Kimse memnun değil 

TTK Başkanı Ziya Selçuk da veli, öğrenci ve öğretmenin mevcut eğitim sisteminden memnun olmadıklarını belirterek şunları söyledi "Yeni müfredat otomatik olarak kendisini yenileyecek. Bugüne kadar müfredatın bazı bölümleri değiştirildi. Hükümetler kendi siyasi tercihlerine hangi üniversite yakınsa onunla çalışmış. Baskın bir uygarlığın merkezindeki ülke olmadığımız için küresel dejenerasyona açığız." 

YARIN 
Yeni dersler nasıl işlenecek 


</TEXT>
</DOC>
