<DOC>
<DOCNO> 267687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/ekonomi/eko04.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüyen ABD doları sürüklüyor 
</HEADLINE>
<TEXT>


ABD'nin yüzde 2.8 büyümesi dolara euro karşısında değer kazandırdı. Dolardaki hareketi cuma günü açıklanacak istihdam verileri belirleyecek 

EKONOMİ SERVİSİ 
Dolar, sterline karşı son üç ayın, euroya karşı da son üç haftanın en yüksek değerine çıktı. Dolar, dün 1.7857 sterline ve 1.2023 euroya ulaştı. 
Cuma günü, yılın ikinci çeyreğinde ABD ekonomisinin yüzde 2.8 büyüdüğünün açıklanması üzerine dolar euro karşısında yaklaşık yüzde 1 değer kazandı. 

FED destekliyor 
ABD'de bu cuma günü ise ağustos ayına ait istihdam verileri açıklanacak. Temmuzda 32 bin kişi olarak açıklanan istihdam rakamları beklentilerin çok altında kalmıştı. Analistler ağustosta ABD ekonomisinin 150 bin kişilik yeni istihdam olanağı yaratmasını bekliyor. Dolardaki yukarı hareketin ise bu veriler açıklanana kadar sınırlı kalacağı öngörülüyor. 
Öte yandan ABD Merkez Bankası FED yetkililerinin, ülke ekonomisine ilişkin olumlu açıklamaları da doları destekliyor. FED'in bu açıklamaları, faiz oranlarının artırılmaya devam edilebileceği şeklinde yorumlanıyor. ABD'de kısa vadeli faiz oranları yüzde 1.5 düzeyinde bulunuyor. FED'in bir sonraki toplantısı 21 Eylül tarihinde yapılacak. Avrupa Merkez Bankası'nın kısa vadeli faiz oranları ise yüzde 2 seviyesinde. 


</TEXT>
</DOC>
