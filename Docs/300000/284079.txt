<DOC>
<DOCNO> 284079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy03.html </URL>
<DATE> 2004/10/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kabine revizyonu için yeni tarih 18 Kasım iddiası... 
</HEADLINE>
<TEXT>

     AKP'de çok uzun süredir gündemde olan kabine revizyonu için yeni bir tarih ortaya atıldı. Buna göre Başbakan Recep Tayyip Erdoğan, Bakanlar Kurulu'ndaki değişikliği 3 Kasım sonrası kurulan ilk AKP hükümetinin Kasım ayındaki ikinci kuruluş yıldönümünde gerçekleştirecek. 
     AKP'nin iki yıllık iktidarı süresince birinci yıldan sonra sık sık gündeme gelen kabine revizyonu için partide yeni bir tarih konuşulmaya başlandı. En son kabine revizyonu beklentisi, Meclis Başkanı ve organlarının yenilendiği seçimlerde en üst düzeye çıkmasına, Kızılcahamam kampında da milletvekilleri bakanlık talebinde bulunmalarına karşın Başbakan Erdoğan, revizyonu yine beklemeye almıştı. Bunun üzerine AKP'de Erdoğan'ın Bakanlar Kurulu'ndaki değişim için müzakere tarihi konusundaki kararın verileceği 17 Aralık'ı beklediği değerlendirmeleri yapılmıştı. Kabine değişimine ilişkin beklentiler bu nedenle bir ölçüde düşmesine karşın, sayıları 100'ü bulan milletvekilinin bakanlık kulisi sona ermedi. 
     Milletvekillerinin kabine değişiminin tarihine ilişkin soruları parti yöneticilerince, "Bu konuda tek karar mercii Başbakandır" denilerek yanıtsız bırakılırken, partide yeni bir tarihle Bakanlar Kurulu'ndaki değişim tartışması yeniden canlandı. Partide, Başbakan Erdoğan'ın bakan değişiklikleri için 17 Aralık'ı beklemeyeceği görüşü ifade edildi. 
     Kulislere göre Erdoğan, kabinedeki değişimi Kasım ayında gerçekleştirecek. Başbakan Recep Tayyip Erdoğan, değişikliği 3 Kasım seçimlerinin ardından Abdullah Gül'ün 
     Başbakanlığında kurulan 58'inci hükümetin ikinci yıldönümüne denk gelen günlerde yapacak. Erdoğan'ın değişiklik için hükümetin ikinci yıldönümünü seçerek, "Görevden alınan bakanlar başarısız mı " sorularının önüne geçmeyi ve değişiklikleri, "Bu bir nöbet değişimi" şeklinde gerekçelendirmeyi amaçladığı belirtildi. 
     Erdoğan'ın kabine revizyonunun 3 ya da 4 bakanla sınırlı kalması ve kabine revizyonuyla birlikte AB Bakanlığı kurulup kurulmamasına da karar vermesi bekleniyor. 
     
</TEXT>
</DOC>
