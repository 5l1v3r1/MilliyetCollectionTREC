<DOC>
<DOCNO> 281305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur06.html </URL>
<DATE> 2004/10/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kardeşine böbrek vermişti, şimdi kendi böbrek arıyor 
</HEADLINE>
<TEXT>

     
     Enis YILDIRIM TRABZON, DHA 
     

BÖBREK hastası olan kardeşine 14 yıl önce bir böbreğini veren Sezgin Bayraktar, şimdi kalan tek böbreği iflas edince kendisine böbrek aramaya başladı. 
     Trabzon'da yaşayan yaşındaki 4 çocuk annesi Sezgin Bayraktar, 1990 yılında Zonguldak'ta oturan kardeşi İsmail Hakkı Çalışkan'ın böbrek hastası olduğunu öğrenince bir böbreğini verdi. Ankara'da gerçekleştirilen ameliyatla Sezgin Bayraktar'ın sol böbreği kardeşi İsmail Hakkı Çalışkan'a takıldı. Ancak ameliyat sonrası doku uyuşmazlığı ortaya çıkınca İsmail Hakkı Çalışkan'a nakledilen böbrek bir hafta sonra ameliyatla alındı. Hasta tek böbreğiyle diyalize bağlı yaşamını sürdüren İsmail Hakkı Çalışkan, 2 yıl önce de böbrek yetmezliğinden hayatını kaybetti. 
     Kendi de tek böbrekle kalan Sezgin Bayraktar da zaman içinde böbrek yetmezliğine yakalandı. Bir yıldır diyaliz tedavisi gören Sezgin Bayraktar, şimdi kendisine uzanacak bir yardım eli bekliyor. 
     Kardeşine böbreğini veren ve 5 yıl önce kaybettiği felçli eşi için yaptığı fedakarlıklar nedeniyle 1998 yılında Türk Anneler Derneği Trabzon Şubesi tarafından Yılın Annesi' seçilen emekli tapu kadastro memuru Sezgin Bayraktar, kardeşine böbreğini vermekten hiçbir zaman pişman olmadığını belirterek, "Bugün olsa yine böbreğimin birini kardeşime verirdim. Çünkü o benim canımdı'' dedi. 
     Eşini kaybettikten sonra yaşama sevincini 3 yaşındaki torunu Batuhan Bayraktar'dan alan Sezgin Bayraktar'a böbrek nakli yapılması için açılan kampanyada 15 günde 5 milyar lira toplandı. 
     Toplanan yardımları böbrek hastası olan Sezgin Bayraktar'a teslim eden Türk Anneler Derneği Trabzon Şube Başkanı Ziynet Şener, "Bir annenin kardeşine fedakarlığına şahit olduk. Bu davranışın karşılığı mutlaka olmalı. Onun için herkes elinden geleni yapmalı ve bu insanı kurtarmalı'' diye konuştu. Sezgin Bayraktar'a böbrek nakli yapılabilmesi için 50 milyar liraya ihtiyaç var. 
     
</TEXT>
</DOC>
