<DOC>
<DOCNO> 253849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy01.html </URL>
<DATE> 2004/07/08/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
AKP'lilere erken seçim şakası... 
</HEADLINE>
<TEXT>

     TBMM Genel Kurulu'nda, Belediye Yasa tasarısı görüşülürken, CHP'li Yılmaz Kaya, AKP'lilere "erken seçim" şakası yaptı. 
     TBMM Genel Kurulu'nda, geçici maddelerle birlikte 97 maddelik Belediyeler Yasa Tasarısı görüşülürken, bu tasarıya muhalefet eden CHP'liler, her madde de söz alıp, maddeler üzerinde soru sorma haklarını da kullandılar. CHP'liler zaman zaman da yoklama istediler. 
     Tasarı üzerinde konuşan CHP'liler zaman zaman AKP'li milletvekillerinin ilgisizliğinden şikayet ettiler. Bu arada geceyarısından sonra tasarıyla ilgili konuşmak üzere kürsüye çıkan CHP İzmir Milletvekili Yılmaz Kaya, AKP'lilere yaptığı şakayı anlattı. Kaya, AKP milletvekillerinin yasaya ilgisiz olduğunu ve yoklama istendiğinde de elerini kaldırarak Genel Kurul'a girdiklerini belirterek, "Ne oylandığını bilmiyorlar. Bir ara AKP'li arkadaşlara Dikkat edin erken seçim oylanıyor dedim. Bazıları hemen ellerini indirdiler" diye konuştu. 
     
</TEXT>
</DOC>
