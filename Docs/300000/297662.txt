<DOC>
<DOCNO> 297662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur18.html </URL>
<DATE> 2004/12/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Misafirliğe gittiler, evleri yandı .. 
</HEADLINE>
<TEXT>

     Konya'nın Beyşehir İlçesi'ne bağlı Damlapınar Köyü'nde çıkan yangında bir ev tamamen yandı. 
     Edinilen bilgiye göre, Mehmet Aka'nın evinden alevlerin yükseldiğini gören köylüler, Beyşehir'den yardım istedi. 
     İtfaiye araçları gelene kadar, köylülerin kova ve hortumlarla yangına müdahalesinden sonuç alınamadı. Yangın bölgesine çevre beldelerden 4 itfaiye aracı ve ekipler sevk edildi. 
     İtfaiye araçlarının olay yerine ulaşmasıyla birlikte görevliler köyün elektriklerini kesti ve yangına müdahale edildi. 
     Sokağın dar olması nedeniyle itfaiye araçlarının olay yerine ulaşması zor oldu. 
     Müdahale edilen evin kümes kısmındaki hayvanlar dışarı çıkarılarak yanmaktan kurtarıldı. Yangının diğer evlere sıçramaması için büyük çaba harcandı. Çatıdan müdahale edilen yangın, yaklaşık 2.5 saat sonra söndürüldü. 
     Ev sahibi Mehmet Aka, ailece misafirliğe gittiklerini belirterek, ''Ocakta unutulan herhangi bir şey yoktu. Yangının neden çıktığını bilmiyorum'' dedi. 
     İtfaiye yetkilileri, yangının elektrik kontağından çıktığının tespit edildiğini bildirdiler. 
     
</TEXT>
</DOC>
