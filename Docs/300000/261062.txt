<DOC>
<DOCNO> 261062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun13.html </URL>
<DATE> 2004/08/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Eski şampiyon ABD vatandaşlığından çıkmak istiyor... 
</HEADLINE>
<TEXT>

     Eski Dünya Satranç Şampiyonu Bobby Fischer, ABD vatandaşlığından çıkmak istediğini bildirdi. 
     Avukatı, Fischer'in 61 ''ABD vatandaşlığından çıkmaya karar verdiğini ve ABD Büyükelçiliği'ne telefon ettiğini'' söyledi. 
     Japonya'nın başkenti Tokyo'da Japon vatandaşı olmak isteyen Fischer'in avukatı Masako Suzuki, Fischer'in bir süre vatansız kalacağını ve taraftarlarının BM Mülteciler Yüksek Komiserliği'nin Fischer'i mülteci olarak kaydetmesini sağlamaya çalışacaklarını belirtti. 
     Sırbistan-Karadağ'da satranç maçı yaparak BM ambargosunu ihlal ettiği gerekçesiyle ABD tarafından aranan Fischer, Japonya'dan Filipinler'e gitmek isterken havalimanında tutuklanmıştı. 
     Fischer, 1972 yılının Ağustos ayında, İzlanda'nın başkenti Reykjavik'te, Sovyetler Birliği'nin Büyük Ustası Boris Vasilyeviç Spasski'yi yendi ve dünya şampiyonu oldu. 1972'de 29 yaşında olan Fischer, 35 yaşındaki Spasski'yi yendiğinde, rakibi son üç yılın üst üste dünya şampiyonuydu. 
     Fischer'in 1972'de, 16 yaşında ''usta'' olan ve 1955'te Dünya Gençler Şampiyonası'nı kazanarak ''uluslararası büyük usta'' unvanını elde eden Spasski'yi yenişi, dünya kamuoyunda satranca tarihteki en büyük ilgiyi doğuran hadiseydi. 
     
     EN GENÇ BÜYÜK USTA 
     1943 Chicago doğumlu Fischer, 1958'de ''Büyük Usta'' unvanını kazanan en genç satranç oyuncusu unvanını 15 yaşında elde etmişti. 
     Büyük ustalar arasında Dünya Satranç Şampiyonu olan tek Amerikalı olan Fischer, 1975'te Dünya Şampiyonluğu için Anatoli Karpov SSCB ile karşılaşmayı reddedince Uluslararası Satranç Federasyonu FIDE Fischer'in unvanını geri aldı ve Karpov'u hükmen galip sayarak dünya şampiyonu ilan etti. 
     
</TEXT>
</DOC>
