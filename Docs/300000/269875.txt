<DOC>
<DOCNO> 269875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/ekonomi/eko01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin euroluk araba kasımda Türkiye'de 
</HEADLINE>
<TEXT>


Dacia'nın '5 bin euroluk araba' diye tanıttığı Logan, yarın Romanya'da, kasımda da Türkiye'de satışa sunulacak. Logan'ın Türkiye'deki fiyatı ise henüz belli değil 

EKONOMİ SERVİSİ 

Fransız Renault şirketinin Romanya'daki yan kuruluşu Dacia tarafından üretilen yeni modeli 'Logan', perşembe günü Romanya'da piyasaya çıkıyor. '5 bin euroluk araba' olarak tanıtılan ve geçen hafta Kapadokya'da ilk yol denemesini yapan Logan, kasımda Türkiye'de de satışa sunulacak. 
Logan'ın satış fiyatı olacağı bildirilen 5 bin euro 9.1 milyar liraya karşılık geliyor. Ancak Türkiye'de otomobil vergilerinin yüksekliğinden dolayı Logan'ın fiyatının artacağı belirtiliyor. 

35 ülkeye gidecek 
Logan modelinin, özellikle Orta Avrupa, Türkiye, Ukrayna ve Rusya için düşünüldüğü kaydediliyor. Lüksemburg'da yayınlanan Tageblatt gazetesine göre, "modern ve güvenilir" bir aile arabası olarak planlanan Logan, geçen cuma ve cumartesi Kapadokya bölgesinde ilk yol denemesini yaptı. Renault yetkilileri ise Logan'ın parçalarının yüzde 30'unun Türkiye'de üretildiğini belirttiler. Yetkililer Logan'ın yürüyen aksamının tamamının Bursa'da üretildiğinin altını çizdiler. 
Logan modeli konusunda bilgi veren, Dacia ve Renault'un Türkiye'deki faaliyetlerinden de sorumlu olan Renault Uluslararası Operasyonlar Direktörü Luc Alexander Menard, Logan'ın Ortadoğu, Asya ve Latin Amerika'da da satılacağını ifade etti. 
Menard, otomobilin Rusya ve İran'da da montajının yapılacağını, İran'daki tesisin 2006'da faaliyete geçeceğini belirtti. Menard yeni modelin, Eylül 2005 itibariyle 35 ülkede pazarlanmasının öngörüldüğünü anlattı. 
Oyak Renault Mühendislik Direktörü Tarık Tunalıoğlu, Logan'ın da üretileceği İran'daki Dacia fabrikasının tepe yöneticiliğine getirilmişti. 


</TEXT>
</DOC>
