<DOC>
<DOCNO> 252390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun13.html </URL>
<DATE> 2004/07/02/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Independent Straw, KKTC'ye söz verdi 
</HEADLINE>
<TEXT>

     The Independent gazetesi, İngiltere Dışişleri Bakanı Jack Straw'un dün görüştüğü KKTC Başbakanı Mehmet Ali Talat'a, Kıbrıslı Türklerin tecridine son verilmesi yolunda çaba göstereceği sözünü verdiğini bildirdi. 
     İlk kez bir İngiliz bakanın Kuzey Kıbrıslı bir politikacıyla resmen görüştüğüne dikkati çeken gazete, görüşmenin her iki taraf açısından da ''önemli'' görüldüğünü yazdı. 
     İngiltere Dışişleri Bakanı'nın da görüşmeyi ''sıcak ve yapıcı'' olarak nitelediğini belirten Independent, Straw'un Kıbrıslı Türklere ekonomik izolasyonlarına son vermek yolunda uygulanacak AB politikaları konusunda yardımcı olma konusunda söz verdiğini kaydetti. 
     Straw'un ayrıca Kıbrıslı Türklerin AB'ya daha yakınlaştırılması ve bütün Kıbrıslıların AB üyeliğinin meyvelerini barış ve refah içinde yiyebilmesi için çaba gösterileceğini söylediğini de yazan Independent, Talat'ın ise ''Gelecek çok belirgin değil, ama ben umutluyum'' şeklindeki sözlerine de yer verdi. The Independent AB çevrelerinin de KKTC'nin izolasyonuna mutlaka son verilmesi gerektiği yolunda kararlı olduklarını vurguladı. 
     Financial Times gazetesinin ünlü dış politika yazarı Quentin Peel de KKTC Başbakanı Mehmet Ali Talat'ın temaslarına değindiği yazısında, Rum kesiminin bütün direnişlerine rağmen Kıbrıslı Türklerin izolasyonuna son verilmesi çabalarının sürdüğüne işaret etti. 
     Peel, Talat'ın barış konusundaki başarısızlıktan dolayı KKTC Cumhurbaşkanı Rauf Denktaş ve geçmişte görev yapan Türk hükümetlerini suçladığını da öne sürdü. Peel, Talat'ın, ''Çok uzun yıllar son derece yanlış politikalar uyguladılar. Rumlara gerçek niyetlerini saklama bahanesi verdiler. Rumlar yıllarca 'Denktaş politikalarının' ardına saklandılar. Uluslararası toplum da bu durumla uyutuldu'' şeklindeki sözlerine yer verdi. 
     Talat'ın uluslararası alanda ''tanınma'' değil, izolasyondan kurtulma talebi bulunduğunu da belirten Peel, KKTC Başbakanı'nın, Rum kesimi liderinin, barış planını reddetmiş bir kesimin lideri olarak bütün ada adına konuşmasına da karşı çıktığını kaydetti. 
     
</TEXT>
</DOC>
