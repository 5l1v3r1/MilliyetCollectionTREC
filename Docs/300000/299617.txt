<DOC>
<DOCNO> 299617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur29.html </URL>
<DATE> 2004/12/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Yargıtay Üyesi Güryel aradı ve 'Yanlış iş yapıyorsunuz' dedi"... 
</HEADLINE>
<TEXT>

     Bazı davaların yargı sürecini etkilemeye yönelik eylemler içinde bulundukları öne sürülen çıkar amaçlı suç örgütüne yönelik ''Neşter-2'' soruşturması sonunda, 19 kişi hakkında 6 ay ile 30 yıl arasında değişen hapis cezaları istemiyle açılan davada, tüm sanıkların duruşmalardan vareste tutulmalarına karar verildi. 
     Ankara 11. Ağır Ceza Mahkemesi'ndeki davanın bugünkü duruşmasına, sanıklardan işadamı Haldun Erdavran, eski Hakimler ve Savcılar Yüksek Kurulu Başkanvekili, halen Yargıtay 3. Ceza Daire üyesi Ergül Güryel'in oğlu Avukat Cenk Güryel, Avukat Galip Altuntaş, Yasin Gökmen Mungan, Harun Utçu, Ahat Erbil ve avukatları ile müdahil avukatı katıldı. 
     Duruşmada tanık olarak dinlenen Ankara 1. Ticaret Mahkemesi Başkanı Cemalettin Koçak, Turkcell ile Türk Telekomünikasyon A.Ş arasında gelir paylaşımına ilişkin açılan davada, nöbetçi mahkeme olarak Ankara 7. Ticaret Mahkemesi'nce Turkcell lehine verilen ihtiyati tedbir kararını kaldırdıklarını ifade etti. Bu karara itiraz edildiğini, daha sonra Turkcell ile Türk Telekomünikasyon A.Ş arasındaki başka davaların da kendi mahkemelerinde birleştiğini anlatan Koçak, sonuçta Türk Telekomünikasyon A.Ş lehine tedbir kararı verdiklerini kaydetti. 
     Koçak, ''Kararı Cuma günü aldık. Hafta sonu gerekçeli kararı yazacaktım ama yazamadım. Pazartesi günü, Yargıtay üyesi Ergül Güryel aradı ve 'Verdiğiniz karar hukuka aykırı. Diğer mahkemeler ihtiyati tedbir kararı vermedi. Yanlış iş yapıyorsunuz' dedi. Bende kararı yazıp imzaladığımızı, yapacak bir şeyin olmadığını söyledim'' diye konuştu. 
     
     GÜRYEL'DEN RİCA 
     Turkcell'in tedbir kararına itiraz ettiğini, duruşma gününe bir hafta kala Ergül Güryel'in kendisini tekrar aradığını anlatan Koçak, Güryel'in ''Siz yanlış yaptınız. Turkcell yetkilisi bir kişiyi size gönderiyorum. Elinde belgeler var, bir dinleyin'' dediğini ve ''Vedat'' isimli kişiyi kendisine gönderdiğini kaydetti. Koçak, bu kişinin, patronlarının Avrupa'dan 5 milyon dolar bulduklarını, borçlarını ödeyeceklerini, ancak tedbirinin buna engel olduğunu ifade ederek, tedbirin kaldırılmasını istediğini belirtti. Koçak, ''Vedat'' isimli kişinin Haldun Erdavran olduğunu daha sonra müfettişlerden öğrendiğini söyledi. 
     
     ''BASKI, TEHDİT OLMADI'' 
     Ergül Güryel ya da Haldun Erdavran'ın davanın sonucuna ilişkin baskı yapıp yapmadıklarına ilişkin avukat Sadık Erdoğan'ın sorusu yöneltilen tanık Koçak, bu kişilerin herhangi bir tehdit ya da baskılarının olmadığını kaydetti. Başka bir soruyu yanıtlarken de diğer davalara ilişkin avukatlar veya taraflarla özel olarak görüşmediklerini belirten Koçak, ''Vedat'ı, neden kabul ettiniz '' sorusuna, ''HSYK Başkan vekilliği yapmış Ergül Güryel'i kıramadım'' diye konuştu. 
     Koçak, sanık avukatlarından Sadettin Sürmen'in talebi üzerine, sanıklar arasında oturan Haldun Erdavran'ı göstererek, ''Vedat isimli kişi olabilir. O şahsa benziyor'' dedi. 
     Ankara 1. Asliye Ticaret Mahkemesi üyesi Ömer Sinan İpekçi, olaylara ilişkin bilgisinin sadece Başkan Koçak'tan duyduklarından ibaret olduğunu söyledi. 
     Duruşmada söz alan sanık avukatlarından Uğur Alacakaptan, çıkar amaçlı suç örgütü kurma suçunun unsurların oluşmadığını öne sürerek, 4422 sayılı yasaya muhalefet suçundan görevsizlik kararı verilmesini talep etti. Alacakaptan, 5190 sayılı yasaya göre kurulan 11. Ağır Ceza Mahkemesi'nin anayasa aykırı olduğunu öne sürerek, konunun Anayasa Mahkemesi'ne götürülmesini talep etti. 
     Avukat Sadettin Sürmen, geçen duruşmada şirketlere ait belgelerin fotokopileri alındıktan sonra, asıllarının sahiplerine iadesine karar verildiğini, ancak bu belgeleri emanette bulamadıkları için alamadıklarını ifade ederek, bu konuya çözüm bulunmasını istedi. 
     Başkan Mehmet Orhan Karadeniz, ''Dosyada, emanette olmayan belgeyi nasıl verelim. O zaman mahkemeyi kapatıp, iş takibi yapalım'' dedi. 
     Duruşma Savcısı Dilaver Kahveci, hazırlık soruşturması sırasında el konulan belgelerin inceleme yapmaları için müfettişlere verildiğini, bunların koliler halinde savcılığa geldiğini belirterek, sanıklar ve müdahillerin bunları ileriki günlerde alabileceklerini bildirdi. 
     Savcı Kahveci, görevsizlik talebinin hükümle değerlendirilmesini ve savunmaları alınan tüm sanıkların duruşmalardan vareste tutulmalarını istedi. 
     Kahveci, 5190 sayılı yasanın 1. geçici maddesi ile diğer hükümlerinin Anayasa aykırılığı konusunda Van Ağır Ceza Mahkemesi'nin başvuruda bulunduğunu ve konunun Anayasa Mahkemesi'nce incelemekte olduğunu, talebin bu aşamada reddine karar verilmesi yönünde görüş bildirdi. 
     Başkan Karadeniz, Anayasaya aykırılık iddiasının ciddi görülmeyerek reddine karar verildiğini bildirdi. 
     Görevsizlik kararı verilmesi talebinin soruşturma tamamlandıktan sonra değerlendirileceğini belirten Karadeniz, sorguları yapılan tüm sanıkların duruşmalardan vareste tutulmalarının kararlaştırıldığını kaydetti. 
     Karadeniz, şirketlere ait ticari belgelerin asılları ile bilgisayarların sahiplerine iadesine karar verildiğini bildirerek, duruşmayı erteledi. 
     
</TEXT>
</DOC>
