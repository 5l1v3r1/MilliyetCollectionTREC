<DOC>
<DOCNO> 292067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy25.html </URL>
<DATE> 2004/11/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Dışişleri Ukrayna'daki gelişmeleri dikkatle izliyoruz 
</HEADLINE>
<TEXT>

     Dışişleri Bakanlığı, ''Ukrayna'da devlet başkanlığı seçimlerinden sonra meydana gelen kaygı verici gelişmelerin dikkatle izlendiğini'' bildirdi. 
     Bakanlıktan yapılan açıklamada, ''Birinci turu 31 Ekimde, ikinci turu 21 Kasımda yapılan devlet başkanlığı seçimleri bağlamında dost ve komşumuz Ukrayna'da ortaya çıkan kaygı verici gelişmeler tarafımızdan dikkatle izlenmektedir'' denildi. 
     Açıklamada, Ukrayna'nın Avrupa ve Avrasya'nın güvenliği açısından büyük önem taşıdığı kaydedilerek, Türkiye'nin, ülkede iç huzur ve barışın korunmasını ve Ukrayna ile her alanda ilişkilerini geliştirmeyi arzu ettiği belirtildi. 
     Açıklama, şu ifadelere yer verildi 
     ''Bu çerçevede, Ukrayna'da devlet başkanlığı seçimleri sonrasında meydana gelen gergin ortamın, sağduyu ve yapıcı bir yaklaşımla demokratik kurallar içinde, Ukrayna halkının huzur ve refahına katkı sağlayacak biçimde, kısa sürede giderilmesini ümit etmekteyiz. Böylelikle, Ukrayna'nın uluslararası toplumda hak ettiği saygın konumunun muhafaza edileceğine ve pekiştirileceğine inanmaktayız.'' 
     
</TEXT>
</DOC>
