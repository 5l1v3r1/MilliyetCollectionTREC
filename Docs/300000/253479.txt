<DOC>
<DOCNO> 253479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/spor/bnba.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Jazzcı Mehmet 
</HEADLINE>
<TEXT>


NBA'deki gururumuz, Utah Jazz'ın beş yıl için önerdiği 50 milyon doları kabul etti. 14 Temmuz'da resmi imzayı atacak olan Mehmet Okur, alacağı ücretle Türk spor tarihine de adını yazdıracak 


Çığır açtı 
NBA'DE Detroit Pistons ile şampiyonluk sevincini yaşayan ve Türk sporunda bir çığır açan "gururumuz" Mehmet Okur, Utah Jazz'ın "süper" teklifine evet dedi. Üstün fizik özellikleri, uzak şut kabiliyeti ve süratiyle pivot pozisyonu için "mükemmel" denebilecek özellikleriyle NBA'de bile "mumla aranan" tipte bir oyuncu olan Memo'ya, Utah Kulübü, 5 yıllığına tam 50 milyon dolar vereceğini açıkladı. 

O'Connor açıkladı 
UTAH Jazz İkinci Başkanı Kevin O'Connor, "Biz teklifimizi Mehmet'e götürdük ve o da bunu kabul etti" ifadesini kullandı. Konu ile ilgili açıklama yapan Mehmet ise, "Utah Jazz'ı tercih etmemin sebebi, orada birçok Avrupalı oyuncunun da bulunması. Utah, Avrupa basketboluna daha yatkın bir oyun sistemine sahip. Tercihimin bir diğer sebebi ise Utah'da daha çok süre alacak olmam" diye konuştu. 

Bugün evleniyor 
MEHMET'E kalması için 6 yıllığına 41 milyon dolarlık bir teklif yapan Pistons ise Utah'ın teklifiyle zor durumda kaldı. Detroit, Mehmet'in 14 Temmuz'da Utah'a imza atması halinde 15 günlük süre içinde aynı ücreti ödeyeceğini taahhüt etmesi şartıyla yıldız oyuncuyu kadrosunda tutabilecek. Milli basketbolcumuz, bu akşam Swissotel'de düzenlenecek düğün töreniyle Yeliz Çalışkan ile hayatını birleştirecek. 


</TEXT>
</DOC>
