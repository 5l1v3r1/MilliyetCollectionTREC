<DOC>
<DOCNO> 263071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun18.html </URL>
<DATE> 2004/08/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bush, fakirden alıp zengine veriyor... 
</HEADLINE>
<TEXT>

     ABD Başkanı George Bush'un ''ekonomiyi canlandırmak'' için uygulamaya koyduğu vergi indirimleri, nüfusun en zengin kesimini daha da zenginleştirirken vergi yükünü orta sınıfların omuzlarına bindiriyor. 
     ABD Kongresi Bütçe Ofisi'nin raporuna göre, 2001 ve 2003 yıllarında ABD'de uygulanan geniş vergi indirimi ve kesintilerinden, nüfusun ortalama yıllık gelirleri 1.2 milyon dolar olan en yüksek gelirli yüzde 1'lik kesimi kazançlı çıktı. 
     Gelirleri üzerinden yılda ortalama 78,460 dolarlık indirimden yararlanan bu en zengin kesimin toplam vergi yükü içindeki payı, aşağı yukarı yüzde 2 azalarak yüzde 20.1'e inerken, bu kesimin kazancı daha alt gelir grubunun kaybı pahasına gerçekleşti. 
     Rapora göre, nüfusun yüzde 20'sini oluşturan yıllık ortalama geliri 57 bin dolar civarında olan kesim, yılda sadece 1,090 dolarlık bir vergi indiriminden yararlanırken, bu kesimin vergi yükü oransal olarak arttı. 
     
     DEMOKRATLAR 
     Bütçe Ofisi'nin raporu, uzun süredir Başkan Bush'u, en zenginleri kayıran politikalar izlemekle suçlayan muhalefetteki Demokratların iddiasını destekledi. 
     Bush'un getirdiği vergi indirimlerinin zenginlerin zenginliğini artırmaktan başka, genel ekonomiye çok az bir katkısı olduğunu savunan Demokrat Partili Başkan Adayo John Kerry, seçim propogandasında vergi kesinti sisteminde köklü değişiklikler yapacağını işliyor. 
     Kerry, yıllık geliri 200 bin doları aşanlara uygulanan vergi indirimlerini kaldıracağını ve orta ve alt sınıflar üzerindeki vergi yükünü hafifleteceğini vaad ediyor. 
     
</TEXT>
</DOC>
