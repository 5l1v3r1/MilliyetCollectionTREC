<DOC>
<DOCNO> 269853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur44.html </URL>
<DATE> 2004/09/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denizde kaybolan 5 kişiden umut kesiliyor 
</HEADLINE>
<TEXT>

     DHA 
TEKİRDAĞ'ın Marmara Ereğlisi Yeniçiftlik Beldesi'ndeki yazlıklarından 3 gün önce fiber tekneyle Marmara Denizi'ne açılan 5 kişilik aileden henüz haber alınamadı. Denize gezmek için çıkan aile fertlerinin yüzme bilmediği ve yanlarında cep telefonu olmadığı belirtildi. 
     Yeniçiftlik Beldesi'ndeki Çorlulular Tatil Sitesi'nde kiraladıkları yazlıktan ayrılmadan önce son kez 5 metrelik fiber tekne ile denize açılan 41 yaşındaki Fahri, eşi 39 yaşındaki Leyla, çocukları 14 yaşındaki İlknur, 3 yaşındaki İlker Büyüktutlu ile Leyla Büyüktutlu'nun babası 60 yaşındaki Fikret Sarı bir daha dönmedi. Elverişsiz hava koşulları nedeniyle teknenin battığı sanılırken, jandarmanın karadan iki sahil güvenlik botunun denizden, helikopterin havadan yürüttüğü arama çalışmaları kötü hava şartları nedeniyle güçlükle yapılıyor. Önceki gün öğleden sonra denizden ve havadan ara verilen arama çalışmalarına dün sabah yeniden başlandı. Ancak devam eden kötü hava koşulları çalışmaların aksamasına neden oldu. 
     Marmara Denizi'nde kaybolan Büyüktutlu ailesinin yakınlarının sahilde endişe içinde bekliyor. Jandarma, Marmara Denizi kıyısındaki tüm yerleşim birimlerindeki güvenlik güçlerini kayıplar konusunda bilgilendirdi. Büyüktutlu ailesinin yakınları tekne ile açılanların açılmadan önce cep telefonlarını yazlıkta bıraktığını söyleyerek, "Hiç birisi yüzme bilmiyordu. Tek umudumuz bir karaya sığınmalarıdır'' diye konuştu. 
     Tekirdağlı balıkçılar ise, kötü hava şartları nedeniyle balık avlamak için denize açılmadıklarını, denizin ortasında ters rüzgar olması halinde kaybolan 5 kişinin Erdek'e ya da Galibolu kıyılarına doğru sürüklenmiş olabileceğini söyledi. 
     
</TEXT>
</DOC>
