<DOC>
<DOCNO> 269340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo07.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüreğimiz yeter 
</HEADLINE>
<TEXT>


Arnavutluk, Yunanistan galibiyetiyle adeta çıldırdı. 100 bin kişi zaferi sabahlara kadar kutlarken, basın başlıklarıyla halkı coşturdu. Briegel, Türkiye'yi uyardı 

KAAN BORA 


"Şansları yoktu" 
YUNANİSTAN karşısında alınan galibiyet sonrası Arnavutluk adeta bayram yaptı. Başkent Tiran'ın merkezinde toplanan 100 bin kişi sabahlara kadar zaferi kutlarken, gazeteler zafer çığlıkları attı. Komşusu ile politik sorunları olan Arnavutluk'un ünlü spor gazetesi Sport Express, "Yunanistan'dan fakir ve olanakları az bir ülkeyiz. Ancak bizim yüreğimiz çok büyük. Ulusumuzun kalbi hep birlikte atıyor. Yunanistan'ı bir kez daha devirdik. Burada zaten hiç şansları yoktu" ifadesini kullandı. 

Başbakan kutladı 
ARNAVUT futbolculara 500 bin Dolar prim vaadederek, ülke spor tarihinin rekorunu kıran Başbakan Fatos Nano soyunma odasına inerek, futbolcular ve Teknik Direktör Hans Peter Briegel'i teker teker kutladı. Beşiktaş'ın eski hocası Briegel, başarının devamını getirmek zorunda olduklarını belirtti ve grupta alınan sonuçların, herkesin birbirini yenebileceğini kanıtladığını söyledi. Alman çalıştırıcı, Gürcistan deplasmanından puan almak için çaba sarfedeceklerini de sözlerine ekledi. 

"Sakın aldanmayın" 
BRİEGEL, Yunanistan ile deplasmanda karşılaşacak Türkiye'ye de uyarılar yolladı. Alman hoca, Türk Milli Takımı'nın, Yunanistan'ın aldığı yenilgiye aldanmaması gerektiğini vurguladı ve şöyle devam etti "Rakibini küçümsememeli. Çünkü çarşamba günkü maçın havası başka olacaktır. Yunanlılar'ın orta sahası çok güçlü. 2 - 0 geriye düşmelerine rağmen maçı bırakmadılar. Ancak Dellas'ın oynamaması nedeniyle savunmalarında sorun var. Türkiye buradan üstlerine gitmeli." 



</TEXT>
</DOC>
