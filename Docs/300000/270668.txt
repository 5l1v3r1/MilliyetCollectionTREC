<DOC>
<DOCNO> 270668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko22.html </URL>
<DATE> 2004/09/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Büyümenin yankıları Prof. Ünsal Türkiye, dopingli bir insana benziyor 
</HEADLINE>
<TEXT>

     Ankara Üniversitesi Siyasal Bilgiler Fakültesi İktisat Bölümü Öğretim Üyesi Prof. Dr. Erdal Ünsal, talepteki artışa bağlı büyümenin ''rastlanmadık, görülmedik bir başarı'' olarak değerlendirilebileceğini ifade ederken, ''ancak bu, ne sürdürülebilir ne de arzu edilebilir bir büyüme'' dedi. 
     Prof. Ünsal, DİE'nin bu yılın ikinci çeyreğinde ilişkin yüzde 14.4 olarak açıkladığı 'beklentilerin üzerindeki'' büyüme rakamını değerlendirirken, bu gelişmeyi iç talepteki artışa bağladı. 
     Büyüme rakamlarının, önceki dönemlere göre yüksek oranlı çıkmasının arkasındaki nedenin 'talepteki patlama' olduğunu belirten Prof. Ünsal, ''bu, Türkiye ekonomisi açısından ne sürdürülebilir ne de arzu edilebilir bir büyüme değildir'' dedi. 
     Büyümenin, ithalatta büyük bir artışla gerçekleştiğini, ithalattaki artışın da cari açığın tehlikeli şekilde büyümesine neden olduğunu ifade eden Prof. Ünsal, şunları kaydetti 
     ''Bundan önceki ekonomik krizlerin de, sürdürülemez cari açıklardan kaynaklandığını dikkate almak lazım. Türkiye ekonomisi, bu hızlı büyüme ve dolayısıyla bunun yol açtığı hızlı ithalat artışı ve ciddi cari açıkla karşı karşıya. Sürdürülemez büyüme, sürdürülemez bir açığı beraberinde getiriyor. Eğer Türkiye'nin önümüzdeki dönemlerde ciddi bir krize girmesini istemiyorsak, mutlaka bu büyümenin daha aşağıya, daha makul ve sürdürülebilir bir düzeye çekilmesi gerekiyor.'' 
     
     ''BÜYÜME HIZI DÜŞMELİ, TL DEĞER KAYBETMELİ'' 
     İthalattaki artışın yanı sıra ihracatta da yavaşlama görüldüğünü belirten Prof. Ünsal, bunun telafi edilebilmesi için, TL'deki aşırı değerlemenin ortadan kalkması gerektiğini ifade etti. 
     Ünsal, ''TL'deki aşırı değerlenme, önümüzdeki dönemde bir şekilde ortadan kalkarsa, piyasa mekanizması işleyip de döviz kuru gerçek normal ve kabul edilebilir bir düzeye yükselirse, bu ayarlama hem ihracatı teşvik eder, hem ithalattaki tehlikeli büyümeyi yavaşlatır.'' diye konuştu. 
     Büyüme hızının düşürülerek, daha sürdürülebilir bir hale gelmesinin önemine işaret eden Prof. Ünsal, ''Türkiye ekonomisi bugünkü haliyle dopingli bir insana benziyor, bu şekilde ne büyüme gidebilir, ne cari açık gidebilir'' dedi. 
     Türkiye'de piyasa oyuncuları ve vatandaş olmak üzere, herkesin mevcut dış ticaret yapısının sürdürülebilir olmasına inanması gerektiğini vurgulayan Ünsal, ''Türkiye'de bu yok. Türkiye ön lastiği patlak araba gibi gidiyor, bu ne kadar gider bunu göreceğiz'' şeklinde değerlendirmede bulundu. 
     Prof. Ünsal, döviz kurlarında da, piyasa mekanizması aracılığı ve Merkez Bankası'nın desteğiyle bir düzeltme yanında, iç talebi kısıcı tedbirlerin alınması gerektiğini kaydetti. 
     
     PROF. OKAN AKTAN 
     Hacettepe Üniversitesi İktisat Bölümü Öğretim Üyesi Prof. Dr. Okan Aktan da, ''Türkiye'de işsizlik bu kadar fazlayken, bu büyüme rakamları pek gerçekçi gelmiyor'' dedi. 
     Üretimde kullanılan ara ve yatırım mallarının dışarıdan sağlanmasına bağlı ithalatın arttığına işaret eden Aktan, Türkiye'de döviz kurunun da gerçek değerini bulamadığını söyledi. 
     Cari açığın risk teşkil ettiğini belirten Prof. Aktan, şunları kaydetti 
     ''Türkiye ekonomisi, tüketim üzerine dayalı. Bir taraftan enflasyon deniliyor, diğer taraftan korkunç bir kredili satış var. Tüketim arttıkça, sanayi ayakta duruyor. Ancak yatırım yok, tasarruf yok. İnsanlar, tasarruf yapmadan tüketim harcamasına gidiyor.'' 
     
</TEXT>
</DOC>
