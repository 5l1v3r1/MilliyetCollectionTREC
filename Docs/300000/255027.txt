<DOC>
<DOCNO> 255027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun30.html </URL>
<DATE> 2004/07/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ABD, Kosova'dan çekilmiyor... 
</HEADLINE>
<TEXT>

     Kosova Barış Gücü KFOR Sözcüsü Horst Piper, 17 Mart olayları sırasında barış gücü askerlerinin Kosova'yı iç savaşın eşiğinden geri döndürdüğünü, 24 saat içinde Bosna ve Avrupa'nın çeşitli yerlerinden takviye güçlerin Kosova'ya ulaştığını belirtti. 
     Bu olaylarla ilgili KFOR'un sorumluluk taşımadığını, aksine çok sayıda hayat kurtardığını, askeri kamplara 1200 kişiyi yerleştirdiğini belirten Piper, Kosova'da olası terör olayıyla ilgili herhangi bir duyum almadıklarını, Kosova'da durumun istikrarlı olduğunu ve NATO merkezine güvenlik konusunda günlük rapor verildiğini belirtti. 
     KFOR asker sayısının 18 bin civarında olduğunu belirten KFOR sözcüsü, asker sayısının azalmayacağını ve Kosova'da barışı sağlamaya devam edeceğini vurguladı. 
     Bu arada, ABD Senatosu Dış İlişkiler Komitesi danışmanlarından Michaal Holcer, ABD'nin Kosova'daki askerlerini geri çekmeyi düşünmediğini söyledi. 
     Kosova basınında çıkan haberde, Holcer'in, Kosova'da 17 Mart olaylarının durulmasında Amerikan askerlerinin önemli rol oynadığına dikkat çektiği, KFOR bünyesindeki diğer askerlerin çoğunun ise tavırlarının iyi olmadığını vurguladığı belirtiliyor. 
     Holcer, Balkanlar'daki gelişmelere ABD'nin bundan böyle de katılacağını kaydetti. 
     
</TEXT>
</DOC>
