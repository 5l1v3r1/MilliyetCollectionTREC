<DOC>
<DOCNO> 262953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/dunya/dun01.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakereler 2005'te başlar' 
</HEADLINE>
<TEXT>


Reuters'ın anket yaptığı ekonomistlerin çoğu, siyasi ve ekonomik reformlar sürerse Türkiye'nin Avrupa Birliği ile müzekerelere 2005'te başlayacağını, 2015'te ise tam üye olacağını düşünüyor 


Merkezi Londra'da bulunan Reuters haber ajansının yaptığı ankete göre, Türkiye, Avrupa Birliği AB ile üyelik görüşmelerine muhtemelen 2005'te başlayacak. Ancak tam üyelik için gerekli reformların tamamlanması en az 10 yıl alacak. 
Ajansın 9 - 11 Ağustos arasında yaptığı anketin sonuçları, AB'nin Türkiye ile müzakerelere başlamasına yüzde 70 şans tanıyor. Mayıs ayında yapılan yoklamalarda bu oran yüzde 40 çıkmıştı. Ankete göre, Türkiye AB'ye 2015 yılında girecek. Anket sorularını yanıtlayan 31 ekonomistten 25'i, görüşmelerin başlaması için anlaşma yapılmasının, Türkiye'nin reformlara devam etmesine bağlı olduğunu söyledi. 

Reformlar etkili oldu 
Reuters, analistlerin, Türk hükümetinin siyasi ve ekonomik reformları başlatmasıyla üyelik görüşmelerinin gelecek yıl başlaması şansının önemli ölçüde arttığına dikkat çektiklerini kaydetti. Ajans, reform hareketlerinin, ekimde yayımlanacak Avrupa Komisyonu raporunun AB üyelerini, aralık zirvesinde görüşmelerin başlatılması yolunda teşvik edeceği beklentilerini artırdığını ifade etti. 

Analistlerin yorumları 
Merill Lynch Yatırım Bankası analisti Mehmet Şimşek, AB'nin Türkiye ile 2005'te üyelik görüşmelerine başlamasına yüzde 85 şans tanıyor. Ancak Şimşek'e göre, siyasi reformlardan vazgeçilirse görüşmelerin sona ereceğine dair bir koşul konulabilecek.Bank Austria'dan Walter Pudschedl, Türkiye'nin büyük nüfusunun üyelik yolunda gecikmeye yol açabileceğini söyledi.Deutsche Bank'tan Tevfik Aksoy, AB'ye giriş şansının reformlar ve Türkiye'nin Kıbrıs konusundaki tutumu sayesinde önemli ölçüde arttığını belirtti.Bank of America'dan Dwyfor Evans, Kıbrıs meselesinin çözümsüz kalmasının olumsuz bir durum olduğunu, ancak AB'nin bu yüzden Türkiye'yi suçlamasının haksızlık olacağı görüşünü dile getirdi. 

</TEXT>
</DOC>
