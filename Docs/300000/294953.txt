<DOC>
<DOCNO> 294953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/soneko07.html </URL>
<DATE> 2004/12/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AB sürecinde ek istihdam maliyeti 144.4 milyar dolar 
</HEADLINE>
<TEXT>

     Bir kişiye iş yaratmanın maliyeti 87.2 bin dolara kadar yükselirken, Hükümetin AB'ye sunduğu 2005-2007 dönemini kapsayan Katılım Öncesi Ekonomik Program'da KEP 
     hedeflenen 1 milyon 655 bin kişilik yeni istihdam yaratmak için bu sürede yapılması gereken toplam yatırım tutarının 144.4 milyar doları bulduğu belirlendi. Hazine Müsteşarlığı tarafından verilen yatırım teşvik belgeleri kapsamında öngörülen yatırım ve bu yatırımlarla yaratılacak istihdamı dikkate alarak yapılan hesaplamaya göre, Türkiye'de bir kişiye iş yaratabilmek için, sektörlere göre farklılık göstermekle birlikte ortalama 87 bin 221 dolar düzeyinde yatırım yapmak gerekiyor. Bu yılın ilk 10 ayında teşvik belgesine bağlanan toplam 17 katrilyon 512 trilyon liralık yatırımla 140 bin 883 kişiye iş yaratılması öngörülüyor. Hükümetin AB'ye sunduğu KEP'de 2005-2007 döneminde yaklaşık 1 milyon 655 bin kişiye istihdam yaratılması hedeflendi. Sanayi sektöründeki kapasite kullanımının yüzde 80'in üzerinde seyretmeye başlamasıyla birlikte, Türkiye'de özellikle sanayi sektörünün yeni yatırımlara gitmeden ek istihdam sağlama olanağı fazla yüksek bulunmuyor. Türkiye'nin yeni istihdam alanları yaratabilmek için mutlaka yeni yatırım harcaması yapması gerektiği belirtiliyor. Türkiye'nin üç yılda 1 milyon 655 bin kişilik yeni istihdam alanı yaratabilmesi için bu sürede 144.4 milyar dolarlık yatırım yapması gerektiği hesaplandı. KEP'te 2005'de 3 bin, 2006'da 559 bin, 2007'de de 563 bin kişiye ek istihdam yaratılması öngörülüyor. Buna göre Türkiye'nin 2005 yılında 46.5 milyar dolarlık, 2006 yılında 48.8 milyar dolar, 2007 yılında da 49.1 milyar dolarlık yatırımı hayata geçirmesi gerekiyor. Yatırım teşvik belgeleri kapsamında yapılan hesaplamaya göre Türkiye'de bir kişiye tarıma dayalı sanayi alanında iş yaratabilmek için 40.2 bin dolarlık, madencilik sektöründe 58.5 bin dolarlık, imalat sanayi sektöründe 91.7 bin dolarlık, enerji sektöründe 526.8 bin dolarlık, hizmetler sektöründe 78.4 bin dolarlık yatırım yapmak gerekiyor. Teknoloji yoğun bir sektör olan enerji sektöründeki yüksek işgücü yaratma maliyeti dışarıda tutulduğunda ise Türkiye'de bir kişiye iş yaratmanın ortalama maliyeti 83.8 milyon dolara geriliyor. Ancak enerji yatırımları diğer yatırımların hayata geçirilmesi için kritik önemde bulunuyor. 
     
     83.4 MİLYAR DOLARLIK İTHALAT 
     Bu arada Türkiye'de yatırımlar yoluyla yeni iş yaratmak için önemli bir miktarda da yatırım malı ithal etmek gerekiyor. Ocak-ekim döneminde 140 bin 883 kişiye istihdam yaratacak şekilde verilen teşvik belgeleri kapsamındaki 17.5 katrilyon liralık yatırımın gerçekleştirilebilmesi için toplam 7.1 milyar dolarlık ithalat yapılma zorunluluğu bulunuyor. Bu kapsamda bakıldığında Türkiye'de bir kişiye iş yaratabilmek için yapılması gereken yatırım malı ithalatının tutarı 50.4 bin dolara ulaşıyor. 
     Buna göre, 87.2 bin dolara yükselen bir kişiye iş yaratma maliyetinin 50.4 bin dolarlık kısmını yatırım malı ithalatı oluşturuyor. Türkiye'nin 2005-2007 yılları arasında öngörüldüğü kadar ek istihdam yaratabilmek için üç yılda toplam 83.4 milyar dolarlık yatırım malı ithalatı yapması gerekiyor. 
     
     TÜRLERİNE GÖRE YATIRIM 
     Bir kişiye iş yaratmanın maliyeti yatırım türlerine göre de değişiyor. Özellikle yenileme ve modernizasyon gibi yatırımlar çok fazla yatırım harcaması gerektirdiği halde daha az sayıda kişiye yeni iş olanağı sağlıyor. Ocak-ekim döneminde verilen yatırım teşvik belgelerine göre, Türkiye'de komple yeni yatırım yoluyla bir kişiye iş yaratabilmek için ortalama 73 bin dolar olan yatırım tutarı, tevsi yatırımlarında 96 bin dolara çıkıyor. Tamamlama yatırımlarında 103 bin dolarlık, yenileme yatırımlarında 195 bin dolarlık, darboğaz giderme yatırımlarında 145 bin dolarlık, modernizasyon yatırımlarında 172 bin dolarlık yatırımla ancak bir kişilik ek istidam yaratılabiliyor. 

ANKA 
     
</TEXT>
</DOC>
