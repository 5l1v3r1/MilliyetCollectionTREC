<DOC>
<DOCNO> 258630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun01.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ihmalin belgesi 
</HEADLINE>
<TEXT>


'Hızlandırılmış tren' faciası nedeniyle adı 'ölüm yolu'na dönen Ankara-İstanbul hattında, 2003'te 46 raydan çıkma vakası yaşanmış... 

Yıldız Yazıcıoğlu 

Hükümetin, 2003'te ana tren yolu, istasyon ve makaslarda meydana gelen toplam 226 raydan çıkma derayman vakasını dikkate almadan hızlandırılmış tren seferlerini başlattığı ortaya çıktı. Raydan çıkma olaylarından 46'sı, Pamukova'daki hızlandırılmış tren faciası nedeniyle adı "ölüm yoluna" dönüşen Ankara Polatlı - İstanbul hattını içeren 1. Bölge'de gerçekleşti. 
TCDD'nin 1999 - 2003 yılları arasındaki kayıtlarına göre, 2003'te 556 kaza olayı yaşandı. Bunun 90'ı ana tren yolunda raydan çıkma derayman , 21'i tren çarpışması, 197'si geçitte meydana gelen kaza, 59'u trenden düşme, 173'ü insana çarpma, 16'sı da diğer nedenlerle gerçekleşti. 

Detayları gizlediler 
Ana tren yolu dışında istasyonda, makasta ve "diğer" kategorideki raydan çıkma olayları ile hangi bölgelerde gerçekleştiği bilgileri ise TCDD'nin sadece gizli kayıtlarında yer aldı. TCDD'nin istatistik yıllığı ve internet sitesinden kamuoyuna açıklanan kayıtlarda yalnızca ana tren yolunda olan 90 raydan çıkma olayına yer verildi. 
Milliyet'in ulaştığı kayıtlara göre, Yakup Kadri Karaosmanoğlu Treni'nin kaza yaptığı 1. Bölge'de, 2003'te toplam 46 raydan çıkma olayı meydana geldi. Bunun 18'i "ana tren yolu"nda, 14'ü istasyonda, 10'u makasta gerçekleşti. Dört raydan çıkma da "diğer" nedenlerle yaşandı. Aynı bölgede 2002'de de ana tren yolunda 10, makasta 11, istasyonda 7 raydan çıkma vakası oldu. Bir tren de "diğer" nedenlerle raydan çıktı. 
Toplam 201 raydan çıkma olayı yaşanan 2002'de TCDD trenlerinin 71'i "ana tren yolu"nda "derayman"a uğradı. 2002'de 1. Bölge'de toplam 29 raydan çıkma olayı görülürken, bunun 10'u ana tren yolunda gerçekleşti. 

Her bölgede yaşanmış 
Geçen yıl 2. Bölge'de 42, 3. Bölge'de 26, 4. Bölge'de 34, 5. Bölge'de 28, 6. Bölge'de 29 ve 7. Bölge'de 21 raydan çıkma olayı görüldü. Böylece 7 ayrı bölgeye ayrılmış olan Türkiye genelindeki demiryollarında, sadece 2003'te toplam 226 raydan çıkma olayı yaşandığı resmi kayıtlara girdi. 
Raydan çıkma nedeniyle 2001'de 5, 2002'de 1 yolcu hayatını kaybetti 1999'da 36 yolcu - 3 personel, 2000'de 9 yolcu, 2001'de 57 yolcu - 1 personel, 2002'de 18 yolcu - 2 personel, 2003'te de üç yolcu yaralandı. 

Yeni yol az 

TCDD'nin istatistik yıllığına göre, raylardan yüzde 23.68'i 30 yaş ve üzerinde. Yüzde 29'u 10 yaşından küçük, yüzde 33.10'u 11 - 20, yüzde 14.22'si 21 - 30 yaş arasında. Yani rayların yüzde 71'i 11 yaşından büyük. Demiryollarının yüzde 64.6'sı düz, yüzde 35.4'ü ise virajlı. 2000'de 50 km yeni yol inşa edildi. 2003'te 55, 2002'de 38, 2001'de 152, 2000'de 263, 1999'da 250 km yol yapıldı. 


</TEXT>
</DOC>
