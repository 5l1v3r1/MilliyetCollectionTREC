<DOC>
<DOCNO> 259529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun15.html </URL>
<DATE> 2004/07/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Allavi, Körfez Savaşı'ndan bu yana Kuveyt'e gelen ilk Irak başbakanı 
</HEADLINE>
<TEXT>

     Irak Başbakanı İyad Allavi, Körfez Savaşı'ndan bu yana Kuveyt'e gelen ilk Irak başbakanı oldu. 
     İyad Allavi, Irak'ın devrik lideri Saddam Hüseyin'in Kuveyt'i işgalinin 14'üncü yıldönümünden 2 gün önce başkent Kuveyt'e geldi. 
     Havaalanında Kuveyt Başbakanı Şeyh Sabah El Ahmed El Sabah tarafından karşılanan Allavi, ziyaretinin ''tarihi bir ziyaret'' olduğunu söyledi. 
     Çıktığı bölge ziyaretleri çerçevesinde pazartesi günü Lübnan'da bulunan Allavi, burada yaptığı açıklamada, Irak'ın Kuveyt'i işgalinin yıldönümünün acı verici olduğunu ve Kuveyt ile dostça ilişkiler kurmak istediklerini söylemişti. 
     Irak'ın 2 Ağustos 1990'daki Kuveyt işgali sırasında, Saddam'ın birlikleri 400'den fazla kişiyi öldürmüş, yüzlerce kişiyi gözaltına almış, ulusal arşivleri yağmalamış ve ülkedeki petrol kuyularını ateşe vermişti. İşgale, ABD önderliğindeki uluslararası koalisyonun müdahalesiyle Şubat 1991'de son verilmişti. 
     İktidarın Iraklılara devredildiği 28 Haziran'dan sonra Bağdat Büyükelçiliğini yeniden açacağını açıklayan Kuveyt, ülkedeki güvenlik sorunları nedeniyle bu sözünü henüz yerine getiremedi. Irak'ın Kuveyt'teki diplomatik misyonu ise Körfez Savaşı'ndan bu yana kapalı tutuluyor. 
     Irak işgali sırasında ABD önderliğindeki birliklerin topraklarını kullanmasına izin veren Kuveyt, işgalin ilk günlerden bu yana, bu ülkeye insani yardımda bulunuyor. 
     
</TEXT>
</DOC>
