<DOC>
<DOCNO> 255923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy13.html </URL>
<DATE> 2004/07/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Başbakan Erdek'te 'Ayrılıkçalara fırsat vermeyeceğiz' 
</HEADLINE>
<TEXT>

     Haluk Yüksel bildiriyor 

Başbakan Recep Tayyip Erdoğan, ''Bir olacağız, beraber olacağız. Asla ülkemizde ayrılıkçılara fırsat vermeyeceğiz. Bizi birbirimize düşürmek isteyenlere fırsat vermeyeceğiz. Terörü asla aramıza sokmayacağız'' dedi. 
     Başbakan Erdoğan, Balıkesir'in Erdek İlçesi İskele Meydanı'nda halka hitaben yaptığı konuşmada, ilçenin sorunları konusunda durum tespiti yapmak üzere Erdek'e geldiğini belirterek, vatandaşların gelecek yıl çok daha farklı bir Erdek bulacaklarını söyledi. Türkiye'yi her geçen gün modern dünyanın bir mensubu olarak hazırlamanın azmi ve heyecanı içinde olduklarını ifade eden Erdoğan, ''3 Kasım'da neredeydik, bugün neredeyiz'' diye konuştu. 
     Erdoğan, halkla el ele vererek, Türkiye'yi, Cumhuriyetin kurucusu Mustafa Kemal Atatürk'ün ifadesiyle muasır medeniyetler seviyesinin üzerine çıkaracaklarını belirtti. Başbakan Erdoğan, şöyle devam etti 
     ''Bunu başarmaya mecburuz, bunu başaracağız. Bunu başaracak güce bu millet sahiptir. Bunun için bir olacağız, beraber olacağız. Asla ülkemizde ayrılıkçılara fırsat vermeyeceğiz. Bizi birbirimize düşürmek isteyenlere fırsat vermeyeceğiz. Terörü asla aramıza sokmayacağız. Bu ülkede Türkü ve Kürdüyle, Lazıyla, Çerkeziyle, Gürcüsüyle, Abhazıyla, ne olursa olsun bizim ortak bir paydamız var. Hepimiz Türkiye Cumhuriyeti vatandaşıyız. Bu bizim en önemli iftihar kaynağımızdır. Hepimiz Türkiye Cumhuriyeti vatandaşı ortak paydasında bütünleşerek, Türkiye Cumhuriyeti'ni inşaallah ilk 10 kalkınmış ülke arasına, en yakın zamanda sokacağız.'' Türkiye'nin AB yolunda emin adımlarla ilerlerken, Aralık 2004'te müzakere süreciyle ilgili onayı almasından itibaren, değişim sürecinin nasıl olacağını halkın da takdir edeceğini ifade eden Başbakan Erdoğan, şunları söyledi 
     ''Türkiye olarak hiç bir zaman Türk milletinin onuruyla asla kimseyi oynatmadan, dimdik ayakta durarak, ekonomik gücümüzü her gün arttırmak suretiyle ülkemizi, aydınlık yarınların güçlü Türkiye'si olarak hazırlamanın heyecanı içindeyiz. 
     Ekonomik parametreler ortada. Enflasyonda neredeydik, nereye geldik. 3 Kasım 2002'de yüzde 30'u aşan bir enflasyon varken, bugün artık yüzde 12 hedefimizi tutturabileceğimizi gösteren bir enflasyon rakamı ortadadır. Aynı şekilde büyüme hızında yüzde 5 dedik, geçen yıl yüzde 5.9 gerçekleşti. Bu yıl yüzde 5 dedik ve ilk üç ayın tespitlerine baktığımız zaman gayri safi milli hasılada yüzde 12.4, gayri safi yurt içi hasılada 10.1 oranında bir büyüme hızını yakalamış bir Türkiye var.'' Başbakan Recep Tayyip Erdoğan, artık faiz oranları yüzde 69'larda değil, yüzde 26'lara düşmüş bir Türkiye bulunduğunu vurgulayarak, bütün bunların halkın, vatandaşın cebindeki paranın alım gücünü artırdığını belirtti. 
     ''Ancak arzu ettiğim, istediğim bir güce henüz ulaşmış değiliz'' diyen Erdoğan, meydanlarda üçüncü yılın sonunda halkın cebindeki paranın farklılaşacağı yönünde söz verdiğini hatırlatarak, şu anda tablonun oraya doğru gittiğini söyledi. 
     Erdoğan, emin adımlarla yola devam ettiklerini, hiç bir zaman yapamayacakları bir işi vaat etmenin peşinde olmadıklarını ve olmayacaklarını belirterek, ''Çünkü ne aldanan ne aldatan olacağız. Neyi yapabileceksek onları size vaat ediyoruz. Vaat etmeye devam edeceğiz'' dedi. 
     
     ÜCRETSİZ KİTAP VE KÖMÜR DAĞITIMI 
     Bu yıl da öğrencilerin kitaplarını ücretsiz dağıtacakları müjdesini veren Başbakan Erdoğan, şunları kaydetti 
     ''Fakir fukaraya Türkiye genelinde geçen yıl 800 bin ton kömür göndererek, kışın o soğukta, karda üşümemesini sağladık. Bu yıl bunu bir milyon tona çıkarıyoruz. Bir milyon ton kömür göndereceğiz. Bununla da kalmıyoruz, kömür fiyatlarını düşürmek için, kömür kullanan illerimize zenginleştirilmiş kalitede kömür olmak üzere 3 milyon ton, diğer fiyatlardan farklı olarak 40 dolar daha düşük olmak üzere piyasaya kömür sunacağız. Derdimiz nedir Derdimiz, fiyatları balanse etmek, daha ucuza halkımın bu imkanları sağlamasını temin etmek. Bu yolda gayret içindeyiz. Halkın güçlü ve mutlu olması, devletin de güçlü olması anlamına geliyor.'' Konuşmasının ardından, İskele Meydanı'ndan Erdek Merkez Camii'ne yürüyerek giden Başbakan Erdoğan'a, vatandaşlar yol boyunca sevgi gösterilerinde bulundular. 
     
</TEXT>
</DOC>
