<DOC>
<DOCNO> 299333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/axgun01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez ayağa kalktı 
</HEADLINE>
<TEXT>


Mahkeme karşısına ilk çıkarılışında ayağa kalkmayan Metin Kaplan, bu kez duruşmadan önce muayene edildi ve sağlık gerekçesi öne süremedi 

MUSA KESLER İstanbul 

ALMANYA'dan sınır dışı edilen İslami Cemiyet ve Cemaatleri Birliği İCCB yöneticisi Metin Kaplan, anayasal düzeni silah zoruyla değiştirmeye teşebbüs suçundan yargılandığı davada, dün ilk kez savunma yaptı. 13 ayrı suçtan müebbet hapis istemiyle yargılanan Kaplan, "Savunmam bir cihattır" dedi. 
İstanbul 14. Ağır Ceza Mahkemesi'nde dün görülen davanın önceki duruşmasında dizlerindeki rahatsızlığı gerekçe göstererek ayağa kalkmayan Kaplan, mahkeme heyetinin isteğiyle ayakta durmasına engel rahatsızlığının olup olmadığının belirlenmesi için Adli Tabiplik'te sağlık kontrolünden geçirildi. Sağlık durumunun iyi olduğunu belirten rapor da tutanağa yazıldı. 

Suçu kabul etmedi 
Duruşmada, ifade vereceğini belirten Kaplan, "müdafiname" olarak adlandırdığı savunmasını ayağa kalkarak okudu. Terör suçunu kabul etmeyen Kaplan, savunmasında sık sık Kuran'dan ayetlere yer verdi. Saldırılar için talimat verdiği yönündeki iddiaların komplo olduğunu savunan Kaplan, İCCB'nin, bugüne kadar eyleme karışmadığını ve Anıtkabir olayıyla ilgisinin de bulunmadığını iddia etti. Kaplan'ın tutukluluğunun, diğer 4 sanığın gıyabi tutukluluklarının devamını kararlaştıran mahkeme heyeti, savcının esas hakkındaki görüşünü hazırlaması için duruşmayı erteledi. 


</TEXT>
</DOC>
