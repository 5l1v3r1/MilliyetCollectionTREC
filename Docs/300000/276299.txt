<DOC>
<DOCNO> 276299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur18.html </URL>
<DATE> 2004/09/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Adana'da sis, elektrik kesintisine neden oldu 
</HEADLINE>
<TEXT>

     Adana'da sabah saatlerinde yaşanan yoğun sis, elektrik kesintisine yol açtı. 
     TEDAŞ Adana Elektrik Dağıtım Müessesesi'nden yapılan yazılı açıklamada, sabah saatlerindeki yoğun sisin dağıtım hatlarında nemlenmeye ve buna bağlı arızalara neden olduğu, bu nedenle il merkezindeki bazı yerleşim birimleri ile sanayi tesislerinin bulunduğu kesimlere ve bazı ilçelere enerji verilemediği kaydedildi. 
     Açıklamada, öğle saatleri itibariyle kesintilerin sona erdiği, müessesenin müdahale imkanının bulunmadığı bu kesintilere duyarlılık beklendiği belirtildi. 
     Açıklamada, ayrıca 3 Ekim Pazar günü yıllık periyodik bakım çalışması nedeniyle 08.00-15.00 saatleri arasında Beyazevler, Mahfesığmaz, Sümer, Toros, Yeşilyurt ve Yurt mahallelerinin bir bölümü ile İller Bankası, Bayındırlık İl Müdürlüğü, Karayolları 57. Şube Müdürlüğü ile Fatma Kemal Timuçin Kalp Hastanesi'ne elektrik verilemeyeceği bildirildi. 
     Meteoroloji yetkilileri ise son günlerde nem oranının yüksek olmasına bağlı olarak 03.00-06.00 saatleri arasında Adana ve ilçelerinde yoğun sis oluştuğunu bildirdiler. Yetkililer, sabah saatlerinde Adana'da ölçülen en yüksek nem oranının yüzde 95 olduğunu, bu durumun bir süre daha devam etmesinin beklendiğini kaydettiler. 
     
</TEXT>
</DOC>
