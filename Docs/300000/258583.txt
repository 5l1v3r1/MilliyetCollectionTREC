<DOC>
<DOCNO> 258583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur22.html </URL>
<DATE> 2004/07/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Edirne... 6 ayda 5 bin 681 kaçak yakalandı... 
</HEADLINE>
<TEXT>

     Yılın ilk 6 ayında 5 bin 681 kaçağın, sınır kenti Edirne'den Avrupa ülkelerine geçmeye çalışırken yakalandığını bildirildi. 
     AA muhabirinin Pasaport ve Yabancılar Şube Müdürlüğü'nden aldığı bilgiye göre, yabancı uyruklular, kendi olanakları ya da insan kaçakçıları aracılığıyla, yasadışı yoldan sınırı geçmeye çalışıyor. 
     Polis veya jandarmanın yakaladığı kaçakların,''kaçmayı'' alışkanlık haline getirdiğini bildiren yetkililer, şunları söyledi 
     ''İçlerinde simalarını tanıdığımız insanlar bile bulunuyor. Aralarında hamile kadınlar, 2-3 yaşında çocukların da bulunduğu kaçaklar, yaşam standardı yüksek Avrupa ülkelerinde çalışmak istiyor. Yılın ilk 6 ayında, aralarında en çok Irak, İran, Filistin ve Afrika uyruklunun yer aldığı 5 bin 681 kaçak, daha iyi yaşam koşulları için sınır kenti Edirne'den Avrupa ülkelerine geçmeye çalıştı.'' Kaçakların Bulgaristan ve Yunanistan'a sınır olan Edirne'den, kara yolunu kullanarak ve Meriç Nehri üzerinden botla geçmeye çalıştıklarını ifade eden yetkililer, yakalananların bağlı oldukları ülke ile temasa geçilerek, sınır dışı edilmeye çalışıldığını belirtti. 
     Yetkililer, uzak doğu ülkeleri gibi bazı ülke vatandaşlarının iadesinde ise sıkıntı yaşandığını bu durumda olanlar için konsolosluklardan uçak parası beklendiğini söyledi. 
     Kaçakların, 2004 yılı başında kadın ve erkekler için yeniden düzenlenen ''Barınma Evi''nde konakladıklarını, yeme-içmeleri ve banyo gereksinimlerinin sağlandığını bildiren yetkililer, bu kişilerin, en kısa sürede ülkelerine iade edilmelerine çalışıldığını kaydettiler. 
     
</TEXT>
</DOC>
