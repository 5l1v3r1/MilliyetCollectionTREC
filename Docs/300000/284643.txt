<DOC>
<DOCNO> 284643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo03.html </URL>
<DATE> 2004/10/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bir tükeniş öyküsü... Mutu herşeyini yitirdi... 
</HEADLINE>
<TEXT>

     Nereden nereye... Geçen yıl bu zamanlarda attığı gollerle Chelsea’yi taşıyan Adrian Mutu, kokain kullandığı için Londra temsilcisinden kovuldu. Romanya’nın Beckham’ı’ bitmenin eşiğinde. 
     
     Kariyeri parlak ama... 

     Yıldızı 1996’da Arges Pitesti’de parladı, 2 sezon sonra Dinamo Bükreş’e transfer oldu. Başkent temsilcisinde çıktığı 18 maçta 18 gol atan Adrian Mutu, çok geçmeden İtalyan devi Inter’in dikkatini çekti ve Çizme’nin yolunu tuttu. Milano ekibinde fazla şans bulamayan Rumen yıldız, önce Verona’ya oradan da Parma’ya gitti. Parma’da kariyerinin zirvesine çıkan milli futbolcu, bir sezonda 17 gol attı ve Sarı-Lacivertli ekibin kaptanlığına kadar yükseldi. 2003-2004 sezonu başında ise 15 milyon Pound’a Chelsea’yle el sıkıştı. 
     
     3 maçta 3 gol 

     İngiltere macerası çok güzel başlamıştı Mutu için... İlk üç maçında da rakip fileleri havalandıran 25 yaşındaki oyuncu, Şampiyonlar Ligi’nde de attığı gollerle takımına zaferler kazandırdı. Ancak, Romanya’nın Beckham’ı’ olarak gösterilen Mutu, 1 Kasım’da karısı Alexandra’dan ayrıldıktan sonra bir türlü belini doğrultamadı. Eşinden boşandığı günden bu yana gol atamayan Rumen yıldız, bir porno yıldızı ile basıldı. Ardından, aşırı hız yaptığı için Londra polisinden kaçmak istedi, başaramadı, ehliyeti elinden alındı. 
     Herşeyini yitirdi Çalkantılı özel yaşamı nedeniyle dönemin Chelsea çalıştırıcısı Claudio Ranieri’nin desteğini de yitiren yıldız oyuncu formasını da kaybetti. Mutu’nun yıldızı, bu sezon başında Chelsea’nin başına geçen Jose Mourinho’yla da bir türlü barışmadı. Kokain kullandığı ortaya çıkan golcü oyuncu, kendini oynatması için tehdit ettiği hocasından özür dilemesine rağmen, kovulmaktan kurtulamadı. Londra temsilcisinin internet sitesinden yapılan açıklamada, Adrian Mutu’nun sözleşmesinin tek taraflı olarak feshedildiği belirtildi. 
     
     Luce kucak açtı 

     Zor günler geçiren Mutu’ya bir dönem Beşiktaş’ın başında bulunan Mircea Lucescu arka çıktı. Rumen teknik adam, Shakthar’ın kapıları Mutu’ya ardına kadar açıktır. İstediğin zaman gelebilirsinö diyerek vatandaşına çağrıda bulundu. Yıldız oyuncuya İtalya’dan da teklifler var. 

     
</TEXT>
</DOC>
