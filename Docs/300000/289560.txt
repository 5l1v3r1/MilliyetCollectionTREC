<DOC>
<DOCNO> 289560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy12.html </URL>
<DATE> 2004/11/17/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Türkiye, sınırlarında en çok asker bulunduran 5. ülke 
</HEADLINE>
<TEXT>

     Türkiye, sınırlarında en çok asker bulunduran ülkeler sıralamasında, bir kilometrede ortalama 222 askerle beşinci sırada yer alıyor. 
     Kazakistan haber ajansının Rus kaynaklarına dayanarak verdiği habere göre, dünyada sınırlarında en fazla asker bulunduran ülkeler sıralamasında Güney Kore, bir kilometrede 2869 askerle birinci sırada. 
     Güney Kore'nin Kuzey Kore ile 5 kilometrelik sınırı bulunduğuna dikkat çekilen haberde, bu sınırın dünyada en güçlü şekilde korunan sınır olduğu belirtildi. 
     İkinci sırada ABD'nin ezeli rakibi Fidel Castro'nun ülkesi Küba geliyor. Bir ada devleti olduğu için kara sınırları olmayan Küba, ABD üssünün bulunduğu Guantanamo ile sadece 29 kilometre uzunluğunda sınır ile 60 kilometrekare kadar alan bulunmasına karşın, kilometrede ortalama 2000 asker bulunduruyor. İngiltere, kilometrede 588 askerle sınırlarında en fazla asker bulunduran ülkeler sıralamasında üçüncü sırada yer alıyor. 
     Danimarka'ya komşuları ve özellikle kara sınırı bulunan Almanya'dan bir tehlike olur mu, bilinmez. Ancak bu ülke kilometrede 323 asker bulundurarak, sıralamada dördüncü yere oturuyor. 
     Türkiye ise kara sınırlarının kilometresinde ortalama 222 askerle beşinci sırada yer alıyor. 
     Dünyada en fazla askeri bulunan Çin, kilometrede 127 askerle 13. sırada bulunuyor. 
     Habere göre, Bağımsız Devletler Topluluğu ülkeleri arasında sınırlarını en az koruyan ülke Tacikistan. Tacikistan, sınırının kilometresinde ortalama 1,64 asker bulunduruyor. 
     
</TEXT>
</DOC>
