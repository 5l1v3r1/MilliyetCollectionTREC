<DOC>
<DOCNO> 253029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy01.html </URL>
<DATE> 2004/07/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Filelefteros ''Erdoğan, AB üyeliği için Ada'da bir dizi jest planlıyor'' 
</HEADLINE>
<TEXT>

     SEFA KARAHASAN Lefkoşa 

Başbakan Recep Tayyip Erdoğan'ın, "Genelkurmay'a Eylül'de Kıbrıs'taki Türk askeri varlığını azaltma ve Maraş'ı BM Barış Gücü'ne teslim etmeyi önerdiği" iddia ediliyor Rum Fileleftheros gazetesi, Erdoğan'ın "AB'tan müzakere tarihi temin etmek için geçen ocakta Davos'ta açıkladığı 'bir adım önde olma' politikasının temel ekseninde ilerlediğini belirterek şunları ileri sürdü 
     "Güvenilir bilgilerimize göre Türk başbakanının KKTC'den üç ay içerisinde 5 bin asker çekeceği konusunda Washington'u bilgilendirdiği söyleniyor. Erdoğan kasımda Fransa ve Avusturya gibi önemli ülkelerin direnişini kıracak 'daha cesur yeni bir öneri' daha sunacak. Buna paralel olarak Maraş'ı BM Barış Gücü'ne teslim etmekle, Mağusa Limanı'nın açılmasını arzulayan AB'ye kolaylık sağlamaya çalışacak. Erdoğan'ın önerileri generaller tarafından henüz onaylanmadı." Washington'daki diplomatik bir kaynak, Erdoğan'ın niyetlerini gazeteye teyit etti ve Erdoğan'ı ülkeyi temelden değiştirmeye kararlı bir lider olarak niteledi. Aynı kaynak Erdoğan'ın çok iyi niyetlere sahip olduğunu savundu ve müzakere tarihi almaması durumunda Erdoğan'ın birçok sorunla karşı karşıya kalacağını söyledi. 
     
     Kıbrıslı Rumlar, Türkiye'nin AB üyeliğine karşı 

     Ankara'nın müzakere tarihi alma yönündeki çabaları sürerken Kıbrıslı Rumların Türkiye'nin üyeliğine karşı oldukları ortaya çıktı. 
     Acnielsen şirketinin Güney Kıbrıs'ta yaptığı son anket Rumların yüzde 45'inin Rum Lider Tasos Papadopulos'un aralık ayında yapılacak zirvede Türkiye'nin müzakerelere başlamasını veto etmesini istediğini ortaya koydu. 
     
     DENKTAŞ BİLGİM YOK 

     KKTC Cumhurbaşkanı Rauf Denktaş, Rum basınında Başbakan Recep Tayyip Erdoğan'a atfedilen, ''Kıbrıs'tan 5 bin asker çekilmesi, Maraş'ın BM'ye teslim edilmesi ve karşılığınde Gazimağusa Limanı'nın ticarete açılması'' önerisi hakkında bilgisi olmadığını söyledi. 
     Cumhurbaşkanı Denktaş, bir kabulü sırasında, konuyla ilgili bir soru üzerine, ''bu konuda bilgi sahibi olmadığını'' ifade ederek, ''Ben bunu işitmedim, bilmiyorum. Böyle bir şey bilmiyorum'' dedi. 
     Denktaş, Başbakan Mehmet Ali Talat'ın, KKTC ile Güney Kıbrıs arasında yeni sınır kapısı açılması konusunda, ''Lefkoşa ve Güzelyurt'ta iki yeni kapı açılacak'' sözlerinin anımsatılması üzerine ise ''Benim bildiğim, Güzelyurt bölgesinde bir kapı açılması konusunda karar alındığıdır'' dedi. 
     Güzelyurt bölgesinde bir kapının açılması yönünde karar alındığını bildiğini kaydeden Denktaş, ''Biz bu konuyu hükümetle kendi aramızda konuştuğumuzda bir kapının açılması üzerinde durulmuştu'' diye konuştu. 

     
</TEXT>
</DOC>
