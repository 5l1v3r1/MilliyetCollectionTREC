<DOC>
<DOCNO> 281174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun28.html </URL>
<DATE> 2004/10/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Arafat'tan Türkiye'ye teşekkür... 
</HEADLINE>
<TEXT>

     Filistin lideri Yaser Arafat, Filistin'e yardımlarından dolayı Türkiye'ye teşekkürlerini iletti. 
     Arafat, Türkiye'nin Kudüs Başkonsolusu Dr. Hüseyin Avni Bıçaklı'yı, Ramallah'taki makamında kabul etti. 
     Son yardımların Filistin halkının gerçekten ihtiyacı olduğu bir dönemde yetiştiğini kaydeden Arafat, Filistin halkı ve kendisi adına, Türkiye'nin yaptığı 1 milyon dolar tutarındaki gıda ve ilaç yardımı için, başta Cumhurbaşkanı Ahmet Necdet Sezer olmak üzere, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'e özel teşekkürlerini ve minnet duygularını iletti. 
     Türkiye'nin yardımlarının son partisini oluşturan 20 kamyon dolusu yiyecek ve 3 ambulans, dün Gazze'ye ulaşmıştı. 
     
</TEXT>
</DOC>
