<DOC>
<DOCNO> 266141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/agun.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dedemi kandırdılar' 
</HEADLINE>
<TEXT>


Bergama'da altın madenine karşı mücadelenin simge ismi "Hopdediks" Bayram Kuzu'nun torunu Günay Candan, mühürlü madenin yeniden açılması için işçilerle birlikte eylem yaptı 

BANU ŞEN İzmir 

Bergamalı köylülerin siyanürle çalışan Ovacık Altın Madeni'nin kapatılması için başlattığı mücadelenin simgelerinden olan, ancak 3 yıl önce vefat eden "Hopdediks" lakaplı Bayram Kuzu'nun torunu Günay Candan, dedesinin bazı menfaat gruplarınca kandırıldığını öne sürdü. Dedesinin karşı safında yer alan ve madenin 19 Ağustos'ta valilik talimatıyla mühürlenmesine tepki gösteren Candan, dün işçi arkadaşlarıyla birlikte eylem yaptı. Milliyet'in sorularını yanıtlayan Candan, şunları söyledi 

'Madenin zararı yok' 
Açılmasına karşı olduğun madende çalışmaya nasıl ikna oldun 
- Daha önce çiftçilik, sezonluk işçilik dışında düzenli hiçbir işim olmadı. 1 yıl önce artık canıma tak etti ve madene gittim. Gezdim, gördüm, oranın anlatılan gibi olmadığını anladım ve çalışmaya karar verdim. 1 yıldır da çalışıyorum. Madenin kimseye bir zararı yok. Siyanürün ne demek olduğunu, nasıl, ne şartlarda zarar verdiğini bilmeden ayaklandık. Haksızmışız, hatta kullanılmışız. Biz bir yola baş koyduk. Ama yanlış yola baş koymuşuz. 

Dedenin de mi kullanıldığını düşünüyorsun O hayatta olsa senin eyleminle ilgili ne düşünürdü Hiç kızmaz mıydı sana 
- Ölen bir kişiye belki saygısızlık ama dedemi maskot olarak kullandılar. Onu adam saysalardı, çocuklarını arayan soran olurdu. Mezarını ziyaret edip çiçek bırakan olurdu. Ancak ben madenden kazandığım parayla onun ailesine destek olmaya çalışıyorum. 

'Dedemi ikna ederdim' 
Artık sen dedenin, köylülerin ve sizlerin kandırıldığınıza mı inanıyorsun 
- Ben kimseye kötü bir şey söylemek istemiyorum ama bir komite vardı. Onların başındaki kişiler parayla destekleniyordu. Onlar da köylüleri etkiliyordu. 

Peki deden bugün hayatta olsaydı onun fikrini değiştirebilir miydin 
- Tabii ikna ederdim. Dedemi maden konuları öldürdü. Aç, susuz oradan oraya koşturdu ve öldü. Şimdi kimsenin umurunda değil. 

'Eylemciler bilinçsizdi' 

10 yıl madene karşı mücadele veren Candan, bu kez madenin açılması için Konak'ta eylem yapanlar arasında yer aldı. "Madeni kapatmayın" diyen Candan, "Dedem ve diğerleri, bilinçsiz oldukları için bazı menfaatçilerce sürekli kandırıldı. Oysa, madenin hiçbir zararı yok. Buradan birçok kişi ve aileleri ekmek yiyor. Kapatılmaması için mücadele edeceğiz" diye konuştu. 

Pijamasıyla ünlendi 

Bergama'da siyanürle altın çıkaran şirkete karşı yıllarca mücadele eden 651 köylüden biri olan Bayram Kuzu, 3 yıl önce yaşamını yitirmişti. "Hopdediks" lakaplı Kuzu'nun pijamalı fotoğrafı, şirketin faaliyetlerinin durdurulması yönündeki yargı kararlarının uygulanması amacıyla AİHM'deki dava dosyasına da konulmuştu. 

Valilik Taraf değiliz 

Normandy Madencilik Toplum İlişkileri Müdürü Hayri Öğüt ve Günay Candan'ın da aralarında bulunduğu 5 kişilik heyet, eylemciler adına, Vali Yardımcısı Halis Peker'le görüştü. Peker'e, Bergama esnafı ve köylülerin destek imzalarıyla madenin rapor ve belgelerinin bulunduğu Ovacık Altın Madeni Destek Dosyası'nı sunan grup, yürütmeyi durdurma kararının geri çekilmesini istedi. Peker ise "Altın madeni, ÇED raporunun olmayışı nedeniyle mahkeme kararıyla kapandı. Rapor tamamlandıktan sonra, yasal süreç yeniden başlayacak. Valilik olarak biz taraf değiliz. Hukuk neyi gerektiriyorsa onu uygularız" dedi. 


</TEXT>
</DOC>
