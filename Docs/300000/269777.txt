<DOC>
<DOCNO> 269777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy18.html </URL>
<DATE> 2004/09/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başbakan Erdoğan'a 'Quadriga' ödülü 
</HEADLINE>
<TEXT>

     Başbakan Recep Tayyip Erdoğan'a 3 Ekimde Berlin'de ''Quadriga'' ödülünü verecek ''Werkstatt Deutschland'' adlı derneğin yöneticisi Marie-Luise Weinberger, vizyonlarını akılcı bir cesaretle gerçekleştirmeye çalışan kişileri ödüllendirmeyi amaçladıklarını söyledi. 
     Weinberger, Başbakan Erdoğan'ı yılın Avrupalısı olarak gördüklerini ve ''Saygının köprüleri'' dalında bu yıl ödül alacak 4 kişiden biri olduğunu belirterek, ''Vizyonlarını akılcı bir cesaretle gerçekleştirmeye çalışan kişileri ödüllendirmeyi amaçlıyoruz. Erdoğan, Avrupalılığı Türk geleneklerine bağlı olarak geliştirmeye ve geçmişle geleceği birleştirmeye çalışan bir kişi'' dedi. 
     Başbakan Erdoğan'ın demokratik inancını, dini kökleriyle inandırıcı şekilde bağdaştırdığını kaydeden Weinberger, evrensel değerleri Müslüman gelenekleriyle bağdaştırma çabalarının diğer ülkelere de örnek olması gerektiğini söyledi. 
     Erdoğan'a ödülünü Başbakan Gerhard Schröder'in vereceğini de hatırlatan Weinberger, ödül töreninden sonra bir Türk-Alman gecesi de düzenleyeceklerini, gelecek yıl içindeyse 120 Alman vatandaşıyla birlikte İstanbul'u ziyaret etmek istediklerini bildirdi. 
     Ödül hakkında bilgi de veren Weinberger, ''Quadriga'' adının, tarihi Brandenburg kapısının üzerinde bulunan ve 4 atın çektiği araba heykelinden geldiğini, bu atların akılcılığı, cesareti, uyumu ve dostluğu simgelediğini, bunların biraraya gelmeleriyle barışın sağlanabileceğine inanıldığını anlattı. 
     Derneğin 1993 yılında kurulduğunu, ancak her yıl 4 kişiye verilen ve toplam 100 bin euro'dan oluşan ''Quadriga'' ödülünü ilk kez geçen yıl, aralarında Lüksemburg Başbakanı Juncker'in de bulunduğu 4 kişiye verdiklerini belirtti. 
     Almanya'da çok sayıda Türkün yaşadığına dikkati çeken Weinberger, birlikte yaşamı simgelemek amacıyla ''Quadriga'' ödülünü her yıl iki Almanya'nın birleşme günü olan 3 Ekimde verdiklerini kaydetti. 
     Ödülün sponsorluğunu yapan Vattenfall Europe adlı şirketin yöneticisi Johannes Altmeppen de, ödülü çok iyi bir fikir olarak gördüklerini, bu nedenle desteklemeye karar verdiklerini söyledi. 
     Türkiye'nin AB üyeliğini de desteklediğini ifade eden Altmeppen, ''Benim bildiğim Avrupa'nın sınırları Atlantik Okyanusu'ndan Ural dağlarına kadar uzanır. Bu coğrafi bölge içinde Türkiye de yer almaktadır'' dedi. 
     Almanya'nın başkenti Berlin'de 3 Ekimde tarihi Gendarmenmarkt'taki Jandarma pazarı Konzerthaus'da Konser evi düzenlenecek ödül töreninde, Başbakan Erdoğan'a ödülünü Almanya Başbakanı Schröder verecek. 
     Ödül jürisinde Almanya Cumhurbaşkanı Horst Köhler, Berlin Eyaleti Başbakanı Klaus Wowereit, eski Doğu Almanya'nın son Başbakanı Lothar De Maiziere ve onur üyesi olarak da eski ABD Başkanı Bill Clinton bulunuyor. 
     
</TEXT>
</DOC>
