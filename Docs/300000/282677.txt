<DOC>
<DOCNO> 282677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun04.html </URL>
<DATE> 2004/10/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kosova'da genel seçimler yapılıyor... 
</HEADLINE>
<TEXT>

     Kosova'da 33 siyasi oluşumun katıldığı seçimlerde, 1 milyon 412 bin kayıtlı seçmen parlamentonun 120 üyesini belirlemek için oy kullanıyor. 
     Anayasal çerçeveye göre, 120 sandalyeden 10'u Sırplara, 2'si Türklere, 4'ü Boşnaklara, 4'ü de Arnavut olmayan diğer etnik gruplara ayrılıyor. Parlamentonun 100 üyeliği için ise yaklaşık 1300 aday yarışıyor. 
     Sandıkların TSİ 21.00'de kapanmasının ardından resmi olmayan ilk sonuçların bugün geç saatlerde alınması bekleniyor. 
     NATO'nun 11 hafta süren bombardımanının ardından 1999'da BM'nin yönetimine giren Kosova'da daha önceki seçim 2001'de yapılmıştı. 
     Kosova'da bugün yapılan genel seçimlerde, Başkan ve Kosova Demokratik Birliği LDK lideri İbrahim Rugova oyunu başkent Priştine'de kullandı. 
     BM Güvenlik Konseyi'nin 1244 Sayılı Kararı ile 1999'un Haziran ayından bu yana BM Kosova Barış Misyonu UNMİK tarafından yönetilen bölgede, Kosova Demokrasi Partisi PDK lideri Haşim Taçi, Kosova Refah İttifakı AAK Başkanı Ramuş Haradinay, ilk kez seçimlere katılan yurttaş girişimi ORA'nın lideri Veton Suroy da başkentte oy verdi. 
     Seçime tek Türk partisi olarak katılan Kosova Demokratik Türk Partisi KDTP lideri Mahir Yağcılar ise oyunu Prizren'de Türklerin en yoğun olduğu Kurilla mahallesinde kullandı. 
     Kosova'daki ikinci parlamento seçimlerine 22 siyasi parti, 6 koalisyon ve 5 bağımsız aday olmak üzere 33 siyasi oluşum katılıyor. 
     Kosova ve dışındaki kayıtlı 1 milyon 412 bin seçmen, 566 seçim merkezindeki 1622 sandıkta parlamentonun 120 üyesinden 100'ünü belirleyecek. 
     Anayasal çerçeveye göre kalan 20 sandalyenin 10'u Sırplara, 2'si Türklere, 4'ü Boşnaklara, 4'ü de Arnavut olmayan diğer etnik gruplara ayrılıyor. 
     Resmi olmayan ilk seçim sonuçlarının pazartesi günü, kesin resmi sonuçların da bir hafta sonra açıklanması bekleniyor. 
     
</TEXT>
</DOC>
