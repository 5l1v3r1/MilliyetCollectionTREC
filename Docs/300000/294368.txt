<DOC>
<DOCNO> 294368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/temelkuran.html </URL>
<DATE> 2004/12/03/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Ölü çocuklar için eylem 
</HEADLINE>
<TEXT>


"Çocuklara işkence yapan, çocukları öldüren polisler geceleri nasıl uyurlar " diye merak etmem hiç. Çünkü insanoğlu yaptıklarını meşrulaştırmak için devasa bir mekanizma geliştirebilir kafasında. Ben daha ziyade, çocuklara işkence yaptığı ortaya çıkan, Kızıltepe'de 12 yaşındaki bir çocuğun kafasına kurşunları saydıran özel harekatçıların varsa eşlerinin ne yaptığını merak ederim. O gece o adamlarla aynı yatakta uyudular mı acaba Kendi çocukları var mıdır Terlik varmış ayağında 12 yaşında öldürülen Uğur Kaymaz'ın. Bunu duymuş mudur acaba o adamlarla uyuyan kadınlar Uyumuşlar mıdır dün gece Uyumasalardı keşke. Uyuyamasalardı... 
Önceki gün, bu köşede dedim ki, "Kızıltepe'de çocuk öldüren şu polislerin yüzlerini görmek istiyorum". Herkesin görmesini istiyorum. Herkes onların yüzlerini bilsin istiyorum. Çünkü herkes birbirine göstersin istiyorum. 
Duyduk ki dün, açığa alınmış özel harekatçılar. Toplam 3 kişi ve Mardin Emniyet Müdür Yardımcısı Kemal Dönmez dün itibarıyla "açıkta kalmışlar" Açık neresidir Açık neden bu kapalıdır ki biz bu polisleri göremiyoruz Niye teşhir edilmezler bu yüzler Eğer teşkilat gerçekten utanıyorsa bu mensuplarından, teşhir etmeli, "Bizden değildir" diyebilmeliler. Yok eğer yüzlerini saklayarak, bütün yargılama sürecini sessizce "halledeceklerse" bu, teşkilatın onları bir biçimde "koruduğu" anlamına gelir. Bu, işkenceyi, yargısız infazı, çocuk öldürmeyi susarak onayladıkları anlamına gelir. Yoksa acaba işkencecilerin, yargısız infaz yapanların kim olduğu da mı "devlet sırrı" statüsündedir Sır ise, devlete ait ise bu sır, o vakit işkence ve yargısız infaz da devlete ait hale gelir. Eğer değilse bu insanların bu suçu nasıl işledikleri, neden işledikleri kendi ağızlarından dinlenilmeli, yüzleri teşhir edilmelidir. 

Suçlular kalabalığı Diğer yandan yüzlerini bildiklerimiz, bilebileceklerimiz de var bu olayda. Mardin Valisi gibi mesela. 12 yaşındaki çocuğu "terörist" ilan eden bir vali. Diğer yandan bu haberleri "Terörist olduğu iddia edilen Uğur Kaymaz" diye yazarak, 12 yaşındaki bir çocuğun terörist olabileceği ihtimalini varsayan haberler de suçlu. Haberin ilk yayımlandığı gün, ölümün "çatışma sırasında" gerçekleştiğini açıklayan Mardin emniyeti... Bu da pek masum bir hareket sayılmaz. Zira dün Meclis komisyonunun araştırması sonucu ortaya çıktı ki Kaymaz ailesi yolculuğa hazırlanırken ve yemekler masada beklerken, babası oğluyla arabaya eşya yerleştirirken gerçekleşmiş "suç". 
Ama en suçlusu, yaşadığımız kısa tarih. Bir çocuğun öldürülmesinin hemen ertesi gün infial yaratmasını engelleyen bir tarih... 

Kampanya ve eylem Yazarlar Müge İplikçi, Özen Yula, Birhan Keskin, Gönül Kıvılcım ben de varım aralarında dün bir imza kampanyası başlattılar. Çocukların öldürülmemesi gerektiğine ilişkin bir kampanya. Sesin, önümüzdeki günlerde büyüyeceğini umut ediyoruz. 
11 Aralık Cumartesi günü ise İstanbul'da bir eylem yapılacak. Saat 12.00'de başlayacak eylemde Tünel'den Taksim Meydanı'na kadar bir insan zinciri kurulacak. Hem Felluce'den içi yananlar olacak orada hem de 12 yaşındaki çocukların "terörist" olduğunun iddia edilemeyeceğini düşünenler. İstanbul Etiler semtinde yaşayan 12 yaşındaki bir çocuğun Kızıltepe'de yaşayan ve bir gece ölen 12 yaşındaki bir çocuk kadar kıymetli olduğunu bilenler. Bir gece yemek yiyecekken bir çocuğun öldürülmesinin insanlığa karşı bir saldırı olduğunu düşünen, insanlığı ve kendi insanlığını bu saldırı karşısında savunmak gerektiğini hissedenler olacak... Öyle işte. 



</TEXT>
</DOC>
