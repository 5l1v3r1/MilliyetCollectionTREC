<DOC>
<DOCNO> 274724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/axgun01.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kap yemek için 
</HEADLINE>
<TEXT>


Belediyeler ve vakıflara ait aşevlerine talep sürekli artıyor. Aşevlerinden bir kap sıcak yemek almak isteyen vatandaşlar, "fakir" olduklarını kanıtlamak zorunda 

PINAR AKTAŞ İstanbul 

İstanbul'da her sabah binlerce kişi, ellerinde tencere ve torbalarıyla, sıcak bir yemek için yollara düşüyor. İstanbul'da belediyeler ve Vakıflar Genel Müdürlüğü'ne ait aşevlerinde şu an kayıtlı 51 bin "aç" bulunmasına rağmen talep her geçen gün artıyor. 
Kış, "bazıları" için bütün hoyratlığıyla kapıda. Çünkü onlar için kış, açlığın daha dayanılmaz boyutlara ulaşması demek. "Bir kap sıcak yemek" için bekleyenlerin sayısı İstanbul'da 51 bin. Bu rakam, İstanbul Büyükşehir Belediyesi, Vakıflar Bölge Müdürlüğü ve 14 ilçe belediyesinin gezici ya da sabit aşevlerine başvuranların toplam rakamı. 

Karne alıyorlar 
Aşevine muhtaç olanlar, öncelikle fakirliklerini muhtarlık ya da kaymakamlık aracılığıyla ispatlamak zorunda. Vakıflardan yemek alacaklarsa emniyet tahkikatı, vukuatlı nüfus belgesinin yanı sıra herhangi bir sosyal yardım almadıklarını ispatlamak durumunda. Bu kişiler, belediyelerden yardım istediği zaman da zabıtalar evlere gidip araştırma yapıyor. 
Bütün bu araştırmalardan sonra bir tane karne ediniyorlar. Bu karneler sayesinde oturdukları yere göre bazen haftanın 7, bazen 5 günü sıcak yemek ve ekmek alabiliyorlar. Belediyeler özellikle kişilerin 2 ya da daha fazla kez farklı kurumlardan yemek almamaları için titiz davranıyor, listeler kontrol ediliyor. Her yıl yaptıkları kontrollerle de gelir elde etmeye başlayanları listeden çıkarıyorlar. 

'Mağduru seçiyoruz' 

Büyükşehir Belediyesi Sosyal ve İdari İşler Müdürü Celal Sevencan, haftanın 5 günü İstanbul'da 50 ayrı noktada günde 17 bin kişiye sıcak yemek servisi verdiklerini belirterek şöyle konuştu "Kapasite artırma şansımız yok. Bir hizmeti ya mükemmel yapacaksınız ya da hiç yapmayacaksınız. Çoğaltıp da o insanları orada bıktıracaksak hiç vermemek daha iyi. Onurlu bir şekilde yemek dağıtalım istiyoruz. Mağdurun mağdurunu seçmek zorundayız." 


</TEXT>
</DOC>
