<DOC>
<DOCNO> 275680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo24.html </URL>
<DATE> 2004/09/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sağlam Akçaabat Sebatspor maçı ciddiye alınacak bir karşılaşma... 
</HEADLINE>
<TEXT>

     Samsunspor Teknik Sorumlusu Ertuğrul Sağlam, iki haftadır gelen galibiyetlerin kendilerini gevşetmemesi gerektiğini belirterek, hafta sonu yapacakları Akçaabat Sebatspor maçını önemsediklerini söyledi. 
     Nuri Asan Tesisleri'nde düzenlediği haftalık basın toplantısında geçen hafta Kayserispor karşısında alınan 4-1'lik galibiyeti değerlendiren Sağlam, bu maçta iyi oynadıklarını, şansın da kendilerinden yana olduğunu ifade etti. 
     Oyuncularının maçın öneminin farkında olarak sahaya çıktıklarını belirten Sağlam, ''İyi oynadık, maç boyunca şans da bizden yanaydı. İlk yarıda alınan 1-0'lık skorun ardından ikinci yarı yakaladığımız fırsatları da değerlendirerek skoru farka taşıdık'' dedi. 
     Son iki hafta üst üste alınan galibiyetlerin kendilerini gevşetmemesi gerektiğini ifade eden Sağlam, bu nedenle hafta sonu oynanacak Akçaabat Sebatspor maçına sıkı hazırlanacaklarını bildirdi. 
     ''Geçmiş geçmişte kalmıştır, geleceğin de garantisi yoktur'' diye konuşan Sağlam, şunları kaydetti 
     ''Bu hafta oynayacağımız Akçaabat Sebatspor maçının bizim için çok önemi var. Çünkü bu karşılaşmayı kaybetmemiz, alınan galibiyetlerin gölgede kalması demektir. Ayrıca bu maçtan alınacak 3 puan ligde konum ve puan bakımından iyi bir yere gelmemizi sağlayacaktır. Ciddiye alınacak bir karşılaşma olan Akçaabat Sebatspor maçını kazanıp, lige verilecek araya moral depolayarak girmek istiyoruz.'' 
     
     FORMA SAVAŞI 
     Basın mensuplarının kadro konusundaki sorularını da yanıtlayan Sağlam, Samsunspor'un geniş bir kadroya sahip olduğunu vurguladı. 
     Bu nedenle de takımdaki forma savaşında oyuncuları idmanlardaki performanslarına göre değerlendirdiğini anlatan Sağlam, hazır gördüğü oyunculara forma verdiğini söyledi. 
     Bir basın mensubunun ''hafta sonu oynanacak Akçaabat Sebatspor maçına Kayserispor maçındaki kadro ile mi çıkmayı düşünüyorsunuz'' sorusu üzerine ise ''Şansını iyi kullanan formayı giyiyor'' dedi. 
     
</TEXT>
</DOC>
