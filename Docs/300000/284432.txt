<DOC>
<DOCNO> 284432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur14.html </URL>
<DATE> 2004/10/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Aç kurt, kapıcı dairesine girdi 
</HEADLINE>
<TEXT>

     Hüseyin TÜCCAR- Nail KAHRAMAN DHA 

BURSA'da dağda aç kalan kurt, Uludağ yolundaki Öğretmenler Sitesi'nde kapıcı dairesine girdi. Kapıcı Ramazan Bal ve ailesi yapik içinde ne yapacaklarını şaşırırken, odanın penceresinden kaçan kurt izini kaybettirdi. 
     Uludağ'dan geçen hafta Süleymaniye Köyü'ne inen ayının ağaçtaki tellere takılmasından sonra, önceki gün akşam saatlerinde bir kurt kent merkezine indi. Uludağ Yolu üzerindeki Öğretmenler Sitesi'nde kapıcılık yapan Ramazan Bal'a ait daireye giren aç kurt, Bal Ailesi'ne korku dolu anlar yaşattı. 
     İftara hazırlanan Ramazan Bal'ın eşi Zeynep Bal, çocuklarının elbiselerini almak için girdiği yatak odasında bir kurtla karşılaşınca bağırmaya başladı. Eşinin çığlığını duyup odaya gelen Ramazan Bal, karşısında bitkin haldeki kurdu görünce şaşkına döndü. Bal, kurdun dışarı çıkması için pencereyi açmaya çalıştı, ancak saldırması üzerine kapıyı kapatıp dışarı çıktı. 
     Ramazan Bal'ın haber vermesi üzerine eve gelen jandarma, kurdun bulunduğu odanın camını açmayı başardı. Kurt, açılan camdan kaçarak izini kaybettirdi. 
     Evlerine bir kurdun girmesine şaşırdıklarını ve çok korktuklarını söyleyen kapıcı Ramazan Bal, "Çocuklarım, diğer odada uyuyordu, aç kurt çocuklarıma saldırabilirdi'' dedi. 
     
</TEXT>
</DOC>
