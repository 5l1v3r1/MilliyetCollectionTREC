<DOC>
<DOCNO> 257337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko19.html </URL>
<DATE> 2004/07/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kanal D borsaya geliyor... 
</HEADLINE>
<TEXT>

     Doğan Yayın Holding DYH bünyesindeki Kanal D halka açılacak. 
     Doğan Yayın Holding'den yapılan açıklamada, Deutsche Bank AG London, Bender Menkul Değerler ve Garanti Yatırım ile Kanal D'nin halka açılış çalışmalarının yürütülmesi ile ilgili protokolün törenle imzalandığı bildirildi. 
     Açıklamada, DYH bünyesindeki kuruluşlardan Hürriyet, Doğan Gazetecilik ve Doğan Burda'dan sonra Kanal D'yi de halka arz etme kararının, grubun şeffaflık ve medyada mülkiyeti daha geniş bir tabana yayma stratejisinin devamı olarak değerlendirildiği ifade edildi. 
     Açıklamaya göre, Kanal D CEO'su Arzuhan Yalçındağ, toplantıda yaptığı konuşmada, kuruluşunun 10. yılını kutlayan Kanal D'nin, etik değerlere bağlılığı, doğru ve tarafsız habercililiği ve ilkeli yayıncılık sorumluluğu ile Türkiye'nin öncü televizyon kuruluşu olduğunu bildirdi. 
     ''Kanal D sürdürdüğü istikrarlı program yapısı, genç ve dinamik kadrosuyla sektörün amiral gemisidir'' diyen Yalçındağ, 2003 yılı verilerine göre, Türkiye'nin günlük ortalama 300 dakikalık televizyon izleme oranı ile dünyada ilk sırada yer aldığını, bu durumun yayın kuruluşlarına ciddi bir sorumluluk yüklediğini belirtti. 
     
     ''REKLAM VERENLERİN TERCİH ETTİĞİ KANALLARIN BAŞINDA'' 

     Yalçındağ, şunları kaydetti 
     ''Bu sorumluluk bilinciyle Kanal D, Türk halkına birçok yeni formatlı TV programı kazandırırken, reklam taşıma kapasitesi ile de reklam verenlerin en fazla tercih ettiği kanalların başında gelmiştir. Kanal D, 2004 yılının ilk yarısında yüzde 15.9'luk tüm gün izlenme payı ile televizyon reklam pazarında yüzde 25'lik bir pay elde etmiştir. 
     Kanal D, medya kuruluşlarının ekonomik olarak güçlü oldukları sürece bağımsız yayıncılık görevlerini layıkıyla yerine getirebileceklerinin bilinciyle, sektörde kar-zarar dengesini gözetmekte, bu sayede yatırımlar dengesini korumaktadır.'' Yalçındağ, hisselerin halka arzı ile Kanal D'nin sahipliğinin daha geniş bir tabana yayılacağını ve mali yapısının daha da güçlendirileceğini belirterek, Kanal D'nin TV yayıncılığı sektöründe birçok konuda öncülük yaptığını ve halka arz konusunda da ilk adımı atan kuruluş olmaktan gurur duyacağını vurguladı. 
     Kanal D yönetimi olarak şeffaflığa büyük önem verdiklerini anlatan Yalçındağ, RTÜK Yasası'nda yapılan değişikliğin hemen ardından, kanalın hisselerini DYH bünyesine aktararak, şeffaf sahiplik konusunda adım atan ilk özel TV kuruluşu olduklarını söyledi. 
     
     ''ŞİRKETLERİMİZİ HALKLA PAYLAŞMAYA DEVAM EDECEĞİZ'' 

     Kanal D binasında yapılan imza töreninde, DYH Başkanı Mehmet Ali Yalçındağ, Başkan Yardımcısı Soner Gedik, Deutsche Bank yönetiminden Selçuk Yorgancıoğlu ve Philip Southwell, Bender Menkul Değerler Yönetim Kurulu Başkanı Kaya Didman ve Garanti Yatırım İcra Kurulu Başkanı Metin Ar ve CEO'su Ahmet Ünüvar, Kanal D'nin halka arz çalışmaları ile ilgili protokolü imzaladılar. 
     DYH Başkanı Mehmet Ali Yalçındağ, Kanal D'nin halka arzının grup bünyesinde olduğu gibi, sektörde de yeni bir heyecan yaratacağını belirterek, şöyle dedi 
     ''Biz DYH olarak halka açılmaya hep inandık. Halka açılmanın bize yüklediği sorumluluğun bilincinde olarak DYH ile birlikte Hürriyet, Doğan Gazetecilik ve Doğan-Burda'da yaptığımız gibi şirketlerimizi bundan sonra da halkla paylaşmaya devam edeceğiz. Türkiye'de medyada en ihtiyaç duyduğumuz şeylerden biri olan şeffaflığı ve güveni sağlama açısından bu çok önemlidir. Bu ayrıca bizim sermaye piyasasına olan inancımızın da bir göstergesidir.'' DYH'dan Borsa'ya gönderilen açıklamada da, halka arzın bir yıllık süre içerisinde tamamlanmasının planlandığı belirtildi. 

     
</TEXT>
</DOC>
