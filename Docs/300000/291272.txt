<DOC>
<DOCNO> 291272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/dunya/axdun02.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, Milliyet'in haberini doğruladı 
</HEADLINE>
<TEXT>


ANKARA Milliyet 


Ege'nin Limi Adası güneyinde geçtiğimiz hafta yaşanan it dalaşı sırasında bir Türk F - 16 savaş uçağının kendisine Yunan savaş uçağından kilitlenen füzeyi yanıltmak için ısı fişeği Flare attığı yolunda Milliyet'te 20 Kasım 2004'te çıkan haber, dün Genelkurmay Başkanlığı'nca doğrulandı. 
Genelkurmay Başkanlığı'nın internet sitesinde yayımlanan açıklamada, 18 Kasım 2004'te Yunan basınında, "Türk uçaklarının hava muharebesi Dog Fight esnasında, Flare ısı fişeği kullandıklarına" dair çıkan bir haber hatırlatılarak, pilotların, günlük uçuş eğitimleri ve tatbikat esnasında, füze atılabileceği ikazı almaları halinde, kendilerini korumak maksadıyla, Flare kullanmalarının "doğal" karşılandığı belirtildi. Açıklamada, şöyle denildi 
"Türk Hava Kuvvetleri'ne ait bir F - 16 uçağı, füze radarını kendisine kilitleyen Yunan uçağından korunmak için Limni Adası güneyinde, uluslararası hava sahasında 3 adet Flare kullanmıştır. Bahse konu Flare'ler, pilotun kendini koruma kapsamında kullanılmış olup bunda farklı bir amaç ve kasıt aranmamalıdır. Türk uçağının, Yunan uçağını taciz ve tahrik etmesi asla söz konusu değildir. Aksine Türk F - 16 uçağına, füze yüklü Yunan F - 16 uçağı tarafından, radar kilitlemek suretiyle taciz yapılmıştır. Angajman kuralları gereğince, 5 saniyeden daha fazla süreyle diğer bir uçağa radar kilitlemek, düşmanca hareket olarak kabul edilmekte ve taciz olarak değerlendirilmektedir. Bu durumda Yunan uçağının, Türk uçağını taciz ettiği açıkça görülmektedir." 


</TEXT>
</DOC>
