<DOC>
<DOCNO> 278001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun11.html </URL>
<DATE> 2004/10/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İlkokul öğrencilerine yeni bıçaklı saldırı 
</HEADLINE>
<TEXT>

     Çin'de, ilkokul öğrencilerine bıçakla saldıran bir öğretmen 4 çocuğu öldürdü. 
     Beijing News gazetesinde çıkan haberde, ilkokul çağındaki çocuklara düzenlenen saldırılara bir yenisinin eklendiği ve Hunan kentindeki bir ilkokulda görev yapan 28 yaşındaki bir öğretmenin öğrencilerine ve meslektaşlarına bıçakla saldırdığı bildirildi. 
     Haberde, saldırganın, ilkokul birinci sınıfa giden 4 öğrenciyi öldürdüğü, 12 öğrenci ile 4 öğretmeni yaraladığı belirtildi. 
     Saldırganın, daha sonra 64 öğrenciyi rehin aldığı ve bölge yetkililerinin çabası sonucu 10 dakika sonra teslim olduğu kaydedildi. 
     Çin'in Şandong kentinde geçen ay bir otobüs şoförü, ilkokul öğrencilerine saldırmış ve 25 çocuğu bıçakla yaralamıştı. 
     Suzhou kentinde geçen ay başlarında bir Çinli de, bıçak ve ev yapımı bombalarla bir kreşteki 28 çocuğa saldırmıştı. 
     Pekin'de 4 Ağustos'ta da bir hademe, mutfak bıçağıyla 15 öğrenci ve iki öğretmeni yaralamış, olayda bir çocuk ölmüştü. 
     
</TEXT>
</DOC>
