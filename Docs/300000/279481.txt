<DOC>
<DOCNO> 279481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo18.html </URL>
<DATE> 2004/10/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dalaman Konyaspor maçında kazanmaktan başka düşüncemiz yok 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Konyaspor maçında kazanmaktan başka düşünceleri olmadığını belirtti. 
     Ligde sıkıntılı bir dönemden geçen rakiplerinin teknik direktör değişikliğine gittiğini hatırlatan Dalaman, bu tür değişikliklerin futbolcuları psikolojik olarak etkilediğini, kendini gösterme çabasına giren futbolcunun daha hırslı mücadele ettiğini söyledi. 
     Çıkış arayan Konyaspor karşısında işlerinin kolay olmayacağını da ifade eden Dalaman, ''Kendi sahamızda oynamanın avantajını iyi kullanıp sahadan 3 puanla ayrılmak istiyoruz. Kazanmaktan başka düşüncemiz yok'' dedi. 
     Öte yandan, yeşil-siyahlı futbolcular, teknik direktör Giray Bulak yönetiminde çalışmalarını sürdürüyor. Milli maçlar nedeniyle ülkelerinde bulunan kaleci Souleymanou ve Mikka, yarın oynanacak karşılaşmalardan sonra Denizli'ye dönecek. Slovak futbolcu Kratochvil ise Denizli'ye dönerek takımla birlikte çalışmalara başladı. 
     Dizindeki ödem nedeniyle tedavisi devam eden Timuçin'in oynayıp oynamayacağı maç günü kesinlik kazanacak. 
     
</TEXT>
</DOC>
