<DOC>
<DOCNO> 291875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/guncel/axgun01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın gözdesi artık 'yeşil çay' 
</HEADLINE>
<TEXT>


Çay-kur, yeşil çay üretimine başlıyor. Deneme ürünlerinden Başbakan'a da gönderildi. Erdoğan, numuneye tam not verdi 

ABDULLAH KARAKUŞ Ankara 

Tansu Çiller'le kuşburnu, Bülent Ecevit'le demli siyah çay, Abdullah Gül'le armut suyu modası yaşanan Başbakanlık, şimdi de yeşil çay dönemine hazırlanıyor. Çay-kur, Başbakan Tayyip Erdoğan'ın çok sevdiği yeşil çayın üretimine başlayacak. 
Çay-kur yetkilileri, Rizeli Erdoğan'a, deneme amaçlı üründen bir koli yeşil çay hediye etti. Yeşil çayı çok beğenen Erdoğan, "Birçok yararı var. İç pazar hareketlendikten sonra dış pazarda da bu ürünün önemli bir yer edineceğine inanıyorum" dedi. 
Erdoğan, siyah çaya göre daha az işleme tabi tutulması ve sindirimi kolaylaştırması nedeniyle yeşil çayı tercih ediyor. Başbakan, sağlığını limon suyu bal karışımıyla koruyor, sesinin kısılmasını kaynamış maydanoz suyu içerek önlüyor. 




</TEXT>
</DOC>
