<DOC>
<DOCNO> 274668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur49.html </URL>
<DATE> 2004/09/24/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
"Kürt Ahmet" lakaplı Ahmet Turgut'un yargılanmasına başlandı 
</HEADLINE>
<TEXT>

     ''Kürt Ahmet'' olarak tanınan Ahmet Turgut, oğlu Kadir Turgut ve yeğeni Şahin Turgut'un da aralarında bulunduğu 50 kişinin ''çıkar amaçlı suç örgütü kurmak ve bu örgüte üye olmak, adam yaralamak, gasp, tehdit'' suçlarından yargılanmalarına başlandı. 
     Yürürlükten kaldırılan DGM'nin yerine kurulan Ankara 11. Ağır Ceza Mahkemesi'nde görülen davanın bugünkü duruşmasına, Ahmet, Kadir ve Şahin Turgut ile birlikte 18 tutuklu ve 17 tutuksuz sanık, çok sayıda sanık avukatı ile 6 müşteki katıldı. 
     Sabah başlayan duruşmada, sanıkların öğle saatlerine kadar süren kimlik tespitinin ardından savunmalara geçildi. 
     Çıkar amaçlı suç örgütünün yöneticisi olduğu iddia edilen Ahmet Turgut, savunmasında suçlamaları kabul etmedi ve ''72 yaşındayım. Bugüne kadar hapishane görmedim. Yasadışı hiçbir işim yok. Beraatimi ve tahliyemi istiyorum'' dedi. 
     Kendisine yönelik suçlamaların asılsız olduğunu iddia eden Ahmet Turgut, ''Bize gelen düşman da olsa tehdit etmeyiz. Oğlum ve yeğenim dışındaki hiçbir sanığı tanımıyorum. Sanıklar torunum yaşındalar. Bunları başıma toplamam söz konusu olamaz'' diye konuştu. 
     Zamanının çoğunu oğlu Melih Turgut'un otel işlettiği Kıbrıs'ta geçirdiğini anlatan Ahmet Turgut, iddianamede yer alan yaralama, bu suça azmettirme, tehdit suçlamalarının çoğunun kendisinin Kıbrıs'ta olduğu dönemi kapsadığını söyledi. 
     Kadir Turgut da Kurtuluş Parkı'ndaki buz patenini ve Ulus Hali'nde sakatat dükkanı işlettiğini, bar, diskotek ve düğün salonu gibi eğlence yerlerini de kiraya verdiğini belirtti. Düğün salonunu kiraya vermek isteyen Hasan Hüseyin Yılmaz ile görüştüklerini, ancak anlaşamadıklarını anlatan Turgut, bu müştekiyi gasp etmediğini ileri sürdü. Para alışverişi içinde olduğu kişilerin kendisine asılsız ithamlarda bulunduğunu savunan Turgut, beraatini ve tahliyesini talep etti. 
     Şahin Turgut ise tekstilci ve Milli Piyango bayii olan diğer tutuklu sanık Hasan Haydar'ın silahla yaralanması olayının azmettiricisi olma iddiasını kabul etmedi. Şahin Turgut, Levent Topal adlı kişinin silahla yaralanması olayıyla ilgili olarak da ''Topal arkadaşımdır. Gittiği yerlerde bizim adımızı kullanıyormuş ve olay çıkarıyormuş. Ben de kendisini sözlü olarak uyardım'' dedi. 
     Turgut, suçsuz olduğunu ileri sürerek, beraatini istedi. 
     Diğer tutuklu sanıklar da suçlamaları reddederek, tahliye isteminde bulundu. 
     
     DOKTOR SANIKLAR 
     Çıkar amaçlı suç örgütüne yardım ettiği ileri sürülen kadın hastalıkları ve doğum uzmanı Bülent Alp Aydın, Erkan Kılınç adlı kişinin yaralanması olayını emniyet güçlerine bildirmeme suçlamasının yersiz olduğunu iddia etti. Kılınç'ın tanımadığı bir kişiyle bürosuna gelerek, ayağındaki yaraya bakmasını istediğini belirten Aydın, uzmanlık alanına girmediği gerekçesiyle talebi geri çevirdiğini söyledi. 
     Mahkeme heyetine başkanlık eden Süreyya Gönül'ün sorusu üzerine Şahin Turgut'u tanıdığını ve eşinin doktoru olduğunu ifade eden Aydın, bu kişilerin sanık Hasan Haydar tarafından gönderildiklerini belirtmeleri üzerine içeriye aldığını, ancak Kılınç'ın ateşli silahla yaralanmadığını gördüğünü söyledi. Aydın, beraatini talep etti. 
     Ankara Numune Hastanesi'nde ruh sağlığı ve hastalıkları uzmanı olarak çalışan Göksel Bayram ise Ahmet Turgut'un cezaevinde yatan yeğeni Kadir Turgut'a akıl hastalığı raporu vererek, örgüte yardım ettiği suçlamaları karşısında, bu yönde rapor düzenlemediğini söyledi. Bayram, Kadir Turgut'u tedavi ettiğini, sosyal kişilik bozukluğu teşhisiyle bazı ilaçlar verdiğini kaydetti. 
     Duruşmaya katılan diğer 15 tutuksuz sanıktan 13'ü de savunmalarında suçsuz olduklarını ifade ederek, beraat istedi. 
     Mahkeme heyeti, akşamın ilerleyen saatlerine sarkması nedeniyle duruşmaya, pazartesi günü devam edilmek üzere ara verdi. 
     İddianamede, Ahmet Turgut hakkında 4422 sayılı Çıkar Amaçlı Suç Örgütleri ile Mücadele Kanunu'nun ''örgüt kurma ve yönetme'' hükmünü içeren 1 1-2, Türk Ceza Kanunu'nun TCK ''tehdit'' fiilini içeren 188 1 ve ''suçun işlenmesinden sonra failine yardım'' başlıklı 296 1. maddeleri uyarınca 7 yıldan 14 yıla kadar hapis talep ediliyor. Oğlu Kadir Turgut hakkında ise 4422 sayılı yasanın 1 1-2, TCK'nın ''zorla senet imzalattırma'' fiilini düzenleyen 496 ve ''cezayı artıran veya azaltan haller'' başlıklı 522. maddelerinin 2 kez , TCK'nın 188 1-2-3. maddesinin 2 kez , 15 yaşını bitirmemiş küçüğün ırz ve namusuna tasaddi suçunu düzenleyen 415 1 ve 522, ''kişi hürriyetinden mahrumiyet'' başlığını taşıyan 179 1-2-3 ve 4422 sayılı yasanın ceza artırımını öngören 1 6. maddesi uyarınca 46 yıldan 91 yıl 6 aya kadar ağır hapis cezası isteniyor. 
     Diğer sanıklar hakkında, 4422 sayılı yasanın ''örgüt üyeliği'' fiilini düzenleyen 1. maddesinin ikinci cümlesi uyarınca en az 2 yıl hapis istenen iddianamede, Dr. Göksel Bayam hakkında ise TCK'nın ''teşekküle yardım'' hükmünü içeren 314 1 ve ''evrakta sahtecilik'' fiilini düzenleyen 339 maddeleri uyarınca 3 yıl 6 aydan 11 yıla kadar, 4422 sayılı yasanın 1. maddesindeki örgüt üyeliği suçlaması yöneltilen emekli Albay Eşref Hatipoğlu'nun da 2 yıldan 4 yıla kadar hapsi talep ediliyor. 
     
</TEXT>
</DOC>
