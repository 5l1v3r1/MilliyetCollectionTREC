<DOC>
<DOCNO> 294713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun17.html </URL>
<DATE> 2004/12/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ukrayna'da Başbakan Yanukoviç yenilenecek ikinci tur seçime katılıyor 
</HEADLINE>
<TEXT>

     Ukrayna Başbakanı Viktor Yanukoviç, devlet başkanlığı seçiminin yenilenecek ikinci turuna katılacağını bildirdi. 
     Başbakan Yanukoviç, basına ilettiği yazılı açıklamasında Yüksek Mahkeme tarafından yenilenmesine karar verilen ikinci tur seçime katılacağını doğruladı. 
     Yanukoviç'in sözcüsü Anna Herman, Yanukoviç'in yenilenecek ikinci tur seçime katılmayı düşündüğünü söylemişti. 
     Yüksek Mahkeme dün muhalefetin talep ettiği gibi seçim sonuçlarının resmi sonucunu geçersiz ilan etmiş ve seçimlerin 26 Aralık'ta Yanukoviç ve muhalefet lideri Viktor Yuşçenko arasında yenilenmesi yönünde karar almıştı. 
     Mahkeme, hükümetin avukatlarının istediği gibi devlet başkanlığı seçiminin yeniden düzenlenmesi ve muhalefetin avukatlarının istediği gibi Yuşçenko'nun birinci turda az farkla önde olması nedeniyle devlet başkanı ilan edilmesi yönündeki talepleri reddetmişti. 
     
     FISCHER, YÜKSEK MAHKEME'NİN ALDIĞI KARARDAN MEMNUN 

     Almanya Dışişleri Bakanı Joschka Fischer, Ukrayna'da Yüksek Mahkeme'nin devlet başkanlığı seçiminin ikinci turunun tekrarlanması yönünde aldığı karardan büyük memnuniyet duyduğunu söyledi. 
     Fischer, DeutschlandRadio Berlin'e yaptığı açıklamada, Yüksek Mahkeme'nin kararının, ülkedeki krizin demokratik temelde bir an önce çözülebileceği anlamına geldiğini belirtti. 
     Rusya'nın olumlu tutumunun da çözüme ulaşılmasını kolaylaştırdığını kaydeden Fischer, AB ile Ukrayna arasındaki ilişkilerin AB-Rusya ilişkilerini zora sokmayacağını ifade etti. 
     Fischer, AB'nin hedefinin Ukrayna'da halkın çoğunluğunun isteğinin yeni kurulacak hükümete yansımasının sağlanması olduğunu kaydetti. 
     Almanya'daki ''öncü kültür'' tartışmalarına da değinen Fischer, Almanların, kültürleriyle ilgili olarak kendilerine daha fazla güvenmeleri gerektiğini belirterek, ''Ancak dünya üzerinde hiçbir ülke yok ki kendi kültürünü 'öncü kültür' olarak tanımlasın'' dedi. 
     Yabancılara hangi şartlar altında Alman vatandaşı olabileceklerinin açık bir şekilde ifade edilmesi gerektiğini kaydeden Fischer, ''Harika bir kültürümüz ve tarihimizin tecrübelerini yansıtan bir anayasamız var. Ancak göç konusunda endişe etmememiz gerekir. 2010 yılından itibaren göçe ihtiyacımız olacak'' diye konuştu. 
     
</TEXT>
</DOC>
