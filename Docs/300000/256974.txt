<DOC>
<DOCNO> 256974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/magazin/amag.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır dışı edilen Türk'ü oynayacak 
</HEADLINE>
<TEXT>


Kendi çektiği filmlerde kısa süre görünen ödüllü yönetmen Fatih Akın, bu kez başka bir yönetmenin filminde rol alacak 

Birsen Altuntaş 

'Duvara Karşı' filmiyle hem Berlin Film Festivali'nde hem de Alman Sinema Ödülleri'nde büyük ödülleri toplayan yönetmen Fatih Akın, bu kez başkasının yönettiği bir Türk filminde rol alacak. 
Sinemaya Almanya'da oyunculuk yaparak başlayan, ancak hep dönerci rolleri verildiği için yönetmenliği seçen Akın, Oğuzhan Tercan'ın 'Hırsız Var' adlı filminde Almanya'dan sınır dışı edilmiş bir genci canlandıracak. 
Abdi İpekçi suikastını anlatan ilk filmi 'Uzlaşma'yla beğeni toplayan Tercan'ın yeni çalışmasında, 'Duvara Karşı' filminin başrol oyuncusu Birol Ünel de rol alacak. Ünel'in de Almanya'dan gelen bir genci oynayacağı filmde Haluk Bilginer modacı, Mehmet Ali Erbil ise mafya bağlantılı bir işadamı rolüyle kamera karşısına geçecek. Filmde Gamze Özçelik, Dost Elver ve Gülse Birsel de rol alacak. 
Çekimleri 1 Ağustos'ta başlayacak ve 7 haftada tamamlanacak 'Hırsız Var'ın 2005 yılında vizyona girmesi planlanıyor. 



</TEXT>
</DOC>
