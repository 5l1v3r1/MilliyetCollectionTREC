<DOC>
<DOCNO> 277873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas05.html </URL>
<DATE> 2004/10/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Önce dua, sonra mini etek... 
</HEADLINE>
<TEXT>

     Kerem PULGAT- Zafer SAMANCI DHA 
KONYA'da bir mağazanın açılışında önce bereket duası okunup tekbir getirildi, sonra da ünlü mankenler mini etekleriyle tanıtım yaptı. 
     Merkez Selçuklu İlçesi Kule Site Alışveriş Merkezi'ndeki Tefal Mağazası'nın açılışında kurdele kesilmeden önce Konya Aziziye Cami İmamı Hasan Yalçın bereket duası okudu. Duaya mağaza yetkilileri ile açılışa katılan vatandaşlar ellerini açarak eşlik etti. 
     Duanın hemen ardından hep birliktte tekbir getirilerek kurdele kesildi. Daha sonra mini etekli mankenler Gizem Özdilli ve Arzu Pavlova tanıtım yaptı. Açılışa katılan bayan davetliler ünlü mankenlerle fotoğraf çektirmek için sıraya girdi. Erkekler de mini etekli mankenleri dikkatle izledi. 
     Gazetecilerin sorularını cevaplandıran Özdilli çocuk düşürdüğünü ima edip, son günlerde üzücü şeyler yaşadığını belirtti. Gözleri dolan Gizem Özdilli, "Konya'ya daha önce geldiğimde Mevlana'da dua ederek bir şey dilemiştim. İki ay sonra dileğim yerine geldi. Ancak kısa sürede çok üzücü bir olay yaşadım. Şimdi toparlanmaya çalışıyorum. Çevremdekilerin desteğiyle kısa zamanda yaşadıklarımı atlatacağım'' dedi. 
     Mağazada bulunan kadınlar da Gizem Özdilli'yi çok sevdiklerini belirterek destek verdi. Özdilli de en büyük desteği bayanlardan aldığını söyledi. 

     
</TEXT>
</DOC>
