<DOC>
<DOCNO> 268884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/dunya/adun.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüfekli demokrasi 
</HEADLINE>
<TEXT>


Irak politikalarını savunan Bush, görevde kalırsa, hem terör tehdidine karşı hem de geniş Ortadoğu'yu özgürleştirmek için kuvvet kullanmayı sürdüreceğini açıkladı 

Yasemin Çongar - NEW YORK 


ABD Başkanı George W. Bush, 4 yıl daha Beyaz Saray'da kalabilmek için seçmenden destek isterken, Irak Savaşı'nı ve terörle mücadeledeki uygulamalarını savundu. Görevde kalması halinde, "tehditleri, çok geç olmadan karşılamaya yönelik" ve "düşmana karşı savunmada değil, atakta olmaya dayalı" politikasını sürdüreceğini bildiren Bush, geniş Ortadoğu'ya demokrasi ve özgürlük getirme projesine de geniş yer verdi ve bu projeyi, "ABD'nin tarihi misyonunun gereği" olarak tanımladı. 
Bush, Cumhuriyetçi Parti kurultayındaki bir saati aşan konuşmasında, eğitim, vergi, istihdam ve sosyal güvenlik alanında yeni programlar açıkladı. Ancak Bush'un, bu programların nasıl finanse edileceği ve ABD'nin 450 milyar dolarlık bütçe açığının geleceği konusunda ayrıntı vermemesi eleştirilere yol açtı. 
ABD Başkanı, ulusal güvenlik ve dış politika konularında ise, askeri kuvvet kullanımını öne çıkaran bir vizyon çizdi. 

Bin Ladin'i ağzına almadı 
11 Eylül teması, kurultayın tümüne olduğu gibi, Başkan Bush'un konuşmasına da damgasını vurdu. Bush, "Atak pozisyonumuzu korumayı, teröristleri yurtdışında vurmayı sürdüreceğiz ki, onlarla kendi evimizde yüzleşmek zorunda kalmayalım" dedi ve görevde kaldığı sürece, "Amerika'yı korumayı, her zaman ilk öncelik sayacağını" söyledi. "Teröristlerle, gurur ya da kudret adına değil, güvenliğimiz tehlikede olduğu için savaşıyoruz" diyen Bush, El Kaide liderlerinin 4'te 3'nün yakalandığını ya da öldürüldüğünü hatırlattı. Bush'un El Kaide lideri Usame bin Ladin'in adını ağzına almaması dikkat çekti. 

50 milyon kişiyi kurtardık 
Irak Savaşı'nı hem terörle mücadele hem de özgürlük adına kararlı ifadelerle savunan Bush, "ABD'ye yönelik tehditleri, çok geç olmadan karşılamalıyız ve karşılayacağız. Irak'ı böyle bir tehdit olarak gördük" dedi ve savaş kararı alırken, "11 Eylül'ün dersleri ile" hareket ettiğini vurguladı. 
"Harekete geçtiğimiz için, Irak ve Afganistan'da 50 milyon kişi özgürlüğe kavuştu" diyen Bush, her 2 ülkede de, ulusal orduların eğitimini sürdüreceklerini, seçimlerin yapılacağını ve ABD askerlerinin, ancak istikrar ve demokrasi rayına oturduktan sonra evlerine döneceğini bildirdi. 

'Ortadoğu'ya özgürlük' 
Bush, "Amerikan kuvvetinin en akıllıca kullanımı, özgürlüğü yaygınlaştırma amaçlı kullanımıdır. Bu genç yüzyıl özgürlüğün yüzyılı olacak. Dışarıda özgürlüğü ilerleterek daha güvenli bir dünya kuracağız" dedi. ABD'nin, "baskı gören halkların umudu" olduğunu savunan Bush, Irak'ın geniş Ortadoğu'da özgürlük ve demokrasi reformunun başlaması için örnek oluşturacağını savundu ve ABD'nin, Almanya'da, Japonya'da, Doğu Bloku'nda, Latin Amerika'da verdiği özgürleştirme mücadelesini şimdi Ortadoğu'ya taşıdığını anlattı. 

Notlar 

GÜVENLİĞİ ATLATTILAR 
Cumhuriyetçilerin kurultayı, New York'un ünlü basketbol takımı Knicks'in stadı Madison Square Garden'da çok sıkı güvenlik önlemleri altında yapıldı. Buna karşın, salona sızmayı başaran 2 kişi, Bush'un konuşması sürerken protesto edip "Yalancı" diye bağırdılar. Polis, protestocuları, delegelerin yuhalamaları arasında uzaklaştırırken, Bush da kısa bir bocalamadan sonra sözlerini sürdürdü. 

SALONA BUSH MAKYAJI 
Baştan başa kırmızı mavi halılarla kaplanan spor salonunun düzeni, son gün Bush'un konuşması için tümüyle değiştirildi. Podyum, salonun tam ortasına taşındı ve moda defilelerindekine benzer bir platform kuruldu. Bush, kartallı Amerikan başkanlık mührü ile kaplı bu yuvarlak platformdan konuştu ve böylece dört yanı delegelerle çevrili bir izlenim verdi. 

POWELL VE RUMSFELD YOKTU 
Dışişleri Bakanı Colin Powell ile Savunma Bakanı Donald Rumsfeld'in, Bush'u dinlemeye gelmemeleri dikkat çekerken, Ulusal Güvenlik Danışmanı Condoleezza Rice şeref konukları arasındaydı. Bush'un yeniden seçilmesi halinde, Powell ve Rumsfeld'in görevi bırakacakları bilinirken, Rice'ın adı olası dışişleri bakanlığı için geçiyor. 

EŞCİNSEL GERİLİMİ 
Başkan Yardımcısı Dick Cheney'nin 2 kızından Lynn, babasının ve Bush'un konuşmaları sonrasında sahneye geldi. Cheney'nin lezbiyen olan diğer kızı Mary'nin ise, babasını dinledikten sonra sahneye gelmemesi, Bush'un konuşmasında ise salonda bulunmaması dikkat çekti. Bush, eşcinsel evliliklerini yasaklamak isterken, Cheney buna karşı çıkıyor. 


</TEXT>
</DOC>
