<DOC>
<DOCNO> 270987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur05.html </URL>
<DATE> 2004/09/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yaşadığını ispat etmek için bir yıl uğraştı... 
</HEADLINE>
<TEXT>

     Adana'nın Karataş İlçesi Nüfus Müdürlüğü tarafından nüfus kaydına öldüğü yönünde kayıt yapılan Elazığ'ın Keban İlçesi'ne bağlı Akçatepe Köyü'nde yaşayan Hüseyin Yalçın, ölmediğini ispat etmek için açtığı davayı kazandı. 
     Alınan bilgiye göre, Hüseyin Yalçın 65 , 2003 yılında 3 aylık emeklilik maaşını almadığını öğrenmek için resmi kurumlara gittiğinde yetkililerin, kendisine Sen kayıtlarda ölü görünüyorsun dediklerini söyledi. 
     İşlemlerini yaptıramayan Yalçın, bunun üzerine nüfus kaydının iptal edilmesi isteğiyle Keban Asliye Hukuk Mahkemesi'ne 10 Aralık 2003 tarihinde dava açtı. 
     Mahkeme, yaptığı inceleme sonucunda Yalçın'a, 25 Ağustos 2003 tarihinde Karataş İlçesi'ne bağlı Tabaklar Köyü'nden ölüm kaydının verildiğini belirledi. Mahkemeye ifade veren Tabaklar Köyü Muhtarı Mafik Akdemirbey, ifadesinde 'Köyümüzde oturan Kemal Şimşek ve Cumali Şimşek, bana Elif Şahin isimli kişinin babasına ait ölüm tutanağı düzenlememi istediler. Ben de bu kişinin babası olarak bildiğim Hüseyin adına, soy ismine dikkat etmeden tutanak hazırladım. Daha sonra ölen kişinin Elif Şahin'in kız kardeşinin kocası olduğunu öğrendim. Muhtar olarak başka bir köyde bulunan bir şahsın ölüm tutanağını düzenleme yetkimiz yok' sözlerine yer verdi. 
     Mahkeme, Muhtar Akdemirbey, Yalçın'ın yaşadığı Akçatepe Köyü sakinlerinin verdiği ifadelerin yanı sıra, Yalçın'ın eski eşi Kadriye Yalçın'ın Tabaklar Köyü'nde akrabaları olması ve tanıması bilgisine dayanarak, Yalçın hakkında düzenlenen ölüm kararının iptal edilmesine, Muhtar Akdemirbey hakkında ise karar kesinleştiğinde Cumhuriyet Başsavcılığı'na suç duyurusunda bulunulması yönünde karar verdi. 
     
</TEXT>
</DOC>
