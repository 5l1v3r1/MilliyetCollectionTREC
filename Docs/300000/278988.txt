<DOC>
<DOCNO> 278988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/siyaset/axsiy01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim mitingi gibi 
</HEADLINE>
<TEXT>


Şişli Belediye Başkanı Sarıgül'ün Çorlu mitingine CHP milletvekilleri de katıldı. Sarıgül, "Bu halk hareketini engellemeye kimsenin gücü yetmeyecek" dedi 

LÜTFÜ KARAKAŞ, MEHMET YİRUN, ÖZKAN DİKMEN Tekirdağ DHA 


Şişli Belediye Başkanı Mustafa Sarıgül, CHP'yi 54 yıl aradan sonra iktidara taşımak için, "Bismillah" diyerek yola çıktıklarını söyledi. Trakya'daki sivil toplum örgütlerinin daveti üzerine Çorlu'da miting düzenleyen Sarıgül'ü dinlemek için Atatürk Meydanı'nı dolduran yaklaşık 10 bin kişi, "20. yüzyılda Mustafa Kemal, 21. yüzyılda Mustafa Sarıgül'le beraberiz", "Sarıgül'le el ele, Baykal'a güle güle" yazılı pankartlar taşıdı. Mitinge, eski Bayındırlık ve İsk n Bakanı Onur Kumbaracıbaşı, eski Çevre Bakanı Fevzi Aytekin, CHP Kocaeli Milletvekili Sefa Sirmen, CHP Kayseri Milletvekili Muharrem Eskiyapan, eski DSP İstanbul Milletvekili Rıdvan Budak da katıldı. 

'Çorlu'da tarih yazılıyor' 
Sosyal demokratları iktidara taşımak için meydanlarda olduğunu kaydeden Sarıgül, "Bu yol aydınlık ve laik Türkiye'nin yoludur. Bu halk hareketini engellemeye Allah'tan başka kimsenin gücü yetmeyecektir. Güç, halkın gücüdür. Gücümüzü zalimlere karşı kullanacağız" dedi. Kapalı kapılar ardında kendisini destekleyenler olduğunu belirten Sarıgül, şunları söyledi "Bizim anlayışımızda, çıkar çevreleri ve menfaat grupları değil, halk güçlendirilecek. Laik Türkiye için, çağdaş Türkiye için, ulusal birlikten taviz vermeden, 'Bismillah' diyerek yürüyelim." 

Sarıgül'e 'Atatürk' benzetmesi 

ÇORLU'DAKİ mitinge eşi Aylin Sarıgül'le katılan Mustafa Sarıgül, "Başbakan Sarıgül" sloganlarıyla karşılandı. Miting alanına büyük bir Atatürk posteri, Türk bayrağı ve CHP afişi asılırken, çok sayıda kırmızı - beyaz balon süslemelerde kullanıldı. Mitingi izlemeye gelenler "Gülü bir gün, seni her gün", "20. yüzyılda Mustafa Kemal, 21. yüzyılda Mustafa Sarıgül ile beraberiz", "Sarıgül'le el ele, Baykal'a güle güle" yazılı pankartlar açtı. 


</TEXT>
</DOC>
