<DOC>
<DOCNO> 287720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko12.html </URL>
<DATE> 2004/11/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İkinci el giyisiyi bile pazarlıkla alıyorlar... 
</HEADLINE>
<TEXT>

     Bayramlıklarını ikinci elden almaya çalışan vatandaşlar, maddi olanaksızlıklar nedeniyle 1 milyon liralık giysilerde bile pazarlık yapıyor. 
     Ramazan Bayramı'na az bir süre kala büyük mağazaların yanı sıra çarşı ve pazarlardaki alışverişlerde de gözle görülür canlanma başladı. 
     Bayram alışverişlerinde ünlü markalardan fiyatı 1 milyar liraya ulaşan ayakkabılar, yine bedeli milyarla ifade edilen giysiler satın alınırken, çok sayıda dar gelirli, Ramazan Bayramı'nı eski ama ucuz bayramlıklarla karşılamaya hazırlanıyor. 
     Bütçelerine uygun alışveriş yapmanın yolunu arayan dargelirli vatandaşlar, seyyar tezgahlarından kilosu 1 milyon liradan bayram şekeri alırken, bayramlık giyecekleri için de ikinci ele yöneliyor. 
     Konya'da Kadınlar Pazarı yakınlarına kurulan ikinci el pazarında ayakkabıdan, pantolona ve eteğe kadar birçok çeşitte giysinin satışı yapılıyor. 
     Bayrama sayılı günler kala yoğun günler geçiren ikinci el esnafı, tamir ettirdikleri giyilebilir ayakkabıları 2 ile 5 milyon lira arasında fiyatlarda satarken, pantolon ve montlar 2-3 milyon, ceketler 3-4 milyon ve etekler ise 1 milyon liradan alıcı buluyor. 
     
     ''500 BİN LİRA OLMAZ MI '' 
     Keleşler Giyim'in sahibi Hüseyin Keleş, hafta başında yoğunluk yaşamaya başladıklarını, Cumartesi gününe kadar bu hareketliliğin artarak sürmesini beklediklerini söyledi. 
     İkinci el ürünler için gelen yoksulların önemli bir kısmının maddi olanaksızlıklar nedeniyle pazarlık yaptığını ifade eden Keleş, ''1 milyon liralık ürün için 500 bin lira olmaz mı diye soranlar oluyor. 3-4 milyon liralık ürünlerde biraz indirim yapıyoruz ama 1 milyon lirada ne kadar indirim yapılabilir ki '' dedi. 
     Keleş, ikinci elde en fazla pantolon ve ceketlerin tercih edildiğini belirterek, ikinci el ayakkabıların ise genellikle çocuklara alındığını bildirdi. 
     
</TEXT>
</DOC>
