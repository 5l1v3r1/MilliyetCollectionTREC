<DOC>
<DOCNO> 254094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun45.html </URL>
<DATE> 2004/07/09/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
El Kaide, Kral Fahd'ın af önerisini reddetti 
</HEADLINE>
<TEXT>

     El Kaide'nin, Suudi Arabistan Kralı Fahd'ın, 1 ay içinde teslim olacak, aranmakta olan radikal dinci teröristlere yönelik af önerisini reddettiği bildirildi. 
     ''Arap Yarımadası'ndaki El Kaide'' adlı grup adına, grubun ''Savt El Cihad'' adlı yayın organında Saud bin Mahmud El Utaibi imzasıyla yayımlanan ve ''aynı yolda ilerleyeceğiz'' başlıklı bildiride, ''Suudi zorbaların af önerisi'' reddedilerek, ''mücahidlere cihada devam etmeleri'' çağrısı yapıldı. 
     Bildiride, ''Kardeşlerimiz Suudi hapishanelerinde suçsuz yere 10 yıldan fazla bir süredir yatmaktayken bu zorbalar hangi aftan bahsediyorlar'' denildi. 
     Bildiride imzası olan El Utabi, İçişleri Bakanlığı'nın şüpheliler listesinde yer alıyor. 
     Terör örgütü El Kaide'nin Suudi Arabistan'daki üst düzey sorumlusunun öldürülmesinin ardından Kral Fahd, teröristlere güvenlik birimlerine teslim olmaları için 1 ay süre vermiş, teslim olanların idam cezası almayacağı, sadece ''başkalarını inciten suçları varsa aleyhlerinde dava açılacağı'' kaydedilmişti. 
     
</TEXT>
</DOC>
