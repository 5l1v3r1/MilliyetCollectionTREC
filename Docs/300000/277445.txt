<DOC>
<DOCNO> 277445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko21.html </URL>
<DATE> 2004/10/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hazine nakit dengesi Eylül ayında 3.8 katrilyon lira açık verdi... 
</HEADLINE>
<TEXT>

     Hazine nakit dengesi, bu yılın Eylül ayında 3.8 katrilyon lira açık verdi. Bu açık, net borçlanma ve kasa kullanımı ile finanse edildi. 
     Nakit açığı, yılın 9 ayında ise 22.6 katrilyon lirayı buldu. 
     Bu arada Eylül ayında 0.8 katrilyon lira, dokuz ayda 20.5 katrilyon lira faiz dışı fazla oluştu. 
     Hazine Müsteşarlığı, Eylül ayı ile yılın 9 ayına ilişkin nakit gerçekleşmelerini açıkladı. 
     Buna göre Eylül ayında nakit bazda toplam 8.3 katrilyon lira gelir elde edildi. Buna karşılık 7.5 katrilyon lira faiz dışı harcama yapılırken, 0.8 katrilyon lira faiz dışı fazla oluştu. 
     Eylül ayında 4.6 katrilyon lira faiz ödemesi gerçekleştirilirken, Hazine nakit dengesi 3.8 katrilyon lira açık verdi. 
     Söz konusu ayda net 3 katrilyon 1.3 trilyon lira borçlanmaya gidildi. Eylül ayında 2 katrilyon 167.1 trilyon lira iç borçlanma yapılırken, net dış borçlanma tutarı 834.3 trilyon lira olarak belirlendi. Hazine kasa banka hesaplarından da 0.8 katrilyon lira değişim meydana geldi. 
     
     9 AYDAKİ AÇIK 22.6 KATRİLYON LİRA 
     Yılın 9 ayını kapsayan dönemdeki nakit gerçekleşmelerine bakıldığında ise 78.3 katrilyon lira gelir elde edildi. Bunun 57.7 katrilyon lirası faiz dışı harcamaya giderken, 20.5 katrilyon lira faiz dışı fazla oluştu. 
     Toplam 43.1 katrilyon lira faiz ödemesinden sonra Hazine nakit dengesi 22.6 katrilyon lira açık verdi. 
     Bu gelişmeler sonunda, Ocak-Eylül 2004 döneminde nakit açığı 'net borçlanmayla' finanse edildi. Aynı dönemde kasa banka hesaplarında 1.4 katrilyon lira değişim yaşandı. 
     
</TEXT>
</DOC>
