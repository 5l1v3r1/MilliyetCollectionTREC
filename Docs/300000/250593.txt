<DOC>
<DOCNO> 250593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo20.html </URL>
<DATE> 2004/06/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Daum Alman Milli Takımı'nda golcü eksik 
</HEADLINE>
<TEXT>

     Hakkı Akduman bildiriyor 

Fenerbahçe Teknik Direktörü Christoph Daum, Alman Milli Takımı'nda bir golcünün eksik olduğunu belirtti. 
     Daum, Almanya'da yayınlanan Kicker adlı spor dergisine yaptığı açıklamada, Alman Milli Takımı'nın Avrupa Futbol Şampiyonası'ndan elenmesinin özellikle taraftarlar açısından üzücü olduğunu belirterek, ''Milli takım gerginliğini üzerinden atamadı. Tam daha fazla şans yakalamaya başlamışken ikinci gol soğuk duş gibi geldi. Takımın çok fazla şansı vardı, ancak Alman Milli Takımı'nda bir golcü eksik'' dedi. 
     Alman Milli Takımı'nın hücumda büyük sorunları olduğunu kaydeden Daum, Klose'nin, geçirdiği sakatlıktan sonra eski verimine kavuşamadığını, Kuranyi'nin ise çok mücadele ettiğini, ancak tecrübesinin olmadığını ifade etti. 
     Alman Milli Takımı'nın Hollanda'ya karşı da iyi oynadığını, ancak bir golcünün eksikliğini hissettiğini belirten Daum, ''Nistelrooy takımımızda oynasa Avrupa şampiyonluğuna aday olurduk'' şeklinde görüş belirtti. 
     Daum ayrıca, Zidane ve Beckham gibi tanınmış futbolcuların kendilerini tam olarak gösteremediklerini kaydederek, ''Hiç şüphesiz Rooney de bir yıldız olmaya aday. İbrahimovic'i Fenerbahçe'ye almak isterdim. Ancak Ajax kendisi için 25 milyon euro transfer ücreti istedi. Larsson hakkında da konuştuk'' dedi. 
     Fransa ve İngiltere milli takımlarında büyük potansiyel olduğunu, ancak irade eksikliği gördüğünü ifade eden Daum, Hollanda Milli Takımı'nda da çok iyi oyuncuların bulunduğunu, ancak ilk iki karşılaşmalarında bir birlik sergileyemediklerini anlattı. 
     Daum, İtalya'nın elenmesi ile ilgili de ''İtalyanlar kendi kendilerini Avrupa Şampiyonası'ndan elediler. Totti merkezi bir oyuncuydu'' görüşünü aktardı. 
     
</TEXT>
</DOC>
