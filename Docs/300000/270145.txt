<DOC>
<DOCNO> 270145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur12.html </URL>
<DATE> 2004/09/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Özürlü çocuklarını boyunlarından iple bağlıyor 
</HEADLINE>
<TEXT>

     Uğur MART DHA 
NİĞDE'nin Altunhisar İlçesi'nde 39 yaşındaki Kiraz Emire, akraba evliliği nedeniyle zihinsel özürlü olarak dünyaya gelen 3 çocuğununun kendilerine zarar vermelerini önlemek için boyunlarından iple duvara bağlıyor. Hasta çocuklarıyla başedemediğini belirten Kiraz Emire, hastaneye yatırılmaları için yardım isterken, babaanneleri Döndü Emire, çiftleri akraba evliliği yapmamaları için uyardı. 
     Kaçıkalesi Beldesi'nde tek odalı evde oturan ve dayısının oğlu 44 yaşındaki Erol Emire ile evlenen Kiraz Emire'nin bu evlilikten 6 çocuğu oldu. Çocuklardan 18 yaşındaki Serdal, 11 yaşındaki Ergül ve 7 yaşındaki Cesur zihinsel özürlü olarak dünyaya geldi. Kocası tarafından da terk edilen Kiraz Emire, çocuklarını kaybolmalarını ve kendilerine zarar vermelerini önlemek için boyunlarından bağlamaya başladı. Günlerini yarı çıplak, boyunlarında iple geçiren çocukların hali görenlerin yüreklerini burkarken, onları ancak bu şekilde kontrol edebildiğini belirten anne Kiraz Emire, "Zihinsel özürlü çocuklarım kendilerine zarar veriyor. Bilinçsiz olarak evden ayrılıyorlar. Kontrol etmekte zorlanıyorum. Bazen köpeklerin bile üzerine atlıyorlar. Köpekler zarar veriyor, başlarını taşlara veya duvarlara vuruyorlar. Kendilerine zarar vermemeleri için böyle bir yöntem uyguluyorum. Başka çarem yok'' dedi. Kiraz, çocuklarının hastanede tedavi edilmelerini istedi. 
     
     AKRABA EVLİLİĞİNİN SONUCU 
     Çocukların babaanneleri 70 yaşındaki Döndü Emire ise, torunlarının akraba evliliği sonucunda bu hale geldiğini belirterek, bazı çiftlerin halen bilinçsizce akraba evliliği yaptıklarını söyledi. Özürlü doğan çocuklardan da ders almadıklarını belirten Emire, "Biz 20 yıl önce bir hata yaptık. Ama, artık her yerde akraba evliliklerinin sakıncalarından bahsediliyor. Ancak, kimse akıllanmıyor'' dedi. 
     3 özürlü çocuk daha sonra, İl Sağlık Müdürlüğü görevlileri tarafından evlerinden alınarak Niğde Devlet Hastanesi'ne götürüldü. Burada sağlık kontrolünden geçirilecek olan çocuklara ne yapılabileceğine ise daha sonra karar verileceği belirtildi. 
     
</TEXT>
</DOC>
