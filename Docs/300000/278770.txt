<DOC>
<DOCNO> 278770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonyas02.html </URL>
<DATE> 2004/10/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
En büyük tüketici oteller... 
</HEADLINE>
<TEXT>

     Türkiye'deki otellerin bir yıllık yiyecek ve içecek tüketiminin, orta büyüklükte bir ilçenin tüketimine eşit olduğu bildirildi. 
     Türkiye Otelciler Birliği'nin TÜROB yaptığı araştırmaya göre, Türkiye'deki 5 yıldızlı otellerde, bir yılda toplam 18 milyon şişe bira, 41 milyon şişe su, 5 milyon litre süt tüketiliyor. Tüm otellerdeki alkollü içecek tüketimi ise Türkiye'nin toplam alkol tüketiminin yüzde 32'sini oluşturuyor. 
     Araştırmada, Türkiye'deki 5 yıldızlı 160 otelin, bir yıl içinde 2 milyon 160 bin kilogram dana ve kuzu eti, 3 milyon 904 bin kilogram tavuk eti, 920 bin kilogram beyaz peynir, 1 milyon 40 bin kilogram çerez, 520 bin kilogram tuz ve 244 bin 800 kilogram salam tükettiği belirlendi. 
     Tüm otellerin bir yıl içinde 38 sektöre ödediği paranın 1.8 milyar dolara ulaştığının ortaya çıktığı araştırmada, otellerin satın aldığı malların önemli bölümünün et, süt, unlu mamuller, içecekler, sebze-meyve gibi ürünlerden oluştuğu kaydedildi. 
     Otellerin bir yıl içinde yaptığı gıda harcamasının 950 milyon dolara ulaştığı vurgulanan araştırmada, 5 yıldızlı otellerin mobilya pazar payının 60 milyon dolar, tekstil pazar payının 8.7 milyon dolar, yatak pazarının ise 4.6 milyon dolar olarak hesaplandığı belirtildi. 
     
     BİR OTELİN YILLIK TÜKETİMİ 
     TÜROB'un 350 yataklı 5 yıldızlı bir otelde yaptığı araştırmada, otelin yıllık tükettiği ürünler ve miktarları şöyle 
     ''5 bin 570 kilo beyaz peynir, 15 bin 350 kilo et, 4 bin 350 kilo kaşar peyniri, 2 bin 300 kilo mercimek, 750 kilo nohut, 9 bin 600 kilo pirinç, bin 0 kilo salam, 21 bin 500 şişe şarap, 21 bin 200 litre sıvıyağ, 3 bin 120 kilo siyah zeytin, bin 650 kilo sosis, 32 bin litre süt, 24 bin 400 kilo tavuk eti, 3 bin 650 kilo tereyağı, bin 650 kilo yeşil zeytin, 325 bin adet yumurta, 13 bin 250 kilo makarna, 110 bin kilo un, 3 bin 250 kilo tuz, 6 bin 500 kilo çerez, 38 bin kilo yoğurt, 29 bin 750 kilo patates, 275 bin adet şişe suyu, 115 bin şişe bira, 200 bin kilo sebze, 190 bin kilo meyve, 2 bin 500 şişe rakı, 3 bin şişe votka.'' 
     
</TEXT>
</DOC>
