<DOC>
<DOCNO> 270441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo06.html </URL>
<DATE> 2004/09/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Süreyya Ayhan, IAAF'den sonuç bekliyor... 
</HEADLINE>
<TEXT>

     Uluslararası Amatör Atletizm Federasyonu'nun, IAAF Avrupa Şampiyonu milli atlet Süreyya Ayhan Kop ile ilgili kararını en geç hafta başında bildirmesinin beklendiği belirtildi. 
     Yunanistan'ın başkenti Atina'da geçen ay düzenlenen 28. Yaz Olimpiyat Oyunları öncesi Edirne'de kamp yaparken, Dünya Antidoping Ajansı WADA yetkililerinin 3. kez doping kontrol örneği almak istemesiyle başlayan ve Süreyya Ayhan Kop'un antrenörü ve eşi Yücel Kop'un tavrıyla meydana çıkan olaylarla ilgili kararın birkaç gün içinde açıklanacağı ifade edildi. 
     IAAF'nin, WADA yetkililerinden konuyla ilgili aldığı rapor ve Süreyya Ayhan Kop ile Yücel Kop'tan aldığı raporları incelediği ve karar aşamasına geldiği kaydedildi. 
     Öte yandan IAAF'nin, hem WADA, hem de Süreyya Ayhan Kop ve Yücel Kop'un karşılıklı hatalar yaptığı kanısında olduğu ve dosyanın kapatılması yönünde bir karar vermesinin de beklendiği belirtildi. 
     
</TEXT>
</DOC>
