<DOC>
<DOCNO> 281875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy10.html </URL>
<DATE> 2004/10/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan'a Fransız basınının yoğun ilgisi var... 
</HEADLINE>
<TEXT>

     Rahmi Gündüz bildiriyor 

Fransız siyasi ve iş çevreleriyle görüşmek, Ekonomik İşbirliği ve Kalkınma Örgütü'nde OECD temaslarda bulunmak üzere dün akşam Paris'e gelen Başbakan Recep Tayyip Erdoğan, bu sabah ülkenin önde gelen televizyon kanallarına mülakatlar verdi. 
     Erdoğan önce Fransa'nın en önemli haber kanalı LCI'ye, daha sonra France-3'ya demeç verdi. 
     Başbakan Erdoğan'ın Fransa'nın etkin ve önemli haber kanalı LCI'ye verdiği mülakat, bu kanalda 20 dakika yayınlanacak ve gün içerisinde dört kez tekrarlanacak. 
     Erdoğan bugün kaldığı otelde Türkiye'nin OECD nezdindeki Daimi Temsilcisi Büyükelçi Sencar Özsoy'dan, OECD'de yarın yapacağı temasları hakkında brifing aldı. 
     Erdoğan bugün ayrıca Le Monde, Le Parisien ve pazar günleri yayınlanan Le Journal Du Dimanche gazetesi muhabirlerine de demeç verecek. 
     
     SARKOZY İLE GÖRÜŞME 

     Başbakan Erdoğan, öğleden sonra Fransa Maliye ve Ekonomi Bakanı Nicolas Sarkozy ile görüşecek. 
     Sarkozy'nin, kısa sürede, iktidardaki Halk Hareketi Birliği'nin UMP Alain Juppe'den boşalan başkanlık görevine seçilmesine mutlak gözüyle bakılıyor. 
     Fransız siyasetinde şu anda en güçlü isimlerden biri olarak tanınan Sarkozy'nin, 2007 yılında düzenlenecek cumhurbaşkanlığı seçimlerinde de aday olması bekleniyor. 
     Başbakan Erdoğan, Fransız Uluslararası İlişkiler Enstitüsü'nün IFRI kuruluşunun 25. yıldönümü dolayısıyla verilecek yemeğe katılarak, bir konuşma yapacak. 
     Yemeğe, Fransa'nın önde gelen işadamları, siyasetçiler ve dış politika uzmanları katılacak. 
     Perşembe günü temaslarına UMP milletvekili Pierre Lellouche'u, kaldığı otelde kabul ederek başlayacak olan Erdoğan, daha sonra OECD Genel Sekreteri Donald Johnson ile görüşecek. 
     OECD Genel Konseyi'ne hitap edecek olan Erdoğan daha sonra, Genel Sekreter ile birlikte ortak basın toplantısı düzenleyecek. 
     Basın toplantısında, OECD'nin Türkiye ekonomisiyle ilgili hazırladığı son rapor da kamuoyuna açıklanacak. 

     
</TEXT>
</DOC>
