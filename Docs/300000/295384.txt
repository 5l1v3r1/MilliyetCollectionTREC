<DOC>
<DOCNO> 295384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/guncel/gun04.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımlı gençler polise zimmetli 
</HEADLINE>
<TEXT>


Tunceli'de suça karışmış ve madde bağımlısı 3 çocuk, polise zimmetlendi. Personel çocukların yaşamı ile ilgilenmeye başladı 

TOLGA ŞARDAN Ankara 

Tunceli'de devlet, valilik ve emniyetin koordinesiyle, "Yaşam Sevinci" projesi başlatıldı. Projenin ilk aşamasında suça karışmış ve madde bağımlısı 27 çocuğun yaşamı değişti. Çocuklardan 3'ü de okula gönderilerek tek tek polise zimmetlendi. 
Emniyet Müdürlüğü, Yaşam Sevinci Derneği'nin faaliyetlerine doğrudan destek verdi. Kentte sayıları 27'yi bulan 18 yaş altındaki uçucu madde bağımlısı çocuğun topluma kazandırılması için harekete geçildi. Çocuklardan 3'ü emniyet, 5'i Jandarma Komutanlığı, 3'ü de diğer kamu kurumlarında iş sahibi oldu. Proje kapsamında 2'si cezaevinden yeni çıkmış 3 çocuk, eğitim hakkı tanınmasının ardından okula gitmeye başladı. Çocukların tamamı emniyette görevli rütbeli personele tek tek zimmetlendi. Personel, ailelerle birlikte çocukların yaşamıyla doğrudan ilgilenmeye başladı. 


</TEXT>
</DOC>
