<DOC>
<DOCNO> 283929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/ekonomi/eko01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'dan zam sinyali 
</HEADLINE>
<TEXT>


Devlet Bakanı Babacan, "Şimdi yüksek petrol fiyatı dönemine giriliyor. Doğalgaz maliyetleri artacak" diyerek zam olabileceği sinyalini verdi 

EKONOMİ SERVİSİ 

Devlet Bakanı Ali Babacan, enerji fiyatlarındaki gelişmelerin, tamamen dünya piyasalarındaki gelişmelere göre belirlendiğini kaydederek "Biz de dayanabildiğimiz ölçüde, bıçak kemiğe dayanır ya, o zamana kadar zam yapmayacağız" dedi. 
Ancak doğalgaz fiyatlarında son altı aydaki ortalamalara göre belirlendiğini ve son altı ayın, fiyatların yükseldiği dönem olduğuna dikkat çeken Babacan zam konusunda sinyal verdi. NTV ve CNBCe ortak yayınında ekonomiye ilişkin soruları yanıtlayan Bakan Babacan, hükümetin enerji fiyatlarını elinden geldiğince sübvanse ettiğini, ancak bunun da bir sınırı olduğunu söyledi. 

Görev zararı mı olsun 
BOTAŞ ve TEDAŞ'a yeniden görev zararı yüklemek istemediklerini belirten Babacan, "Kısa vadede elektrik, doğalgaz ve akaryakıta zam var mı" sorusuna, "Bu bize değil dünya piyasasına bağlı. Biz sürekli izleriz vaktin yaklaştığını hissettiğimiz zaman, bakan arkadaşlarımızla mutabakata varırız ve zammı hemen uygulamaya sokarız. Dolayısıyla zam konusunda şimdiden, iki ay sonrası için takvim vermek mümkün değil. Ama petrol fiyatlarının yakın zamanda düşmesi ihtimal dışı" diye yanıtladı. 
Doğalgaz fiyatlarının belirlenmesinden bir ülkeyle son altı ay, bir diğer ülkeyle de son dokuz aydaki ortalamanın alındığını belirten Babacan, "Şimdi yüksek petrol fiyatının olduğu döneme giriliyor. Türkiye'nin doğalgaz maliyetleri, ortalamalar doğrultusunda artacak. Bu dünyanın gerçeği" şeklinde yorumlaması olası bir zam sinyali olarak algılandı. 

'Öteleme netleşmedi' 
Babacan, IMF ile yapılacak yeni üç yıllık program'da 'IMF'ye olan borçların ötelenmesi ile toplam finansman' konularının henüz netleşmediğini kaydederken bu iki konuda niyet mektubu imzalanıp IMF yönetimi toplandıktan sonra son noktanın konulacağını kaydetti. 
Babacan, 2006'da IMF'ye ödenmesi gereken 3.6 milyar dolarlık borcun ötelenme hakkı olduğunu ancak bunun ne zaman kullanılacağının netleşmediğini söyledi. 


</TEXT>
</DOC>
