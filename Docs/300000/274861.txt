<DOC>
<DOCNO> 274861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo11.html </URL>
<DATE> 2004/09/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çin Grand Prix'sine, Barrichello ilk sırada başlayacak... 
</HEADLINE>
<TEXT>

     Formula 1 Dünya Şampiyonası'nda, bu sezon takvime dahil edilen Çin Grand Prix'sine, Ferrari pilotu Rubens Barrichello ilk sırada pole position başlayacak. 
     Formula 1'de sezonun 16. yarışına evsahipliği yapacak olan Şangay Pisti'ndeki sıralama turlarında, Ferrari takımının Brezilyalı pilotu Rubens Barrichello, 1 dakika 34.012 saniyelik derecesiyle yarınki yarışa ilk sıradan başlamaya hak kazandı. Brezilyalı pilot, kariyerinin 12. ve bu sezonun 3. 'pole position'nu kazandı. 
     Belçika Grand Prix'sini ilk sırada tamamlayan McLaren Mercedes pilotu Kimi Raikkonen, 1.34.178'lik derecesiyle ikinci olurken, BAR Honda takımının İngiliz pilotu Jenson Button 1.34.295'lik zamanlamasıyla en iyi üçüncü dereceyi elde etti. 
     7. kez dünya şampiyonluğunu garantileyen Ferrari'nin Alman pilotu Michael Schumacher, yeni pistin ilk virajında aracının kontrolünü kaybederek yoldan çıktı. Piste geri dönerek turunu tamamlayan Alman pilot, yarınki mücadeleye 19. cepten başlayacak. 
     BAR Honda'nın Japon pilotu Takuma Sato ise sıralama turlarında en iyi 9. dereceyi yapmasına rağmen otomobilinin motorunu değiştirdiği için mücadeleye 10 sıra geriden başlama cezası aldı. 
     Çin Grand Prix'si yarın TSİ 09.00'da başlayacak ve NTV'den canlı yayınlanacak. 
     
</TEXT>
</DOC>
