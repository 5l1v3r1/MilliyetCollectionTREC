<DOC>
<DOCNO> 267710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/magazin/axmag02.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazan, Sezen'i solladı 
</HEADLINE>
<TEXT>


Diğer sanatçılara verdikleri bestelerin fiyatlarında Nazan Öncel, bu sektörün 'fabrikatörü' Sezen Aksu'yu geçti 

ALİ'CE Ali Eyüboğlu 

Besteleriyle Tarkan'a dünya pazarının kapılarını aralayan Sezen Aksu'nun artık çok dişli bir rakibi var. Beste fiyatlarıyla Nazan Öncel, pop müziğin 'beste fabrikatörü' Aksu'ya fark atmaya başladı. 
Yeni albümü için Ebru Gündeş, Aksu'dan da iki eski bestesini istedi. Aksu, sözlü "olur" verdi. Şarkıların alt yapıları çalındı, okumaları tamamlandı. İş yazılı izne geldi. Aksu, iki eski şarkısı için toplam 40 bin dolar yaklaşık 60 milyar TL istedi. Bu para yapımcı Emre Plak'a çok geldi. Şirket onca stüdyo masrafının boşa gitmemesi için 'Değer mi Hiç' adlı besteye 20 bin dolar saydı. Sezen'in diğer şarkısı 'Bırak - Seni Seviyorum Kahretsin'i ise masraflarını sineye çekip almaktan vazgeçti. 
Yeni albüm çalışmasını sürdüren şarkıcılardan biri de Sibel Can. Tarzını değiştirmeye karar veren Can, arabeskçilerden vazgeçip Nazan Öncel ve Nil Karaibrahimgil gibi popçulara beste siparişi verdi. 

Bir 'euro' inmedi 
Öncel, Can'a uygun bestesi için 30 bin euro yaklaşık 54 milyar TL istedi. Serdar Ortaç ve Sezen Aksu'nun yeni besteleri için 30 bin dolardan yaklaşık 45 milyar kapıyı açtığını bilen yine Emre Plak Yöneticisi Tunç Kemal, indirim istedi. Ancak Tarkan'la çalışmaya başlayınca yıldızı parlayan Öncel, indirime 'Hay Hay' demedi. 


</TEXT>
</DOC>
