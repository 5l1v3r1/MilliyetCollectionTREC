<DOC>
<DOCNO> 268636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/spor/aspo.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜM TAŞLAR OYNADI 
</HEADLINE>
<TEXT>


Servet ve Ergün'ün sakatlıkları Milli Takım Teknik Direktörü Ersun Yanal'ın planlarını da bozdu. Gürcistan maçının savunma kurgusu yeniden değişirken, defansın göbeğinde Bülent Korkmaz - Önder Turacı ikilisi oynayacak 

MEHMET DEMİRCAN 


Yeni takviye geldi 
DÜNYA Kupası eleme grubunda ilk maçını yarın Gürcistan ile oynayacak olan A Milli Takım'da Ergün ve Servet'in sürpriz sakatlıkları Teknik Direktör Ersun Yanal'ın tüm planlarını alt üst etti. Tedavileri süren iki oyuncunun büyük olasılıkla Gürcistan'a karşı forma giyemeyecekleri belirtilirken, Yanal hemen Trabzonsporlu Hüseyin ile Çaykur Rizesporlu Kürşat'ı aday kadroya çağırdı. 

Solda Deniz Barış 
İLK sınava iki gün kala yaşanan beklenmedik bu gelişmeler Ersun Yanal'ın oyun planını da yeniden gözden geçirmesine neden oldu. Savunmada oynatmayı düşündüğü Servet'in yerine ilk planda Bülent Korkmaz'ı deneyen Yanal'ın, sol kanatta da Deniz Barış'ı görevlendireceği öğrenildi. Defans kurgusunu yeniden planlayan Ersun Yanal'ın son kararını bugün vermesi bekleniyor. 

"Gürcistan'ı yenmeliyiz" 
ERSUN Yanal "Grubumuz çok karışık. Grupta Dünya üçüncüsü olan biz, Avrupa şampiyonluğuna ulaşmış Danimarka ve Yunanistan var. Bu yüzden her takım her takıma karşı puan kaybedebilir" dedi. Yanal, iyi bir başlangıç yapmak için Gürcistan'ı yenmeleri gerektiğini de belirtti. Tecrübeli teknik adam, Şota'nın "Memleketime geldim açıklamasına göndermede bulunarak "Burası Şota'nın değil, bizim memleketimiz. Bunu Trabzon halkı kanıtlamalı. Herkes formasını giyip, bayrağını alıp, bizi desteklemeli" diye konuştu. 

Avni Aker'de tek antrenman 

MİLLİ Takım hazırlıklarına dün akşam Avni Aker'de yaptığı tek antrenmanla devam etti. Çalışmaya sakat olan Ergün ve Servet katılmazken Ersun Yanal, Gürcistan karşısında sahaya sürmeyi düşündüğü ilk onbire taktik çalışması yaptırdı. Yanal'ın oynatmayı planladığı kadroda Rüştü, Ümit Özat, Bülent Korkmaz, Önder, Deniz, Emre Belözoğlu, Serkan, Nihat, Tuncay, Fatih Tekke ve Hakan Şükür yer aldı. 

'Memleketime geldim' 

ARALARINDA daha önce Trabzonspor'da gol kralı olan Şota'nın da bulunduğu Gürcistan A ve Ümit Milli Takımları dün özel bir uçakla Trabzon'a geldi. Trabzon'a gelmesinin çok heyecan verici olduğunu söyleyen Şota, "Burada çok iyi arkadaşlarım var. Memleketime geldim. Çok mutluyum. Türkiye'ye tekrar dönüp futbol oynamayı isterim. Bu ülkedeki sıcak ilgi hiç bir yerde yok" dedi. Havalimanı çıkışında alkışlanan Şota, taraftarların yoğun sevgi gösterisine "En büyük Trabzon" diyerek karşılık verdi. 

Fatih Tekke görev bekliyor 

SON haftalardaki müthiş formu ile tüm dikkatleri üzerine çeken Fatih Tekke, Gürcistan maçında mutlaka oynamak istediğini söyledi. Yıldız oyuncu, "1997 yılından bu yana kadroya çağırılıyorum. Ancak büyük şanssızlıklar nedeniyle bir türlü kalıcı olamadım. Bu kez takımda yer bulacağımı düşünüyorum" dedi. 
TEKNİK Direktör Ersun Yanal'dan şans beklediğini kaydeden Fatih Tekke, "İyi bir başlangıç yapmak zorundayız. Gürcistan ve Yunanistan engellerini kayıpsız geçmeliyiz" diye konuştu. Tecrübeli oyuncu, Türk futbolunda bazı değişiklikler yapılması gerektiğini de vurguladı, "Yeni ve genç oyuncular bulunmalı" yorumunu yaptı. 

Açılış Ümitler'den 

Seyircisiz oynayacak 
ÜMİT Milli Takımımız, Avrupa Şampiyonası Grup Elemeleri'ne Gürcistan maçıyla başlayacak. Rize Atatürk Stadı'nda, 20.00'de oynanacak karşılaşmayı Avusturyalı Gerald Lehner yönetecek. Almanya karşılaşmasında çıkan olaylar nedeniyle UEFA'dan iki maç seyircisiz oynama cezası alan Ümitler, boş tribünler önünde mücadele edecek. Ümitler, 7 Eylül'de de Yunanistan'la, Atina'da karşılaşacak. 

Çetiner temkinli 
TEKNİK Direktör Raşit Çetiner, temkinli oynayacaklarını, kazanmak için iyi konsantre olmaları gerektiğini söyledi. Çetiner, "Gürcistan iyi bir ekip. Fizik olarak güçlüler. Rakibe boş alan bırakmıyorlar. Disiplinliler. Teknikleri de iyi düzeyde. Kaleye gitmezseniz gol atamazsınız. En büyük silahımız yetenek. Bunu en üst düzeye çıkarırsak yenemeyeceğimiz bir takım yok" diye konuştu. 


</TEXT>
</DOC>
