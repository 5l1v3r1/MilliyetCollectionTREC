<DOC>
<DOCNO> 280911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/spo15.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Galibiyetle veda hesabı 

KONYASPOR Basın Sözcüsü Sefa Ortaç, yönetim olarak son maçlarında Denizli önünde alınacak galibiyetle veda etmek istediklerini söyledi. Yeşil-Beyazlılar'da sakat Mustafa Şahintürk ve kadro dışı bırakılan Oumar'ın dışında eksik bulunmuyor. 

Boğa'da üç eksik 

SEZONUN ilk galibiyetini geçen hafta Kayseri'ye karşı alan İstanbulspor, Akçaabat Sebat deplasmanından da puan çıkarmayı hedefliyor. Genel Müdür Ergün Yücel, sakat Deniz Uche , Saffet ve Gökmen'in kadroya alınmadığını söyledi. İyileşen Moses ise bugün forma giyebilecek. 

Samsun'da mali zirve 

KIRMIZI-Beyaz-Siyahlı kulüp, mali krizi aşmak için şehrin önde gelen isimleriyle önceki akşam yeni bir toplantı yaptı. Başkan İsmail Uyanık taşın altına herkesin elini koymasını istedi. Samsunspor'da, bugünkü Malatya maçında sakat Kirita, Ayari ve İvanov yer almayacak. 

A.Sebat'ın dönüm maçı 

İSTANBULSPOR için pusuya yatan Akçaabat Sebat bugün ilk galibiyetine ulaşmak istiyor. Sakat Ogün ve kaleci Milosevski ile idman eksiği bulunan Oktay'ın yer almadığı kadroya 6 ay sonra sahalara geri dönen Muzaffer alındı. Teknik Direktör Sadi Tekelioğlu, "Kazanmaktan başka alternatifimiz yok" dedi. 

Malatya'yı korku sardı 

MALATYASPOR Başkanı Hikmet Tanrıverdi, Samsunspor önünde ligin en zorlu maçlarından birini yapacaklarını söyledi. Tanrıverdi, "Serkan, Cenk, İvanov gibi isimleri var. Samsunspor ligde en çok korktuğum takımlardan biri. İşimiz zor ama yenip, yolumuza devam etmek istiyoruz" dedi. 

'Sabırları taşırdık' 

İKİNCİ Lig A Kategorisi'nde dibe demir atan Adanaspor, deplasmanda Antalyaspor önünde kötü gidişi durdurmayı planlıyor. Teknik Direktör Ahmet Ziya Yüce, "Bir türlü galibiyet alamadık. Herkesin sabrını taşırdık. Ancak Antalya'da güleceğimize inanıyorum" dedi. 

Hido boş geçti 

NBA'DE yeni sezonda Orlando forması giyecek olan Hidayet, yeni takımının Miami Heat'e 95 - 89 yenildiği hazırlık maçında 19 dakika sahada kaldı. Hido bu süre içinde sayı atamazken, 4 ribaund alıp, 2 top çaldı. 

Loeb zafere yakın 

DÜNYA Ralli Şampiyonası'nın Fransa'da koşulan ayağı Korsika Rallisi'nde ikinci gün sonunda zirvedeki iki Ford pilotu Markko Martin ve François Duval'ı takibini sürdüren Citroen sürücüsü Sebastien Loeb, şampiyonluğa çok yaklaştı. Fransız pilot, beş puan çıkarması halinde zaferini ilan edecek. 

Hatay'da grev 

İKİNCİ Lig B Kategorisi C Grubu'nda mücadele eden Hatayspor'da futbolcular, tesislerde yemek verilmediği ve paralarının ödenmediği gerekçesiyle antrenmana çıkmadı. Futbol Şube Sorumlusu Mehmet Şaşmaz, futbolcuların alacakları ödenmediği için idmana çıkmadığını belirtip, "Hak veriyorum ama çaremiz de yok" dedi. 

Körfez iddialı 

KOCAELİSPOR, Çanakkale Dardanelspor maçı öncesi galibiyete kilitlendi. Teknik Direktör Bahri Kaya, göreve yeni başlamasına karşın Kocaelispor'u tanıdığını belirtip, "Hedefimiz şampiyonluk. Bunu bilerek göreve talip oldum. Öncelikli amacımız bu haftayı kayıpsız atlatmak" dedi. 


</TEXT>
</DOC>
