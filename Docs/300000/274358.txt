<DOC>
<DOCNO> 274358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur27.html </URL>
<DATE> 2004/09/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Deprem dolandırıcılarına dikkat .. 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , birimin adını kullanarak para toplayan kişilere karşı vatandaşları uyardı. 
     Konuya ilişkin yapılan yazılı açıklamada, ''İstanbul Büyükşehir Belediyesi AKOM'dan geliyoruz, deprem araştırması yapıyoruz'' diyen 3 kişinin vatandaşlara kişisel bilgilerin de yer aldığı sorular yönelttiği ve ''deprem parası'' adı altında para talep ettikleri yönünde ihbarlar alındığı belirtildi. 
     Açıklamada, zaman zaman İstanbul Büyükşehir Belediye Başkanı Kadir Topbaş ve Başkan Vekili İdris Güllüce'nin de adının kullanılarak ''Yardım kampanyası-promosyon-hediye dağıtımı'' adı altında vatandaşlardan ve işadamlarından para talep edildiği de kaydedildi. 
     ''İstanbul Büyükşehir Belediyesi'nin gerek kurum, gerek yöneticileri olarak yardım kampanyası düzenlemediği'' vurgulanan açıklamada, şöyle denildi 
     ''AKOM, deprem araştırmalarını bilimadamları ve uzman kişilerden oluşturulan ekipler tarafından yapmaktadır. Bu araştırmalarda vatandaşlardan hiçbir şekilde bilgi ve para talep edilmemektedir. Zeytinburnu'nda da uygulanan pilot proje kapsamında çalışmalar yapılmakta, burada da kimseden para veya maddi yardım talep edilmemektedir. 
     Vatandaşların dolandırıcılara karşı dikkatli olmaları, şüphelendikleri durumlarda polis ve Büyükşehir Belediyesi'ne ihbarda bulunmaları gerekmektedir.'' 
     
</TEXT>
</DOC>
