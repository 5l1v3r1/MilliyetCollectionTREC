<DOC>
<DOCNO> 281366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas21.html </URL>
<DATE> 2004/10/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
New York metrosu 100 yaşında... 
</HEADLINE>
<TEXT>

     Dünyanın en geniş metro ağlarından New York metrosu, 100. yaşını kutluyor. 
     Yeryüzünün ikinci büyük kentini baştan başa kaplayan metro sisteminin hizmete girişinin 100. yıldönümü, New York'ta çeşitli etkinliklerle kutlanacak. 
     Kutlamalar çerçevesinde güvenlik gerekçesiyle fotoğraf çekmenin yasaklanmasının planlandığı New York metrosunda fotoğraf sergileri açılacak, konferanslar, hatta güzellik yarışmaları düzenlenecek. 
     Ayrıca New York metrosunda geçen ve çekilen film gösterileri düzenlenecek ve metroyla ilgili şarkılar dinlenecek. 
     27 Ekim 1904'te ilk metro seferinin yapıldığı New York metrosunun inşaatında çoğunluğunu siyahların, İrlandalı ve İtalyan göçmenlerin oluşturduğu 30 binden fazla işçi çalışmıştı. 
     ''Belediye Sarayı'ndan Harlem'e 15 dakikada'' sloganıyla ilk gün 5'er cent ödeyen 150 bin yolcuyu taşıyan New York metrosu bugün 26 hat, 500'den fazla istasyon ve 1300 kilometreden fazla demiryoluyla 4,5 milyondan fazla insana hizmet veriyor. 
     Bu arada, New York Büyükşehir Ulaştırma Komisyonu'nun fotoğraf yasağı önerisi yürürlüğe girmesi durumunda metroda film ya da fotoğraf çekenlerin 25 dolar ceza ödemek zorunda kalacakları belirtiliyor. 
     
</TEXT>
</DOC>
