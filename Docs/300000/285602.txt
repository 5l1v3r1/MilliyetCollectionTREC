<DOC>
<DOCNO> 285602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/magazin/yazdud.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu yakası cıvıl cıvıl 
</HEADLINE>
<TEXT>


Seda 'Sıkı Sıkı' ile Antalya'da, Moda Teras, balıkta Lakerda, Bağdat Caddesi'nde Su.a.di.ye, Kalamış ve Laila'da eğlence tam gaz, Kazan'da dünya mutfağı... 


Efendim, aylar oldu Anadolu yakasına geçmeyeli. O taraftaki okuyucularım ve bar, restoran sahipleri ne kadar kırılsalar haklılar. Ama o köprü yok mu İnanın, Sırat Köprüsü'nden geçiyormuşum gibi geliyor. Şimdi gazetedeki kankam sevgili Hande Özcan içinden "Bizim canımız yok mu Biz her gün geçiyoruz kardeşim" diyordur. Sırdaşım İsmail Akkaya da Anadolu yakasında, Caddebostan'da oturuyor. İsmoş bir süredir taş düşürüyor, evden çıkamıyordu. Vesile oldu, geçtim Anadolu yakasına. Hazır geçmişken de turladım. Kuruçeşme'den sonra Ankara ve Çeşme'de şubeler açan eğlence kompleksi Laila Kalamış'ta da hizmete girdi, malum. İlk durağım Laila oldu. Çok şık yapmışlar. İki bölümden oluşuyor. Ünlü sosyetik mimar Mustafa Toner yine döktürmüş. Bahçede ve iç kısımdaki iki bar hoş olmuş. Akşamüstü olduğu için içerdeki barda her saat değişen ışık sistemini göremedim. Saat 02.00'ye kadar açık olan ve İbrahim Şentürk-Zeki Etyemez ikilisinin sahibi olduğu Kalamış Laila'nın mönüsünü inceledim. Fiyatlar normal. Alkollü içkiler 15, alkolsüzler 8, sıcak aperatifler 8.5-10.5, salatalar 11-16, ana yemekler 14-22, makarnalar 11-17.5 milyon lira. Fast-food ve sandviçler de var. Tatlılar yıkılıyo. Hafta sonları da kahvaltı zevki bir başka oluyor. Kalamış Laila gerçekten keyifli. Telefon numarası 0216 449 92 02. Aslında insanın bir günü, çok rahat Kalamış'ta geçer. Divan Pub Bar Restaurant, Fishmekan Kalamış, Chocolate, Murpy, sahilde yer alan Cook Restaurant Bar ki dünya mutfağının geleneksel lezzetlerinin en güzel örneklerini içeriyor... Yazın buranın manzarası müthiş. Telefon numarası 0216 330 75 53. Kısacası ben görmeyeli buraları oldukça hareketlemiş. Ama zamanım olmadığı için maliye müfettişleri gibi gezdim, durdum. Ardından, sevgili arkadaşım Dr. Ateş Fırat'ın beni birkaç kez davet ettiği halde gidemediğim Bağdat Caddesi'nin yeni mekanı Whispers Restaurant-Cafe-Bar'a baktım. Dekorasyonu çok şık. Tropikal çizgiler hakim. Keyifli bar sohbetleri için ideal. Anadolu yakasında oturanlar için hoş bir yer. Telefon numarası 0216 373 85 11. Buradan da N1 Basınla İlişkiler'in sahibesi sevgili Bircan Silan'ın bir zamanlar bana tanıttığı Kazan'a uğradım. Bahçesi yazın pek güzel oluyor. Caddebostan'da, iki katlı, keyifli bir mekan. Mönüsü, dünya mutfağından. Geçen sefer gittiğimde test ettiğim için biliyorum. Mürdüm soslu bonfile, moğal şiş, sebzeli ve tavuklu makarna... Vejetaryenler ve balıkseverler için de çeşit fazla. Salata, soğuk ve sıcak mezeler, tatlı çeşitleri de Türk damak zevkine uygun olarak hazırlanmış. Patronlar Akın Özkan ve Erkul Özyılmaz otelcilik sektöründe çalışmış, profesyonel, çok nazik insanlar. Kazan Brasserie'nin telefon numarası 0216 368 07 33. Anadolu yakasında birbirinden şık mekanlar var. İsmoş'un güzel kızkardeşi Tansel Akkaya ile 5-6 ay önce turlamıştık. Ünlü tiyatro ve dizi oyuncusu Esra Akkaya'nın Erenköy'deki Alchera'sı, Kırıntı, Saloon, Köşebaşı Kebap... Hepsi keyifli yerler. Hele Anadolu Hisarı'nda oturan bir ağabeyimle gittiğimiz Nakkaştepe'deki Bridge Restaurant Manzarası yıkılıyo. Kompleksin içindeki Nakkaştepe Et Balık, Saklıbahçe Cafe Restaurant ve Nakky Club özellikle çocuklu aileler için ideal. Telefon numarası 0216 391 95 85. 

Moda'nın gözdesi Moda Teras 
Yazın bir yanda Kalamış Koyu'nu, bir yanda Fenerbahçe Burnu'nu, diğer yanda da Adalar'ı ve Marmara Denizi'ni gören Moda Teras'ta brunch çok keyifliydi. Anadolu yakasının sevilen mekanlarından olan Moda Teras Restaurant'ta bu güzel havada iftar keyfi yapabilirsiniz. Fiyatlar gayet iyi. Odun fırınındaki lezzetli pizzaların yaratıcısı, can dostum İzzet Çapa'nın People, Catwalk gibi okullarında yetişmiş bir pizza ustası Bülent Şahin. Buranın basın danışmanı Önem Günal. İsmine yakışır şekilde buraya önem veriyor. Moda Teras'ta yiyeceğiniz bir akşam yemeğine kişi başı 35 milyon verirsiniz. Yerli içkiler 15, yabancı içkiler 15-35 milyon lira arasında. Hafta sonları kahvaltı 18.5 milyon lira. Pazar brunch'ları da 29.5 milyon lira. Kredi kartı geçerli. Rezervasyonsuz gitmeyin. Telefon numarası 0216 338 70 70. 

Beykoz Kozz, balıkta Lakerda 
Küçükyalı sahilinde iş, sanat, siyaset, spor dünyasının seçkin isimlerinin uğrak yeri olmuş bir balıkçı var. Üstelik fiyatları da uygun. Adı Lakerda. Bu kez uğrayamadım ama köşeme aldım, çünkü Anadolu yakasında oturan pek çok dostumdan, özellikle de Cihan Oskay'dan methini işittim. Cihan damak tadına sahip olmasının yanı sıra yıllarca da bu mesleği yapmış biri. O nedenle sözüne güvenirim. Mekanın mutfak şefi Ali Usta soğuk mezelerde ve kendi hazırladığı lakerda, levrek marina, somon ve pazı sarma, balık pastırmasında çok başarılı. Lakerda'nın özel yemekleri arasında yer alan zencefilli karides, balık kokoreç, cevizli ve kaşarlı kalamar dolma çok meşhur. Gıda sektörüne yıllarca hizmet veren ve mekanın başında olan Çetin İğret, patron Metin Çevik, şefler Ziya Kaçar, Fehmi Baysu, garsonlar Efkan, Ayhan, Murat, Mikail, Yıldırım iftar yemeklerinde de iddialılar. Telefon numarası 0216 489 85 83. Son günlerin popüler mekanlarından biri de Beykoz'daki Kozz. 1950 yılında Beykoz Spor Kulübü için yapılan taş binanın kayıkhanesi restore edilerek kafe restorana dönüştürülmüş. Kozz, özellikle yazın kendine ait iskelesi nedeniyle teknesi olanlar için favori mekan. Şimdilerde 17.00-20.00 arası bar saatleri revançta. Bir de sabah kahvaltısı. Boğaz keyfini değişik bir atmosferde yaşamak isteyenler için Kozz'un telefon numarası 0216 323 33 13. 

Su.a.di.ye. Restaurant ve Myrina 
Bu turumda, Anadolu yakasında en çok beğendiğim mekan Bağdat Caddesi'ndeki Su.a.di.ye. oldu. Dünya markalarının pek çok şubesinin yer aldığı Suadiye'de cool takılan bir gençlik var. Yeni açılan Su.a.di.ye. Restaurant işte bu gençliğin ve o yakada oturan elit zümrenin buluşma yeri. Adalar'a açılan bahçesi, şık yapısı ve bahçe duvarındaki rengarenk çiçekleriyle özel bir kulüp gibi Su.a.di.ye. Mönüsü de çok çeşitli, seçim yapmak biraz zor. Sebzeler, et ve makarnalar harika. Ama deniz ürünleri hakkında fikir yürütemeyeceğim. Bir sıkıntı yaşarsanız suçlusu ben olmayayım yani. Telefon numarası 0216 464 85 00. Hesaplı bir başka yer de Myrina. Yunan mitolojisinde 'Amazonlar'ın kraliçesi' anlamına geliyor. Amazonlar'da tapılan tanrıçanın bir çok adı varmış. Bunlardan biri de Myrina'ymış. Bu isim aynı zamanda Ege bölgesinde, bir zamanlar Amazonlar'ın yerleştiği Aliağa bölgesine de verilmiş. Her katı ayrı bir konsepte uygun olarak, farklı dekorasyon anlayışıyla hazırlanmış. Giriş katında bir yandan yemeğinizi yiyip kahvenizi yudumlarken çeşitli resim ve heykelleri görme fırsatınız oluyor. Bu katta 'art shopping' olarak adlandırılan ufak bir butik bölümü de var. Buradan özgün tasarım ürünü hediyelikleri satın alabilirsiniz. Sanat galerisinin devamı olan ikinci kattaki hobi odasında ise rahat koltuklarda kitabınızı okuyabilirsiniz. Ayrıca bu bölümde scrabble, satranç, briç gibi oyunları oynama imkanı var. En üst kattaki teras-lounge bölümünde denize nazır şirket seminerleri ve özel grup toplantıları düzenlenebilir. Veya drama, feng-shui, reiki, caz tarihi ve müzik eleştirmenliği gibi atölyelere katılabilirsiniz. Burada kışın canlı müzik, sinema günleri ve şiir dinletileri de olacak. Bu 3 atmosferin buluştuğu ortak nokta, rahatlık ve sanatsal objelerin ön planda olması. Üç katta farklı girişleri olan atölyelerde resim, seramik, heykel, mozaik, mücevher tasarımı, çini, sanat tarihi, aromaterapi gibi etkinlikler düzenleniyor. Amerikan, Çin ve İtalyan mutfağını birleştiren bir mönüye sahip olan Myrina'daki diğer seçenekler vejetaryen, diyet, çocuk ve kahvaltı. Ama en önemlisi Myrina'nın fiyatları. Aynı ayardaki yerlere oranla çok uygun. Anadolu yakasında oturan kankam ve gazetedeki sırdaşım Hande Özcan Çalışmaktan vakit bulursan çoluk çocuk gidebilirsin yani. Salatalar 8-12, ana yemekler 10-13 milyon. Tost, yanında bir içecekle birlikte 2.5-3.5. Kek ve içecek ise 4 milyon lira. Yanında bir içecekle kurabiye tabağı 3.5, tatlılar ise 7-7.5 milyon lira. Telefon numarası 0216 550 05 00. 

Yeni bir mekan Dunia 
Kadıköy'de 'Barlar Sokağı' olarak bilinen Kadife Sokak'ın en yeni mekanlarından biri Dunia'ymış. Sevgili Tansel söyledi. Etnik çizgisiyle kafe-bar kültürüne yeni bir anlayış getirmeyi hedefleyen yöneticiler dekorasyonda Kuzey Afrika ve Ortadoğu öğelerini, bu kültürlere ait canlı renkleri kullanmış. Hint mimarisine özgü ayrıntılara da yer verilmiş. Yumuşak bir ışıklandırma ile beyaz duvarlar renklendirilmiş. Dunia damak zevkini 3. dünya ülkelerinin kültürlerinden almış. Yerel tatların bulunduğu yemek mönüsü dışında Grog, Mai Tai, Cuba Libre gibi kokteyller ve yerel içecekler var. Özel yemekleri arasında Fas usulü patates köftesi başı çekiyor. Dürümden hoşlananlar için de birçok seçenek bulunuyor. Çin, Hint, Fas veya Meksika dürümlerinden birini tercih edebilir, özel baharatlı Dunia salatayı deneyebilirsiniz. Tabii benim gibi mide ve bağırsak sorunununuz yoksa. Müzikleri, dekorasyonu, etkinlikleri ve lezzetleriyle yerel dokuları koruma kararlılığında olan mekan günümüzde artık kaçınılmaz olan küreselleşmenin alternatif yollarını arıyor. Telefon numarası 0216 336 75 05. Efendim, zamanım kısıtlı ve oruçlu olduğum için bazı yerleri gezmekle birlikte lezzetlerine bakamadım. Bazı yerleri de eş dost önerdi. Bu kez Anadolu yakasında farklı yerleri getireyim istedim sayfama. Seçim sizin. Efendim, Seda Sayan'ın konser turu son albümü 'Sıkı Sıkı' ile başladı. İlk durak Antalya'daki Cumhuriyet Meydanı. 30 Ekim'de, saat 21.00'de. İkincisi ise 6 Kasım'da Mehmetçik Vakfı Yararı'na Bostancı Gösteri Merkezi'nde. Seda sadece 'Sıkı Sıkı' ile değil, sevilen tüm şarkılarıyla sizleri bekliyor. Bence kaçırmayın. Sevinçleriniz okyanuslar, üzüntüleriniz ise kum tanesi kadar olsun. 

İğneyi kendimize... 

Geçen hafta sonu Yeni Melek Gösteri Merkezi'nde Nazan Öncel'in müthiş konserini izledim. Nükhet Duru, Cenk Eren, Özcan Deniz, Yonca Evcimik, Gülşen ve Tarkan konserin konukları arasındaydı. Nazan'ın, Özcan ve Tarkan ile yaptığı düet muhteşemdi. Ama sevgili meslektaşlarım konser sırasında sahneyi öyle kapattılar ki arkada oturan bir bey ister istemez küfretti. Bu arada bazıları ellerinde mikrofon, Özcan Deniz ile röportaj yaptı. Şimdi eğri oturup doğru konuşalım. Bir kare fotoğraf ya da en fazla 10 saniyelik bir görüntü için küfür yemeye değmez. Magazin sorumluluları sevgili arkadaşlarım, lütfen yanımızda çalıştırdığımız genç arkadaşlara öncelikle ter kokmamayı, temiz giyinmeyi ve başkalarına karşı saygılı olmayı öğretelim. 



</TEXT>
</DOC>
