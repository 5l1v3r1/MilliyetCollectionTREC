<DOC>
<DOCNO> 260739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yazar/sazak.html </URL>
<DATE> 2004/08/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak kaosu 
</HEADLINE>
<TEXT>


Türkiye, Irak'ta katledilen Murat Yüce şokunu yaşarken, ABD'de yeni 11 Eylül saldırılarına işaret eden 'turuncu alarm'ın Bush'un 'seçim oyunu' olup olmadığına ilişkin tartışmalar sürüyor. 
Kasım ayındaki seçim yaklaştıkça ABD Başkanı'nın, kampanyasını yeni tehdit senaryolarına dayandıracağı çok açık. Demokratlar, Bush yönetiminin ülkedeki terör kuşkusunu tırmandırarak, seçimlerin ertelenmesi dahil çeşitli siyasi hesaplar peşinde olduğunu savunuyorlar. 
Bush yönetimi 11 Eylül'den bu yana tehlikeli bir oyun peşinde. Amerikalı yönetmen Michael Moore, Fahrenheit 9 11 adlı belgesel filmde El Kaide bağlantılı olduğu öne sürülen, İkiz Kuleler'e uçaklarla saldırılması olayına ilişkin pek çok soru işaretini tartışmaya açtı. Bush yönetimi sıradan insanların oylarını yeni bir saldırı dalgasıyla etkilemeye çalışıyor. Yeni diye ortaya atılan 'istihbarat' bilgilerinin 'konserve' olduğu anlaşıldı. Buna rağmen Amerikan kamuoyunda, 2 Kasım'dan önce seçimleri etkileyecek bir 'operasyon' beklentisi yaygın. İçeride bir şey olmazsa Suriye ve İran dosyaları açılabilir. 
ABD Başkanı Bush ve Ulusal Güvenlik Danışmanı Condoleezza Rice'ın İran'a yönelik uyarıları çarpıcıydı. 
Bush, 'İran'ın nükleer silah programı hakkında tam şeffaflık beklediklerini' açıklarken, Fransa, Almanya ve İngiltere'yi de yanına çekerek, 'Mollaların, özgür dünyanın isteklerini dinlemesi için dostlarımızla birlikte çalışıyoruz' dedi. Rice ise, İran'a karşı eylül ayında 'bir dizi çok sert kararın gündeme geleceğini' açıkladı. 
ABD'nin kuşatma politikasının somutlaşması, Irak'taki 'kaos' son bulmadan bölgedeki ateş çemberinin büyümesi anlamına gelecek. 
Ne yazık ki, Soğuk Savaş sonrası 'tek kutuplu' dünyada ABD'yi frenleyecek bir güç yok. Rusya, ABD tarafından 'yönlendirilmiş bir aktör' olmamak adına oyundan çekildi. Zaten küresel anlamda ABD'yi frenleyecek gücü kalmadı. 
Rusya eski başbakanlarından Yevgeniy Primakov '11 Eylül ve Irak'a Müdahale Sonrası Dünya' kitabında uluslararası terörizme karşı mücadelede Rusya Devlet Başkanı Putin'in Bush'a verdiği açık desteğin yol açtığı iyimserliğin ABD'nin 'tek başına' aldığı kararlar sonucu gölgelendiğini anlatıyor. 
Irak'ta savaşın sonuçlarının 'kaos' olacağını aklı başında herkes gördü. ABD şimdi bu bataktan çıkamadığı gibi, başka ülkeleri de şiddet ve terör belasına sürüklüyor. 
Primakov'un da kitabında değindiği gibi Doğan Ofset Irak'ta Saddam rejiminin kitle imha silahları bulunmadığı gerçeği gibi, El Kaide türü örgütlerle ilişkisi de yoktu. 
Irak, savaştan sonra 1980'lerin Lübnan'ına döndü, İslamcı terör örgütleri asıl şimdi tehdit oluşturuyor. Kuzeyde ise 'Kerkük'ün Bosna'laşmayacağı'nın garantisi yok. 
Dileriz Bush, dünyayı ateşe atmanın bedelini seçimde öder 



</TEXT>
</DOC>
