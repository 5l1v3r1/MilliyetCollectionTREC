<DOC>
<DOCNO> 283907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas08.html </URL>
<DATE> 2004/10/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
O da yaşlandı... Bruce Willis'e artık ''baba'' rolleri gidiyor... 
</HEADLINE>
<TEXT>

     Sinema dünyasının vamp yıldızı Sharon Stone'u ''anne'' yapan film beyazperdenin uslanmaz aktörü Bruce Willis'i de baba yapacak. Aksiyon filmlerinin yılmaz savaşçısı Willis, ''Alpha Dog'' adlı yapımda ''baba'' rolünde seyirci karşısına çıkacak. 
     Internetteki ''hollywoodreporter'' sitesinin haberine göre, ''Mavi Ay-Moonlighting'' dizisiyle ekranlarda ilk boy gösterdiğinde milyonlarca kadının kalbini fetheden 48 yaşındaki Bruce Willis artık bir ''baba''. 
     ''Zor Ölüm-Die Hard'' serisinin enerji küpü oyuncusu, artık aksiyon filmlerinden teklif gelmeyince ''Alpha Dog'' filminin yapımcılarından gelen teklifi kabul etti. 
     46 yaşındaki ünlü oyuncu Sharon Stone'un müzik dünyasından beyazperdeye transfer olan ünlü şarkıcı Justin Timberlake'in annesini canlandıracağı filmde, Willis de Emile Hirsch'ün canlandıracağı Johnny Truelove isimli kaçakçının babası rolünde kamera karşısına geçecek. 
     ''John Q'' adlı filmle tanınan Nick Cassavetes'in yönetmen koltuğuna oturacağı ''Alpha Dog'', babasının izinden gidip hapishaneye düşen kaçakçı Truelove'ın gerçek yaşam öyküsünü işleyecek. Filmde, Willis kendi izinden gidip demir parmaklıkların arkasına düşen oğlunu kurtarma mücadelesi yaşayacak. 
     Filmde, Timberlake, Hirsch, Stone ve Willis'e Dominique Swain eşlik edecek. 
     
</TEXT>
</DOC>
