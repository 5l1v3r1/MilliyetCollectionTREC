<DOC>
<DOCNO> 274365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur34.html </URL>
<DATE> 2004/09/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bir grup İÜ öğrencisi Alemdaroğlu'nun görevden alınmasını protosto etti 
</HEADLINE>
<TEXT>

     İstanbul Üniversitesi İÜ öğrencisi bir grup, rektörlük görevinden alınan Prof. Dr. Kemal Alemdaroğlu'na destek olmak amacıyla gösteri yaparak, nöbet başlattı. 
     Üniversitenin Beyazıt Merkez Yerleşkesi bahçesinde toplanan 30-40 kişilik öğrenci topluluğu, ''Cumhuriyet'in bekçisiyiz, rektörümüzü istiyoruz'' yazılı pankart açarak, ellerinde Türk bayrakları ve Atatürk posterleriyle Atatürk ve Gençlik Anıtı önüne kadar yürüdü. 
     Gençlik Marşı ve 10. Yıl Marşı'nı okuyan öğrenciler, ''Atatürk gençliği görev başında'', ''Kubilaylar burada, hükümet nerede'' ve ''Cumhuriyet devrimi kazanacak'' şeklinde sloganlar attılar. 
     Grup adına yapılan basın açıklamasında, ''Rektör Prof. Dr. Kemal Alemdaroğlu'nun görevden alınmasının Cumhuriyet'e yapılmış bir tertip olduğu'' savunularak, Alemdaroğlu'na karşı bir süredir gerici bir kampanya yürütüldüğü ileri sürüldü. 
     Açıklamada, ''Alemdaroğlu'nun Cumhuriyet ve bağımsızlık mücadelesinde en önde yer alan bir kişi olduğu'' belirtilerek, ''Alemdaroğlu'nun görevden alınmasına Amerikancılar, AB'ciler, irticacılar ve bölücülerin sevindiği'' savunuldu. 
     ''İstanbul Üniversitesi Rektörü'ne yönelik saldırı aslında Cumhuriyet'e yönelik bir saldırıdır'' denilen açıklamada, Türk halkından ''üniversiteye ve rektörüne sahip çıkmaları'' istendi. 
     Öğrenciler, açıklamanın ardından rektörlük binasının kapısının önünde oturarak, Alemdaroğlu görev geri dönene kadar nöbet tutacaklarını belirttiler. 
     
</TEXT>
</DOC>
