<DOC>
<DOCNO> 254007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/magazin/axmag01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek rakibimiz 'Fahrenheit 9 11' 
</HEADLINE>
<TEXT>


'En İyi 10 Türk Filmi' toplu gösterisiyle bu yazın sinema olayını gerçekleştiren Karlovy Vary Film Festivali'nde, Bush karşıtı 'Fahrenheit 9 11' dakikalarca alkışlandı 

Alin Taşçıyan 

Avrupa'nın köklü sinema etkinliklerinden Karlovy Vary Film Festivali'nin 39.'suna Türk ve Amerikan damgası yan yana vuruldu. Çek Cumhuriyeti'nin termal cenneti Karlovy Vary'ye akın eden sinemaseverlerin en çok ilgi gösterdiği filmler, "En İyi 10 Türk Filmi" programı ve Michael Moore'un Bush yönetimine muhalif belgeseli "Fahrenheit 9 11" oldu. 
2 Temmuz'da başlayan 11 Temmuz'a kadar sürecek olan 39. Karlovy Vary Film Festivali Michael Moore'u ağırlayamadı, ama Hülya Koçyiğit, Tuncel Kurtiz, Güven Kıraç, Ömer Kavur, Muzaffer Hiçdurmaz ve Zeki Demirkubuz gibi Türk sinemasının önde gelen yapıtlarında oyuncu, yönetmen ve yapımcı olarak imzası bulunan sinemacıları konuk etti. 
Ankara Sinema Derneği tarafından düzenlenen geniş çaplı anket sonucu seçilen Kültür Bakanlığı, Fono Film ve Kodak'ın katkılarıyla yeni kopyaları basılıp uluslararası arenaya çıkan 'En İyi 10 Türk Filmi'nin gösterimleri dolup taşıyor. Karlovy Vary'nin kültür ve turizm merkezi Termal Oteli'nin geniş salonları önünde bağdaş kurup yere oturarak "Yol", "Umut", "Sürü", "Susuz Yaz", "Gelin", "Anayurt Oteli", "Selvi Boylum Al Yazmalım", "Muhsin Bey", "Uzak" ve "Masumiyet"i izlemeyi bekleyenler, filmden sonraki söyleşilere de etkin biçimde katılıyor. 
Karlovy Vary'yi boydan boya geçen kanalın en işlek yerlerine konan afişlerle de tanıtılan 'En İyi 10 Türk Filmi' programı, film profesyonellerine de ilham verdi. Almanya, İsveç, Hollanda gibi Türkiye ve Türklerle yakın ilişkileri bulunan ülkelerdeki festivallerden Estonya'daki Siyah Geceler Festivali'ne dek birçok kuruluş programa talip oldu. Birkaç ulusal film merkezi de kendi ülke sinemalarının en iyi 10 filmini benzer biçimde belirleyip dünyaya tanıtmaya karar verdi 

Bisset ve Koçyiğit 
Renkli kişiliği ve söyleşilerdeki hararetiyle festivalden gelip geçen Harvey Keitel'i gölgede bırakan Tuncel Kurtiz iyice zayıflamış ve yorulmuş görünen Jacqueline Bisset ile kıyaslanınca gerçek bir yıldız gibi ışıldayan Hülya Koçyiğit hemen deneyimli eleştirmenler tarafından etrafı sarılan ve takdir edilen Ömer Kavur ve elbette bu başarılı girişimin mimarları Ankara Sinema Derneği yöneticileri Ahmet Boyacıoğlu ve Başak Emre, Avrupa'nın tam ortasında eşsiz bir tanıtım olanağı yarattı. 
Bu güzel atmosfer içinde dikkatleri bir günlüğüne çalan film "Fahrenheit 9 11" oldu. Mayıs ayında Cannes Film Festivali'nde prömiyeri yapıldıktan ve Altın Palmiye kazandıktan sonra ABD'de dağıtımı yapılan ve halen gişe rekorları kıran Bush yönetimi muhalifi belgesel, Avrupa'da da rekora gidecek gibi. Türkiye'de ancak sonbaharda izleyebileceğimiz "Fahrenheit 9 11", ABD Başkanı George Bush, babası eski başkan George W. H. Bush ve iş ortaklarının Suudi sermayesi, Bin Ladin ailesi ve 11 Eylül saldırısıyla doğrudan ve kişisel çıkar ilişkilerini belgeliyor. 
ABD'nin Irak'a saldırısına da muhalefet eden yönetmen Michael Moore'un beyazperdeden sunduğu bazı kanıtlar, George W. Bush'a seçim kaybettirecek kadar inandırıcı. 


</TEXT>
</DOC>
