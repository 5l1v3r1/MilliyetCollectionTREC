<DOC>
<DOCNO> 288841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas12.html </URL>
<DATE> 2004/11/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Düşünerek zayıflayın 
</HEADLINE>
<TEXT>

     İngiltere'deki Metropolitan Üniversitesi Uzmanı Dave Smith'in çalışmaları ve araştırmalarından yola çıkan Denizlili doktor Haluk Alan, ''düşünerek zayıflama'' metodunu geliştirdiğini söyledi. 
     Denizli merkezdeki 1 No'lu Sağlık Ocağı'nda görev yapan Dr. Alan, ''Zayıflamak için düşünmek ve hayal kurmak yeterli. Ekstra uygulamalara gerek yok'' diyerek, şunları kaydetti 
     ''Yatağa uzanıyor, düşüncelerinizi yoğunlaştırıp hayal kurmaya başlıyorsunuz. Zihinsel olarak yapmak istediğiniz spor veya egzersizi düşünüyorsunuz. Bu uygulama sonunda hayal ettiğiniz hareketleri yapmış kadar enerji harcıyorsunuz. Bu da kişinin zayıflamasını sağlıyor.'' Bu uygulamanın değişik ülkelerde bilim adamlarınca farklı yöntemlerle denendiğini ve olumlu sonuçlar alındığını savunan Alan, şöyle devam etti 
     ''Yöntem, bilinç altındaki gücün etkin kullanımını sağlamaktan ibaret. Bu yöntemi uygulayabilmek için, beynin belli bir dalga boyutuna gelmesi gerekiyor. Bu alfa dalgalarının hakim olduğu, uykuya dalmadan önceki dakikalarda söz konusu. Bu dönemde, vücuttaki bilinçli bütün zorlamalar en aza inmiş oluyor. Bilinç geri planda kalırken, bilinç altı ön plana çıkıyor. İşte zayıflama için gerekli imajinasyon bu aşamada devreye giriyor. Zihinsel yoğunlaşma gerçekleşip, düşünceyle yapılan egzersiz başlıyor. Beyin hedeflenen kaslara emir sinyalleri göndererek, hareket ve efor harcamayı sağlıyor. Ardından büyük bir yorgunluk ve kilo kaybı geliyor.'' 
     
     8 HASTASI VAR 
     Düzenlediği zayıflama seanslarına Arzu Güçlü, Feriş Coşkun, Deniz Bahadır, Ayşe Söylemez, Aysel Çoban, Saadet Öztürk ve Abdurrahman Kocaerli isimli kişilerin katıldığını bildiren Dr. Haluk Alan, İngiltere'de uygulanan metotla ilgili şu bilgileri verdi 
     ''Metropolitan Üniversitesi uzmanlarından Dave Smith'in iki denek grubu oluşturarak, ilk gruba üç ay boyunca hergün bir saat egzersiz programı uygulatır. İkinci grubun aynı süre boyunca birer koltuğa oturup rahatlamalarını, gevşemelerini, sadece hayal gücüyle zihinden egzersiz yaptıklarını düşünmelerini istemiş. Üçüncü ayın sonunda düşünerek egzersiz yapanların 3,5 kilo, fiziksel egzersiz yapanların ise 3 kilo verdikleri saptanmış.'' Alan, hastalarından hemşire Arzu Güçlü'nün beslenme bozukluğu şikayetiyle bu yöntemi denemeye karar verdiğini ve 2 ayda 64 kilodan 55 kiloya düştüğünü sözlerine ekledi. 
     
     METODUN UYGULANMASI 
     Dr. Haluk Alan, yöntemin uygulanmasını da şöyle anlattı 
     ''Üç kez derin ve yavaş nefes alıp, sağ el bir yumruk haline getiriliyor. Hipnoz seansındaymış gibi kendisini rahat, gevşek, sağlıklı ve huzurlu hissetmesi isteniyor. Bu gevşeme bilinçaltı kapılarını açarken, gücü kullanma fırsatını tanıyor. Gevşeme aşamasından sonra kişi, hipnoz seansı sırasında yaptırılan ya da kendi oluşturduğu imajinasyonu hatırlamaya çalışıyor. Sonra da gelecekte kendini nasıl görmek istiyorsa, yani mutlu, sağlıklı, estetik, ideal kilosuna ulaşmış, stresten uzak, huzurlu... Bu özellikleri kendinde görmeye çalışır. Ve bilinç altına şu uyarıyı gönderir İşte ben bu olmak istiyorum. İnanıyor ve biliyorum ki, bu isteğim mutlaka yerine getirilecektir. 
     Denek, bu imajinasyonunu üç boyutlu şekilde ve eksiksiz canlandırmaktadır. Bütün her şeyiyle üzerindeki elbiseler, yüzündeki tebessüm, ruhundaki hislerle bir bütün olarak kendini imajine etmesi gerekir. Seanslar mümkün olduğunca sessiz, loş ışıklı bir ortamda yapılır. Öncelikle hasta muayeneden geçirilerek organik bir bozukluk olup olmadığı teşhis edilir. 
     Hipnozdan yarar göreceğine dair bir kanaat oluşursa, kişiyi ortalama 5 seans sürecek olan hipnoterapi uygulamasına alırız. Seans süresince ve ondan önce, hasta ile aramızda belli bir diyalog ve inancın oluşması gerekir. Bu sağlandıktan sonra uygulamaya geçilir.'' 
     
</TEXT>
</DOC>
