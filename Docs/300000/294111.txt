<DOC>
<DOCNO> 294111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko14.html </URL>
<DATE> 2004/12/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gram altın piyasa ve borsalarda işlem görebilecek... 
</HEADLINE>
<TEXT>

     İstanbul Altın Rafinerisi'nin İAR , yeni bir yatırım enstrümanı olarak geçen yıl üretimine başladığı gram saf altınlara banka ve piyasa yolu açıldı. 
     Alınan bilgiye göre, geçtiğimiz günlerde Resmi Gazete'de yayımlanan ''Kıymetli Madenler Borsasında İşlem Görecek Altın Standardı ve Rafineriler Hakkında Tebliğ'' ile kabul gören altın rafinerilerine Hazine Müsteşarlığı tarafından ilk Türk rafinerisi İAR da eklendi. 
     Tebliğ ile İAR'ın geçen yıl üretimine başladığı 1, 5, 10, 50 ve 100 gramlık saf altınlar ile büyük külçe altınlar resmi piyasa ve borsalarda işlem görebilecek. Bu altınlarla İstanbul Altın Borsası, Darphane ve bankalar arasında işlem yapılabilecek. 
     İAR Yönetim Kurulu Başkanı Ömer Halaç, daha önce tüketiciye sadece kuyumcularda sunulan gram altınların tebliğ ile artık bankalarda da satılabileceğini bildirdi. 
     Halaç, ''Gram altın ile bankalarda altın mevduatının başlaması, ülkemizde altın madenleri tarafından üretilen altınların artık rafine etmek amacıyla yurt dışına satılmak zorunda kalınmaması, kuyumculuk sektöründe hurda dönüşünde geri kazanılan altınların rafine edilerek Darphanede Cumhuriyet altınına dönüştürülmesi mümkün olacaktır'' dedi. 
     En önemli altın piyasası olan Londra'da işlem görebilecek rafineriler listesine girebilmek için ön koşul olan ulusal resmi tescilin yapılması ile uluslararası kabul görmüş bir rafine olma konusunda en önemli adımın atıldığını belirten Halaç, bundan sonraki hedeflerinin, Londra Külçe Piyasası Birliği'ne LBMA akredite olup uluslararası kabul görmüş unvanı almak olduğunu söyledi. 
     
     ''GÖRÜŞTÜĞÜMÜZ 3 BANKA VAR'' 
     Ömer Halaç, şu anda gram altınların bankalara yatırılması konusunda görüşmelerinin sürdüğünü belirterek, şunları kaydetti 
     ''Görüştüğümüz 3 banka var. Gram altınların bankalara yatırılması ve faiz alınabilmesi konusunda mevzuat yolu açıldı. Görüşmelerin olumlu sonuçlanması halinde gram altınlar bankalara yatırılabilecek. Faiz alınması konusu daha tam olarak belirlenmedi. Faiz oranı, bankaların alacağı bir karardır. '' Söz konusu gelişmelerin, Türk kuyumculuk sektörüne, İstanbul Altın Borsası'na ve ülke varlıklarının daha iyi değerlendirilmesine önemli katkılarda bulunacağını ifade eden Halaç, gram altın üretimi ile altın yatırımlarını para piyasalarına yeni bir enstrüman olarak çekmeyi hedeflediklerini belirtti. 
     Türkiye'deki yatırımların yüzde 20-25'inin altın olduğunu anlatan Halaç, ''Ancak altın, para piyasalarından uzak. Yatırım yapmak istiyorsunuz, bankadaki dolarınızı çekip altın alıyorsunuz, sonra da aldığınız altını evde saklıyorsunuz. Böylece yaptığınız yatırım para piyasalarından çıkıyor. Bu da ülke ekonomisine zarar'' diye konuştu. 
     
     KUYUMCULARDAN GRAM ALTINA TEPKİ VAR 
     Gram altın konusunda kuyumculardan ciddi tepki geldiğini ifade eden Halaç, şöyle devam etti 
     '' Bundan sonra kimse bilezik, gerdanlık almayacak. Herkes gram altın alıp bankaya yatıracak diye ciddi bir tepki var. Böyle bir şey yok. Burada hedef tamamen altın yatırımcısı, altın tüketicisi değil. Yani kolye, bilezik takan bir kişinin gram altınla ilgisi yok. Bizim hedef kitlemiz para piyasası işlemi yapan kişilerdir.'' Halaç, her yıl 1-1.5 milyar doların, külçe ve Cumhuriyet altını şeklinde para piyasalarından çekilip, yastık altına yatırıldığını belirterek, ''Şu anda yastık altında 7 ton altın varsa, bunun yarısı yatırım, yarısı tüketim amaçlı. Tüketen tüketmiş yani'' dedi. 
     Gram altın ile tüketiciye altına yatırım yapın ama yaptığınız yatırım para piyasasında kalsın mesajını verdiklerini anlatan Halaç, ''Bu, bankalarda milyar dolarlar değerinde mevduatlar oluşturabilir'' diye konuştu. 
     Amaçlarının 1-1.5 milyar dolarlık yatırım altınlarının ciddi bir kısmını gram altına çevirip banka mevduatlarında toplamak olduğunu vurgulayan Halaç, ''Amacımız Cumhuriyet altını alınmasın da gram altın alınsın değil. Aldığı gram altını tekrar para piyasasına çevirsin ki ülke ekonomisine faydası olsun'' dedi. 
     
</TEXT>
</DOC>
