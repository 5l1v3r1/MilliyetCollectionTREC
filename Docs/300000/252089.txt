<DOC>
<DOCNO> 252089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun01.html </URL>
<DATE> 2004/07/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Talat KKTC'nin sağladığı kazanımların kalıcı olması gerekiyor 
</HEADLINE>
<TEXT>

     KKTC Başbakanı Mehmet Ali Talat, ülkesinin sağladığı kazanımların kalıcı olması için aktif çaba gösterilmesi gerektiğini söyledi. 
     İngiltere'de 4 gün sürecek ziyaretinin ilk gününde, Londra'da yaşayan Kıbrıslı Türklerle biraraya gelen Başbakan Talat, konuşmasının sunuş bölümünde son dönemdeki gelişmeleri değerlendirdi. 
     ''Farklı günler yaşıyoruz. Değişik düşünceler uçuşuyor'' diyen Talat, Kıbrıs Türk toplumunun, tarihin bütün dönemlerine göre en çok bu dönemde birlik ve beraberliğe ihtiyaç duyduğunu belirtti. 
     Kıbrıs Türkleri'nin bugüne kadar sağladıkları bütün kazanımların kalıcı olmasını sağlamak için çaba sarfetmesi gerektiğini kaydeden Talat, ''Önemli bir dönüm noktasındayız. Bu nedenle farklı görüşlere sahip olsak da birlik içinde hareket etmemiz önemli'' dedi. 
     Talat, İngiltere ve ABD'nin Kıbrıs politikalarının şu aşamada netlik içermediğine dikkat çekti. Talat, bu durumda, bu politikaların belirlenmesi sırasında etkin olunması gerektiği uyarısında bulundu. 
     Bugüne kadar çözümü engelleyen taraf olarak gösterilen Türk tarafının, Annan planının oylanması sırasında samimiyetini ortaya koyduğunu da belirten Başbakan Mehmet Ali Talat, yeni parametrelerin Türk tarafının çözüme yöneldiği, ancak Rumlar'ın buna yanaşmadığı bir görüntü içerdiğini anlattı. 
     Talat, ''Bu noktada Kıbrıslı Rumlar kendi oylarıyla Kıbrıslı Türkleri cezalandırmaktadır. AB dışında bırakmaktadır. Bu noktada aktif olmamız lazım. Aktif olup yeni parametreler çerçevesinde politika belirlenmesini sağlamamız gerekir'' diye konuştu. 
     
     ''DEĞİŞİMİ SAĞLAMAYA YÖNELİK ADIM ŞART'' 
     Türk tarafının genelde statükocu olduğunu da belirten Talat, ''Ama bu yeni parametreler çerçevesinde değişimi sağlamaya yönelik adımlar atmazsak, var olan durumlar yerli-yerine oturur ve bir daha değişimi hiçbir zaman başaramayız. Her şeyi elimizden kaydırırız. Çünkü Rum tarafı yasal Kıbrıs hükümetidir. İşte biz bunu değiştirmenin peşindeyiz. Bunun için uğraşacağız'' dedi. 
     Bazı çevrelerin kendisine çözüm için BM'nin devre dışı bırakılmasını ve Rumlarla Türklerin biraraya gelmesini önerdiklerini de ifade eden Talat, bunun iki tarafın eşit olmaması yüzünden mümkün görünmediğini bildirdi. 
     Talat, bu nedenle Annan planını elverişli bir plan olarak gördüklerini de söyledi. KKTC Başbakanı, ileriki dönemde Kıbrıs'ta serbest ticaretin gelişmesi, doğrudan ihracata olanak tanınması ve KKTC'ye ve KKTC'den dünyaya doğrudan uçuşların sağlanması için çaba sarfedeceklerini de kaydetti. 
     Kıbrıs'ta farklı görüşler dile getirilse bile, bu politikaları ileri götürme noktasında bir görüş birliği bulunduğunu da vurgulayan Talat, yabancı yatırımcıyı Kıbrıs'a davet etti. Talat, son dönemde özellikle turistik yatırımların bir patlama gösterdiğini anlattı. 
     Daha sonra soruları yanıtlayan Mehmet Ali Talat, KKTC'de yaşanan siyasi bunalım konusundaki bir soruya ''Hükümet sorunu varken birlik beraberlikten bahsedilmez diye bir kural bulunmadığını'' söyleyerek cevap verdi. 
     
     ''ÇÖZÜM BULAMAZSAK SEÇİME GİDERİZ'' 
     Partilerin politikalarını uygularken, izolasyonların kaldırılması için diğer partilerle birlikte hareket ve mücadele edebileceklerini belirten Talat, ''Hükümet meselesini de çözeceğiz. Çözüm bulamazsak da erken seçime gideceğiz'' dedi. 
     Bir başka soru üzerine, tanınmanın son derece önemli olduğunu, ancak bu konuda dikkatli olunması gerektiğini belirten Talat, ''Dikkatli davranmazsak kazanımlarımızı da kaybedebiliriz. Bu konuda aşırı anlamlara gelebilecek söylemlerden kaçınıyoruz. Çözüm misyonumuzu kaybetmediğimizi, ancak Annan planını yeniden müzakere diye bir şeyi kabul etmeyeceğimizi söylüyoruz'' diye konuştu. 
     Bazı hususlara dikkat edilmesi ve önemli bir iş yapılırken göz çıkarılmaması gerektiğini belirten Talat, ''Tanınma politikası güden kuruluşlar da olabilir. Ama bu aşamada bu politikalarını öne çıkarmamalarını rica ediyorum. Bu bize zarar verebilir. Çok dikkatli olmak zorundayız'' dedi. 
     Talat, Kıbrıs'a su getirilmesinin şart olduğunu, ama bunu getirecek ve idamesini sağlayacak koşulların Kıbrıs'ta sağlanması gerektiğini belirtti. 
     KKTC Başbakanı, ''Bunun için de izolasyonun kalkması lazım. Üstelik bu su bir zamanlar hayal edildiği gibi tarımda kullanılmaz. Turistik amaçla veya içmek için kullanılacak. Bu suyla tarım yapmak hayaldir. Çünkü bu su pahalıdır'' dedi. 
     KKTC'de anayasanın değiştirilmesiyle ilgili bir soru üzerine de, anayasanın demokratikleşmeye engel teşkil etmediğini belirten Talat, ''Bu anayasanın demokratikleşmeye engel olduğu doğru değildir'' diye konuştu. 
     Polisin neden içişleri bakanlığına bağlı olmadığı sorusunu yanıtlarken, ateşkes hattının sorumlusunun Türkiye Cumhuriyeti olduğunu belirten Talat, sınır hattında meydana gelen herhangi bir olayın askerler tarafından ele alınması gerektiğinin genel anlayış haline geldiğini ifade etti ve bu konudaki çözümün adım adım, yavaş yavaş olacağını, kimseyi üzmeyeceklerini söyledi. 
     ''Zorlamalara katlanma söz konusu değil, bu bizim genel anlayışımızdır'' diyen Talat, bugüne kadar doğruları göstererek çözüm bulduklarını, bu konuda da böyle davranacaklarını ifade etti. 
     Talat, KKTC'nin AB'ye Türkiye ile mi gireceği yolundaki bir soru üzerine de ''Böyle bir şey söz konusu değil. Bunu söyleyenler de hayal görüyorlar'' dedi. 
     Türkiye'nin üyelik müzakerelerine başlaması halinde, AB tarafından çözüm için baskı altına alınacağını belirten Talat, ''Türkiye de ilerleme olabilmesi için buna mecbur olacak veya zorlanacak. Böyle olmalı ki Türkiye AB'ye girsin. Türkiye ile birlikte girmek zaman zaman Rauf Denktaş'ın söylediği ama sırf bir politik ret cephesi yaratmak için ortaya attığı bir düşüncedir. Gerçeklikle bir bağı yoktur'' yanıtını verdi. 
     Mehmet Ali Talat, Kıbrıs pasaportunun hükümet tarafından tavsiye edilip edilmediği sorusu üzerine de, alanları kınamadıklarını, bunun bir ihtiyaç olarak görüldüğünü bildirdi. Bu ihtiyacı başka yollardan giderenler gibi, alanların da bulunduğunu belirten Talat, ''Ama ben almadım. Dolayısıyla kimseye tavsiye edemem ama alanı da kınamam'' dedi. 
     CTP'nin iktidar olup olmayacağı sorusu üzerine ''Denemesi bedava. Biz buradayız ve sadece erken seçimi savunan biziz'' diyen Talat, diğer partilerin de bu kanaatte olmasını dilediklerini belirtti. 
     Tanınmanın kalıcı bölünme olduğu inancıyla uluslararası toplumun bundan kaçındığını kaydeden Talat, ''Tanınma bir devletin diğer bir devlete 'seninle uluslararası ilişki kurmak isterim' dediği bir işlemdir. Türkiye bizi tanıyor. Başka da tanıyan yok. Çünkü dünya sistemi buna izin vermiyor. Mesele budur. Zaten KKTC tanınsa da sorun devam eder. Çünkü mülkiyet sorunu, serbest yerleşim sorunu gibi sorunlar vardır ve sorunların hem hukuki hem siyasi boyutları vardır'' diye konuştu. 
     
</TEXT>
</DOC>
