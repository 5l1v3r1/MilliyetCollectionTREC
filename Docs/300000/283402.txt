<DOC>
<DOCNO> 283402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun47.html </URL>
<DATE> 2004/10/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İsrail'de Şaron ve geri çekilme planı protesto edildi 
</HEADLINE>
<TEXT>

     İsrail parlamentosunda bugün yapılması beklenen Gazze'den çekilme planına ilişkin oylamadan önce, binlerce kişi Başbakan Ariel Şaron ve çekilme planını protesto etti. 
     Knesset'in parlamento tam karşısındaki ''Gül Bahçesi'' adlı geniş parkta sabah saatlerinden itibaren toplanmaya başlayan protestocuların sayısı gün içinde 15 bin kişiye ulaştı. 
     Gazze Şeridi'ndeki Alei Sınai'den otobüslerle Knesset'in önüne taşınan kalabalıklara, onları destek verenler de katıldı. Şaron ve plan aleyhine sloganlar atan, bahçeye ''İzak Rabin'i kim öldürdü '' yazılı afişler asan protestocular, ''Hükümet, Yahudi halkının düşmanıdır'' yazılı pankartlar taşıdı. 
     Protestocuları, plan karşıtı milletvekilleri de ara ara ziyaret etti. Plana karşı oy vereceğini açıklayan Likud üyesi Parlamento Başkanı Reuven Rivlin, sevgi gösterileriyle karşılandı. Ulusal Birlik Partisi üyesi Benny Elon da göstericileri ziyaretinde, Şaron'u eleştirdi ve ''Ulusal birliğimizi, çoğunluğumuzu yitirmemize neden oldu. Ne yazık ki, İsrail devletini, içinde yıllarca takılıp kalacağımız bir çamur deryasına sürüklüyor'' dedi. 
     Bu arada, protestocuların yanı sıra bir başka gösteri de planı destekleyen sol eğilimli ''Yahad'' ve ''Şimdi Barış'' partilerince düzenlendi. Buradaki kalabalıklara da İşçi Partisi Genel Başkanı Şimon Peres, kurşun geçirmez bir platformdan seslendi. 
     Öte yandan, İsrail Genelkurmay Başkanı Moşe Yalon, yaklaşık 8 bin yerleşimcinin evlerinden boşaltılması için harekat planının hazır olduğunu söyledi. Yalon, Gazze Şeridi'nin güneyinde Filistin ateşi devam ettiği sürece askerlerin bölgede kalacağını da vurguladı. 
     
</TEXT>
</DOC>
