<DOC>
<DOCNO> 257390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo15.html </URL>
<DATE> 2004/07/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Carew'in tedavisi 10 gün sürecek... 
</HEADLINE>
<TEXT>

     - Beşiktaş'ın Partizan ile yaptığı hazırlık maçında sakatlanan yeni transfer John Carew'in tedavisinin 10 gün süreceği bildirildi. 
     Siyah-beyazlı kulübün resmi internet sitesinden yapılan açıklamaya göre, Partizan maçında sağ ayağından sakatlanan Norveçli futbolcunun tedavisine başlandı. 
     Kulüp doktoru Ayhan Optur, sakatlığı nedeniyle oyundan alınan Carew'in hastanede çekilen röntgen filmlerinde herhangi bir kırık saptanmadığını belirterek, ''Carew'in tedavisi 10 gün sürecek. İstanbul'da kendisini tekrar bir kontrolden geçireceğiz. Carew ile ilgili kesin durum İstanbul'daki kontrollerden sonra ortaya çıkacak'' dedi. 
     Bu arada, John Carew'in, eşyalarını toplamak üzere bu sabah kamptan ayrılarak ülkesi Norveç'e gittiği açıklandı. Carew'in, yarından itibaren 3 gün izin yapacak olan takımın İstanbul'da sürdüreceği hazırlıklar için pazartesi günü geleceği kaydedildi. 
     
</TEXT>
</DOC>
