<DOC>
<DOCNO> 283957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/spor/axspo03.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İtalyan mucizesi 
</HEADLINE>
<TEXT>


Galatasaray'ın savunmadaki iki yıldızı Tomas ve Song'un başarısının en önemli faktörü saha içinde kullandıkları ortak dil. İtalyanca konuşarak anlaşan yıldız futbolcular, kendilerini ikiz gibi hissediyor 

ÖZEL RÖPORTAJ HALİL ÖZER 


40 yıllık dost gibi 
GALATASARAY, Stumpf-Götz, Popescu-Bülent'ten sonra aradığı savunma ikilisini bir kez daha bulmanın sevincini yaşıyor. Tomas ve Song... Biri Hırvat, biri Kamerunlu. İkisi çok farklı ve uzak ülkelerden iki oyuncu. Dilleri farklı, adetleri farklı... Ancak sahaya çıktıkları zaman sanki 40 yıldır birlikte oynuyorlarmış gibi rahatlar. Song "Sanki ikiziz" derken, Tomas'da Song için "Onunla oynadığım için şanslıyım" ifadesini kullanıyor. 

Ortak dilleri İtalyanca 
TOMAS, Song'un mükemmel bir kişilik olduğunu vurguluyor. Hırvat yıldız, "Çok iyi bir insan ve dost canlısı.Saha içinde kalitesini en iyi şekilde gösteriyor. Türkiye'de geçen sene Fenerbahçe'de oynadım. Ve şampiyonluk yaşadım. Şimdi sıra Galatasaray'a geldi. Bir kez daha mutlu sonu yaşamak istiyorum. Fenerbahçe'de Luciano ile birlikte iyi anlaşıyorduk. Şimdi de Song ile uyumluyum... Zaman geçtikçe daha iyi olacağız" yorumunu yapıyor. 

'Tomas çok zeki' 
SONG ise başarılarının sırrının ortak dil olduğunu belirtiyor. Kamerunlu futbolcu, "Birbirimizi daha önce hiç tanımıyorduk. Ancak şimdi yıllardır birbirini tanıyan iki dost gibiyiz. Tomas çok iyi İtalyanca konuşuyor. Ben de konuşuyorum. Bu çok iyi bir avantaj. Saha içinde ortak bir dilimiz olması başarımızı daha da artırıyor. Ayrıca Tomas çok zeki. Uyum içindeyiz. Saha içinde değil, saha dışında da hep beraberiz" dedi. 

PAF'lara altı gol 

GALATASARAY hafta sonunda Akçaabat Sebatspor ile yapacağı maçın hazırlıklarını sürdürdü. Florya Metin Oktay Tesisleri'ndeki antrenman, iki grup halinde gerçekleştirildi. Öğleden sonra çalışan ilk grupta, Trabzonspor maçında ilk 11'e çıkan futbolcular yer alırken, tedavisi sonuçlanan Arif de bu grupla birlikte çalıştı. Öteki gruptaki oyuncular ise akşam PAF takımı ile antrenman maçı yaptı. As takım maçı 6 - 1 kazanırken golleri Ayhan 2 , Ümit, Sabri, İbrahim ve Bülent penaltıdan attı. 

'Şike olsaydı biz yapardık' 

Galatasaray İkinci Başkanı Ergun Gürsoy, Türkiye'de şike yapıldığına inanmadığını söyledi, "Olsaydı, geçen yıl Trabzon'a yenilirdik" dedi 

Dobra dobra konuştu 
GALATASARAY İkinci Başkanı Ergun Gürsoy, 11 Altın Adam Jüri toplantısında çarpıcı açıklamalar yaptı. Gürsoy, mafya, futbol ve şike iddialarının hatırlatılması üzerine, "Ben Türkiye'de şike olduğuna inanmıyorum. Eğer olsaydı biz bunu geçen sezon Trabzon'da yapardık. Bunu herkesin böyle bilmesi lazım. Hiçbir yönetici sahaya çıkan takımına yenilin demez. Futbolcu da sahaya kazanmak için çıkar" diye konuştu. 

'Artık çok dikkatliyim' 
JÜRİNİN bir diğer konuğu da Galatasaray Teknik Direktörü Hagi'ydi. Rumen teknik adam, agresif olduğu yolundaki iddiaları yanıtladı. Hagi, "Teknik Direktör olarak belli çizgiler içinde olmam gerektiğini biliyorum. Hiçbir zaman bu çizgileri aşmadım" dedi. Hakan Şükür ise Milli Takım aday kadrosuna alınmamasına saygı duyduğunu açıklayarak, "Bu tür spekülasyonlar altında kalmak insanı etkiliyor. Şans verilirse Ay - Yıldızlı formayı tekrar giyerim" dedi. 

'Kolombiya gibi' 
FUTBOL Federasyonu Başkan Vekili Şekip Mosturoğlu, yurtdışında yetkililerle konuştuklarında Türk futbolunun Kolombiya futbolundan farklı algılanmadığını gördüklerini belirtti. Mostoroğlu, "Şike ve mafya söylemi futbolu kötü yerlere götürüyor. Bunu yaratan biziz. Biraz sağ duyulu yaklaşırsak iyi olur. Yaşananları hak etmiyoruz" dedi. Mosturoğlu, Hakan'ın yeniden Milli Takım'a döneceğine inandığını da açıkladı. 

Aslan damga vurdu 
11 Altın Adam Yarışması jüri toplantısının eylül ayı değerlendirmesine Galatasaray damgasını vurdu. Jüri toplantısında, ayın yıldızı olarak Galatasaray'ın golcü futbolcusu Necati Ateş açıklanırken, Sarı - Kırmızılı kulüpten Özhan Canaydın 169 puanla ayın yöneticisi ve Gheorghe Hagi de 175 puanla ayın teknik direktörü seçildi. Değerlendirmede, Aurelio 173 puanla ayın yabancı futbolcusu, Cüneyt Çakır ise 159 puanla ayın hakemi oldu. 


</TEXT>
</DOC>
