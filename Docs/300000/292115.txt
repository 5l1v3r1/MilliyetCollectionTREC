<DOC>
<DOCNO> 292115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur10.html </URL>
<DATE> 2004/11/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hamile eşini traktörle ezerek öldüren kocaya 30 yıl hapis 
</HEADLINE>
<TEXT>

     Neşet KARADAĞ DHA 

ADANA'da bir aylık hamile eşi 26 yaşındaki Huriye Yılmaz'ı traktörle ezip öldürdüğü iddia edilen 35 yaşındaki Aziz Yılmaz, 30 yıl ağır hapis cezasına çarptırıldı. 
     Yüreğir İlçesine bağlı Kızılkaş köyünde 4 yıl önce misafir gezmesinden traktörle dönerken eşi Huriye'yi aşağı atıp, çiğneyerek öldürdüğü iddia edilen Aziz Yılmaz hakkında yargılandığı Adana 2'nci Ağır Ceza Mahkemesi'nde 27 Haziran 2002'de 30 yıl ağır hapis cezası verilmişti. Tutuklu sanık Yılmaz'ın avukatı, olayın kaza olduğunu, Yılmaz'ın saf bir kişiliğe sahip bulunduğunu iddia edip karara itiraz ederek temyiz başvurusu yaptı. Yargıtay 1'nci Ceza Dairesi, sanık Yılmaz'ın akli dengesinin yerinde olup olmadığının araştırılmasını isteyerek kararı bozdu. 
     Yerel mahkemede yeniden yargılanmaya başlayan Yılmaz, İstanbul Adli Tıp Kurumu'na sevk edildi. Gelen raporda Yılmaz'ın akli dengesinin yerinde olduğu belirtildi. Dün karar duruşmasına çıkan, katil zanlısı koca Yılmaz, son savunmasında eşini kazayla öldürdüğünü yineledi. Eşi ile misafirlikten dönerken eşinin traktörde ayakta durmak istediğini belirten Yılmaz, "Oturmasını söyledim. Bir süre sonra eşimin 'yandım anam' sesiyle irkildim. Traktörü durdurduğumda eşimi ezdiğimi gördüm. Birbirimizi severdik. Öldürmeme neden yok'' diye kendini savundu. Son sözünde de, "Çok üzgünüm'' dedi. 
     Mahkeme heyeti, olay yerinde yapılan keşfe ve traktörün ön ve arka tekerlerindeki kan izlerini göz önünde bulundurarak Yılmaz'ın eşini kasten öldürdüğüne kanaat getirip 36 yıl ağır hapis cezasına çarptırdı. Duruşmadaki iyi hali nedeniyle bu cezası 30 yıl ağır hapis cezasına indirildi. Sanığın Avukatı Ömer Faruk Gerger, mahkeme heyetinin şüphe üzerine karar verdiğini belirterek kararı tekrar temyiz edeceklerini söyledi. 
     
</TEXT>
</DOC>
