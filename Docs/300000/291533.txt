<DOC>
<DOCNO> 291533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur28.html </URL>
<DATE> 2004/11/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
SSK'nın kişi başına sağlık harcaması. 144, Bağ-Kur'un 391 milyon lira... 
</HEADLINE>
<TEXT>

     Bağ-Kur'lunun sağlık harcamasının, SSK'lılara göre daha yüksek olduğu bildirildi. 
     Çalışma ve Sosyal Güvenlik Bakanı Murat Başesgioğlu, CHP Bursa Milletvekili Kemal Demirel'in soru önergesini yanıtladı. 
     Başesgioğlu, 2003 yılı sonu itibariyle SSK'ya toplam 6 milyon 894 bin 652 kişinin prim ödediğini, Bağ-Kur'a kayıtlı aktif sigortalı sayısının ise 30 Eylül 2004 tarihi itibariyle 3 milyon 474 bin 22 kişi olduğunu kaydetti. 
     SSK kapsamında bulunan kişi sayısının 34 milyon 558 bin 641 olduğuna işaret eden Başesgioğlu, Bağ-Kur kapsamındaki 16 milyon 518 bin 974 kişiden aktif-pasif sigortalı ve hak sahipleriyle birlikte 10 milyon 505 bin 36 kişiye sağlık ve sigorta hizmeti verildiğini belirtti. 
     SSK'nın sağlık harcamasının, dışarıdan satın alınan sağlık harcamaları dahil olmak üzere, 2003 yılı sonu itibariyle 4 katrilyon 981 trilyon 193 milyar lira olduğuna dikkati çeken Başesgioğlu, yıllık ortalama kişi başına 144 milyon 137 bin 430 lira sağlık harcaması yapıldığını bildirdi. 
     Başesgioğlu, Bağ-Kur'un 2004 yılında sağlık harcamasının ise kişi başına tahmini 391 milyon 77 bin 437 lira olduğunu ifade etti. 
     
</TEXT>
</DOC>
