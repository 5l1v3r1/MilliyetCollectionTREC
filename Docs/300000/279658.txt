<DOC>
<DOCNO> 279658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/gureli.html </URL>
<DATE> 2004/10/13/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Eğitimin acı gerçekleri 
</HEADLINE>
<TEXT>


Son günlerde çeşitli illerde değişik okulları dolaştık öğretmen ve yöneticilerle konuştuk. 
"Biz eğitimciyiz, tahsildar değiliz" diye feryat eden öğretmenlere rastladık. Okulun ihtiyaçlarını karşılamak için velilerden para toplamayı meslekleriyle bağdaştıramıyorlardı. Üstelik Anayasa ilköğretimin ücretsiz olduğunu yazıyordu. 
Para toplanmasından rahatsız olan, fakat okulun işlerini yürütebilmek için velilerden, esnaftan "bağış" istemek zorunda kalan okul müdürlerini dinledik. 
Ankara'dakiler, velilerden para alınmayacağını ne kadar söylerlerse söylesinler, adına istedikleri kadar "gönüllü bağış" desinler, "Türkiye'nin bu acı gerçeği" ortada. Eğitime ayrılan pay yetersiz kalınca, bu gerçeği değiştirme iddiası da gerçekçi olmuyor. 
Para toplama işinin bir kötülüğü de kimi okullarda öğretmenler odasında "para toplayanlar - toplamayanlar" ekseninde kamplaşmaya yol açması. Velilerden - üstelik öğrencileri aracılığıyla - para istemeyi içlerine sindiremeyenler bazı müdürlerce hoş karşılanmıyor. Bu arada yer yer ortaya atılan yolsuzluk söylentileri de yıpranmaya yol açıyor. 
Eğitimin en önemli sorunlarından biri de yine parayla ilgili. Öğretmen maaşlarının çok düşük oluşu, bu kutsal mesleğin sahiplerini bunaltıyor bir bölümü ikinci iş yapmak zorunda kalıyor. 
Elbet, eğitimin özüyle ilgili daha pek çok sorun var. Öğretmen eğitiminin zayıflığından tutun, kadro azlığına, okulların donanımsızlığına kadar onlarca sorun... Ve bunlara son dönemde eklenen partizanca atamalar... 
Ana sorun ise, kalıcı bir eğitim politikasının olmayışı. 
Bütün bunları Posta gazetesinde yayımlanan dizide aktarmaya çalıştık. Öğretmenlerle ilgili olarak 1991 ve 2000 yıllarında iki yazı dizimiz Milliyet'te yayımlanmıştı. 
On yılı aşkın sürede eğitimde değişen pek bir şey olmadığını, bize değerli bilim adamı ve yazar Server Tanilli anımsattı. "Nasıl Bir Eğitim İstiyoruz" adlı kitabında Adam Yayınları, Ekim 2004 eğitim sorunlarını irdelerken ve çözüm yolları üzerinde dururken, bizim 13 ve 3 yıl önceki yazı dizilerine gönderme yapıyor o dönemin başlıca sorunlarını maddeler halinde sıralıyor. 
Tanilli, çoğu şeyin değişmediğini vurguladıktan sonra, eğitimdeki durumu şöyle özetliyor "Devrim beklediğimiz bir konuda kaplumbağa yürüyüşü..." 

Bir şiir 
Yalın Ses adıyla iki aylık yeni bir dergi yayımlanmaya başladı. Dizelerimiz Müslim Çelik'in dergideki şiirinden 
"Senelerce sendeler ve o günkü Öl desen atabilirdim ateşe Bir dokunsan yara deşilecekti Azgın sahilde öptüğüm seni" 



</TEXT>
</DOC>
