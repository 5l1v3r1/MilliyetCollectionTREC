<DOC>
<DOCNO> 257733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur58.html </URL>
<DATE> 2004/07/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Mustafa Bayram kefaletle serbest bırakıldı 
</HEADLINE>
<TEXT>

     Oğlu Hamit Bayram'ı Van Emniyet Müdürlüğü Bölge Trafik Şubesi'nden kaçırdığı iddiasıyla tutuklanarak cezaevine konulan eski Van Milletvekili Mustafa Bayram'ın 30 milyar lira kefaletle serbest bırakılmasına karar verildiği bildirildi. 
     Mustafa Bayram'ın avukatları Ayhan Çabuk, Halil Kartal, Fehim Oflas ve Fesih Kınav, düzenledikleri basın toplantısında, Bitlis E Tipi Kapalı Cezaevi'nde tutuklu bulunan müvekkilleri Bayram'ın kefaletle serbest bırakıldığını açıkladı. 
     Çabuk, 10 Temmuz'da tutuklanarak Bitlis E tipi Cezaevi'ne konulan Mustafa Bayram'ın tahliyesiyle ilgili şunları söyledi 
     ''Müvekkilimiz Bayram'la ilgili 19.07.2004'te tutuklanma kararı veren Sulh Ceza Mahkemesi'ne tahliye talebinde bulunmuştuk. Bu talebimiz mahkeme tarafından reddedilmişti. Dün itibariyle Sulh Ceza Mahkemesi'nin ret kararına ilişkin Nöbetçi Asliye Ceza Mahkemesi'ne itirazda bulunduk. Asliye Ceza Mahkemesi, itirazımız üzerine, müvekkilimiz Mustafa Bayram'ın 30 milyar lira kefalet karşılığında tahliyesine karar verdi.'' Bayram'ın tahliye işlemlerine başlandığını belirten Avukat Çabuk, şöyle devam etti 
     ''Müvekkilimizin tahliyesi için cezaevine faks çekildi. Şu anda tahliye işlemi gerçekleştiriliyor. Müvekkilimizle ilgili hazırlık soruşturması devam ediyor. Henüz kamu davası açılıp açılmayacağı veya takipsizlik kararı verilip verilmeyeceği bilinmiyor. Bu aşamada sadece sizlere kefaletle tahliye kararını açıklamayı uygun görüyoruz.'' Çabuk, aralarında Mustafa Bayram'ın oğlu Mecit Bayram'ın da bulunduğu 7 kişinin tutukluluk halinin devam ettiğini sözlerine ekledi. 
     Eski milletvekili Mustafa Bayram, oğlu Hamit Bayram'ın Van Emniyet Müdürlüğü'ne ait Bölge Trafik Şube Müdürlüğü binasından kaçırılmasının ardından ''eylemin kamu düzenine ve otoritesine yönelik olması ve toplumda infial uyandırması'' gerekçesiyle tutuklanarak önce Van Kapalı Cezaevi'ne konulmuş, daha sonra güvenlik gerekçesiyle Bitlis E tipi Kapalı Cezaevi'ne sevk edilmişti. 
     
</TEXT>
</DOC>
