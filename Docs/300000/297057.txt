<DOC>
<DOCNO> 297057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo17.html </URL>
<DATE> 2004/12/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Galatasaraylı ve Fenerli taraftarlar sarmaş dolaş 'Hepimiz kardeşiz' 
</HEADLINE>
<TEXT>

     Galatasaray ile Fenerbahçe arasında 100 yıla yakın süren rekabette, iki takım taraftarları arasında son yıllarda yaşanmayan dostluk örneği Eyüp İlçesi'nde bugün sergilendi. 
     Eyüp İlçesi'nde yaşayan Galatasaray ve Fenerbahçeliler, öğle saatlerinde ayrı ayrı yerlerde toplanarak, takımları lehine tezahüratlara başladılar. Eyüp Adliyesi'nin önünde biraraya gelen Galatasaraylı taraftarlar, caddedeki trafiği bir süre kesip, ortalığı adeta stada çevirdiler. 
     Daha sonra Eyüp Sultan Camii'ne doğru yürüyen taraftarlar, burada Fenerbahçeli taraftarlarla buluştular. İki takım taraftarları bir anda kucaklaşırken, sarmaş dolaş oldular. Taraftarlar, birbirlerine çiçek verip, takımlarının renklerini taşıyan atkılarını değiştirdiler. Taraftarlar arasında duygulu anlar yaşarken, grupların sözcüleri, ''Biz Eyüplü Galatasaray ve Fenerbahçe taraftarları dostuz. Hiçbirimiz düşman değil, kardeşiz ve her zaman birbirimize her konuda yardımcı oluruz'' açıklamasını yaptılar. 
     Taraftarlar, ''Oyuncak değiliz, terörist değiliz taraftarız'', ''Hepimiz kardeşiz, terörist değil'' sloganlarını attılar. 
     
     MEYDANDAKİ İNSANLAR ŞAŞIRDI 

     İki takım taraftarlarının ayrı yönlerden birbirlerine doğru gelmeleri, çevredeki vatandaşların korkmasına neden oldu. 
     İki tarafı çatışacak zanneden Eyüp Meydanı'nda bulunanlar, taraftarların kucaklaşarak, birbirlerine sarılmaları sonrasında şaşkınlıklarını gizleyemediler. 
     
</TEXT>
</DOC>
