<DOC>
<DOCNO> 296791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun15.html </URL>
<DATE> 2004/12/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Washington Times AB'nin Türkiye kararı Müslümanlar'a bakışı gösterecek 
</HEADLINE>
<TEXT>

     AB'nin 17 Aralık'ta Türkiye ile ilgili vereceği kararın, Avrupa'nın Müslümanlara bakışını ortaya koyacağı belirtildi. 
     ABD'de yayınlanan muhafazakar görüşlü Washington Times gazetesine yazan United Press International UPI ajansının uluslararası editorü Claude Salhani, AB'de devam eden Türkiye ve Müslümanlık tartışmalarına değindi. 
     Salhani, "Daha çok Kuzey Afrika, Türkiye ve Güneybatı Asya'dan birkaç milyon göçmenin gelmesi, büyük ölçüde beyaz, ezici çoğunluğu Hristiyan olan Avrupa'nın yüzünü sonsuza dek değiştirdi. Sadece Almanya'da 7 milyon Alman olmayan kişi var ve bunların çoğunluğu Türk" diye yazdı. 
     Almanya ve Fransa'da ortaya çıkan tartışmalara işaret eden Salhani, göçmenlerin uyumunda yaşanan sorunların, toplulukların karışması yerine birbiriyle paralel yaşamalarına yol açtığına dikkat çekti. Salhani, İslamcı eylemcilerin ise söz konusu topluluklara kolayca karışarak destekçi ve anonim bir temel kazanmasının sorunu daha beter hale getirdiğini belirtti. 
     Pek çok Avrupalı'nın, göçmenlerin uyum sağlayamadığı noktasında "homurdandığı" belirtilen yazıda, İslam'a yönelik eleştirilerin, Hollandalı yapımcı Theo Van Gogh'un öldürülmesi sonrasında açığa çıktığı da ifade edildi. 
     Salhani yazısında, "Belki de Avrupa'nın Müslümanları gerçekte nasıl gördüğüne ilişkin net imaj, bu ayın sonuna doğru 17 Aralık'ta AB, yüzde 99'u Müslüman olan 70 milyonluk bir ülke olan Türkiye'nin kabul edilip edilmemesine yönelik kararını verdiğinde ortaya çıkacak. Bazı Avrupalılar Türkiye'yi kabul etmenin yumuşatıcı bir etkisi olacağına inanıyorlar. Diğerleri ise, bunun İslamcı terörü caydıracağını düşünmenin saflık olduğunu söylüyorlar" diye yazdı. 

     
</TEXT>
</DOC>
