<DOC>
<DOCNO> 267168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo09.html </URL>
<DATE> 2004/08/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Atina 2004... Erkekler futbolda Arjantin şampiyon oldu... 
</HEADLINE>
<TEXT>

     28. Yaz Olimpiyat Oyunları'nda erkekler futbolda Arjantin, şampiyonluğu kazandı. 
     Atina Olimpiyat Stadı'nda bu sabah yapılan final maçında Arjantin, Paraguay'ı 1-0 yenerek, altın madalyanın sahibi oldu. 
     Arjantin, Boca Juniors'un forvet oyuncusu 20 yaşındaki Carlos Tevez'in 18. dakikada atttığı golle maçın ilk yarısını 1-0 önde kapattı. 
     Maçı, 67. dakikada Andrea D'Alessandro'nun suratına dirsek atarak kırmızı kart gören Emilio Martinez ile bitime 6 dakika kala 2. sarı kartını gören Diego Figueredo'nun atılmasıyla 9 kişiyle tamamlayan Paraguay, gümüş madalyayla yetindi. 
     Arjantin, erkekler futboldaki başarısıyla, olimpiyatlarda 52 yıl aradan sonra ilk kez altın madalya almış oldu. 
     Arjantin, oyunlardaki en son altın madalyasını, 1952 Helsinki Oyunları'nda kürekte almıştı. 
     Erkekler futbolda dün yapılan üçüncülük maçında ise İtalya, Irak'ı 1-0 yenerek bronz madalya elde etmişti. 
     
</TEXT>
</DOC>
