<DOC>
<DOCNO> 278111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo14.html </URL>
<DATE> 2004/10/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Halterdeki taciz olayından sonra kızınızı spora gönderir misiniz 
</HEADLINE>
<TEXT>

     Gençlik ve Spor Genel Müdürü Mehmet Atalay, ''Taciz olayları olduğunda nasıl okulları kapatmıyorsak ve çocuklarımızı okula göndermekten vazgeçmiyorsak, spora da göndermekten vazgeçmemeliyiz'' dedi. 
     Atalay, eski Milli Takımlar Teknik Direktörü Şenol Güneş ile Zonguldak Valisi Yavuz Erkmen'i makamında ziyaretinde gazetecilerin sorularını yanıtladı. 
     Bir gazetecinin, ''Halterde cinsel taciz olayları nedeniyle aileler çocuklarını özellikle Anadolu'da spora göndermeye çekiniyorlar. Sizin kızınız olsa gönül rahatlığıyla gönderebilir misiniz'' sorusunu Atalay, şöyle yanıtladı 
     ''Rahatlıkla söyleyebilirim, benim kızım olsa gönderirim. Hiç tereddüdünüz olmasın. Taciz olayları olduğunda nasıl okulları kapatmıyorsak ve çocuklarımızı okula göndermekten vazgeçmiyorsak, spora da göndermekten vazgeçmemeliyiz. Ancak, münferit olaylar olabiliyor. Bu konuda suç işleyenler cezalarını da görürler zaten. Devlet güçlüdür, kimsenin şüphesi olmasın. Temiz toplum, temiz spor... Okullar nasıl herkesin gözbebeği ise spor sahaları da emin olarak endişeye mahal vermeden gidip geleceğimiz ve çocuklarımızı gönderebileceğimiz yuvalar olarak kalacaktır. Kimsenin kuşkusu olmasın, ailelere bu konuda her türlü güvenceyi verebiliriz.'' Atalay, ''Yaşanan olaylar sizi rahatsız ediyor mu'' şeklindeki soruyu da, ''Tabii ki rahatsız ediyor, etmese zaten sıkıntılar olmazdı'' diye yanıtladı. 
     Süreyya Ayhan'ın 2 yıl yarışlardan men cezası alacağı haberlerinin anımsatılması üzerine ise Atalay, yargı sürecinin sürdüğünü, bu konuda bir şey söyleyemeyeceğini kaydetti. 
     Bu arada Vali Erkmen, Atalay ve Güneş'e dünyaca ünlü Devrek bastonu hediye etti. 
     Bir gazetecinin, Milli Takımlar Teknik Direktörü Ersun Yanal'ın bastona gereksinimi olup olmadığını sorması üzerine Güneş, ''Yanal'a herkesin destek olması lazım, çalışan kişinin bastona ihtiyacı yok'' dedi. 
     
</TEXT>
</DOC>
