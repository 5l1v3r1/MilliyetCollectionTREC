<DOC>
<DOCNO> 256026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/axgun02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faik'e kim inanır 
</HEADLINE>
<TEXT>


Eski MİT'çi Faik Meral, 'Cezaevinden çıktıktan sonra Çakıcı'yı ziyaret ettim. Pasaportumu bu ziyaret sırasında düşürmüş olabilirim' dedi 

MURAT EĞİLMEZ, TURAÇ TOP, TURAN GÜLTEKİN İzmir DHA 

Alaattin Çakıcı'nın kullandığı yeşil pasaportun sahibi olan emekli MİT mensubu Faik Meral, önceki gece MİT tarafından İzmir Bornova'daki evinden alınıp polise teslim edildi. İzmir Emniyet Müdürlüğü Kaçakçılık ve Organize Suçlar Şubesi'nde sorgulandıktan sonra İstanbul'a gönderilen Meral, "Çakıcı cezaevinden çıktıktan sonra ziyaretine gittim. Pasaportumu bu sırada düşürmüş olabilirim" dedi. Meral'in, Çakıcı'yla birlikte Paris'te Ermeni terör örgütü ASALA'ya karşı birlikte faaliyet yürüttüklerini söylediği de öne sürüldü. 
1999'da MİT'ten emekli olduktan sonra başka iş yapmadığını söyleyen Meral, "bahçe işleriyle uğraştığını" iddia etti. Meral 2.5 sayfalık ifadesinde kendisine ait yeşil pasaportun Çakıcı'nın eline nasıl geçtiği sorusuna şu yanıtı verdi "Çakıcı'yı tanırım. Cezaevinden çıktıktan sonra ziyaretine gittim, daha sonra yine ziyaretler yaptım. Pasaportumu bu sırada düşürmüş olabilirim. Çaldırmış da olabilirim. Vakit bulamadığım için yeşil pasaportumun kayıp olduğu müracaatını yapmadım. Romanya'da okuyan oğlumun yanına da bu yüzden gidemedim. Çakıcı'nın kaçmasıyla ilgim yok." 

'Birlikte çalıştık' 
Meral'in, ifadesinde, "MİT'te bir dönem Dış Operasyonlar Şefi olarak çalıştığını, 4 yıl Paris'te görev yaptığını, o dönemde Çakıcı ile Ermeni terörüne yönelik faaliyette bulunduklarını" öne sürdüğü de belirtildi. 
Meral, Çakıcı'yla yurt içinde ve dışında birçok operasyona katıldıklarını da belirterek, "Çakıcı'nın kullandığımız diğer elemanlardan hiçbir farkı yoktur" dedi. 

Öğretmendi MİT'çi oldu 

MERAL'in turizm ve otelcilik yüksekokulunda öğretmenlik yaparken istihbaratçı olduğu ve mesleğiyle ilişiğinin kesildiği öğrenildi. Kocaeli Daire Başkanlığı'nı 1999'a kadar sürdüren Meral'in, emekli olduktan sonra herhangi bir iş başvurusu yapmadığı belirtildi. Evli ve iki çocuklu Meral'in telefonlarının Çakıcı yakalandıktan sonra izlemeye alındığı kaydedildi. İzmir Emniyet Müdürlüğü'nce gözaltına alınan Meral, İstanbul'dan gelen polis ekibine teslim edildi. 

İşadamını tehditten gözaltı 

SAHTE MİT kimliği kullandığı belirlenen Faik Meral'in, Eylül 2002'de polise gelen bir telefon ihbarı üzerine iki arkadaşıyla birlikte gözaltına alındığı ortaya çıktı. "PKK'lı" diye suçladıkları bir işadamından tehditle para aldıkları iddiasıyla İzmir Emniyet Müdürlüğü Kaçakçılık ve Organize Suçlar Şubesi'nde sorgulanan Meral ve iki arkadaşı, daha sonra şik yetçi olunmaması nedeniyle serbest bırakıldı. 

Vakıf Saygı duyuyoruz 

ULUSAL Birlik ve Strateji Vakfı'nın "www.ulusalbirlik.org" sitesi dün bir süre girişe kapatıldı. Daha sonra kapanma nedeninin, siteye açıklama konulması amacıyla olduğu anlaşıldı. Yapılan düzenleme sonrası web sitesindeki üye isimleri tamamen çıkarıldı. Siteden yapılan açıklamada, Meral'in Nisan 2003'te "Ermeni terörü ve asılsız Ermeni iddiaları" konulu panellerine katıldığı belirtilerek şöyle denildi "Meral kıymetli görüşlerini kamuoyuyla paylaşmış olup, kendisi son derece saygı duyduğumuz bir şahsiyet olarak tanınmıştır. 2003'te üyelikten ayrılmıştır." Vakfın sitesinde "başkan vekili" geçen Meral'in titri, terör uzmanı" olarak değiştirilmişti. 

'Meral kıymetli insandır' 

Kendisini "terör konusunda otorite" olarak tanıtan Meral, adı sonradan Ulusal Birlik ve Strateji Vakfı olarak değiştirilen Ulusal Birlik İçin Düşünce Eylem Vakfı'nın panel ve toplantılarına katıldı. Meral, 25 Nisan 2003'te Bornova Uğur Mumcu Konferans Salonu'nda düzenlenen "Asılsız Ermeni İddiaları ve Ermeni Terörü" konferansında "Yakın Tarihimizde Ermeni Terörü" konulu bir konuşma yaptı. Vakıf Başkanı Dr. Abdullah Manaz, Meral'in vakıf adına konuştuğunu belirterek, "Meral, konusunda uzman, devlete yararlı olmuş, büyük hizmetler vermiş bir insandır. Kendisi, düzenlediğimiz çok sayıda konferanstan birine konuşmacı olarak katılmıştır. Bunun dışında vakfımızla herhangi bir ilişkisi olmamıştır" dedi. 

"Yıpratmayın" 
Meral'in Çakıcı'yla ilişkisi hakkında bilgi sahibi olmadığını vurgulayan Manaz "Meral'in adının sansasyonlarla yıpratılmasını doğru bulmadığım gibi, vakfımızın ve adımın yıpratılmasını da istemem" diye konuştu. 1995'te kurulan vakfın kurucu üyelerinden ve eski başkanlarından Doç. Dr. Gülay Vural da, "Meral'i verdiği konferans nedeniyle tanıdığını ve saygın bir isim olduğunu" söyledi. Vural "Kıymetli bir insan olduğunu biliyorum. Ancak böyle bir olayla ilişkilenmesi beni hayrete düşürdü" dedi. 


</TEXT>
</DOC>
