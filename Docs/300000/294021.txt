<DOC>
<DOCNO> 294021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/spo06.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasada ceza var, ısrar yok 
</HEADLINE>
<TEXT>


Şiddet olaylarının önünü kesmek için yürürlüğe konulan 5149 sayılı yasanın getirdiği birçok yaptırım uygulanamıyor 

CEMAL ERSEN 


Boşluklar var 
6 Mayıs 2004'te spor sahalarındaki şiddetin önünü kesmek için kurtarıcı olarak hayata geçirilen yasa, yaptırım konusunda Süper Lig kulüp yöneticilerini dizginleyemedi. 5149 sayılı yasadaki boşluklar göze çarparken, eksiklerin başında kulüp başkanı ve yöneticilere verilen cezaların hiçbir şekilde uygulanmaması oldu. Yasanın "yasak beyan ve demeç" başlıklı 15. maddesine aykırı davranışta bulunanlara henüz herhangi bir işlem yapılmadığı belirlendi. 

Kurullar uyuyor 
ŞİDDET yasasının ceza hükümleriyle ilgili 21. maddesi federasyonun vereceği disiplin cezalarının yanı sıra bunlara muhalefet eden yöneticilere ilk seferinde üç aydan altı aya kadar müsabakalardan men ve 5 milyardan 30 milyar, tekrarında ise bir yıla kadar men ve 50 milyar lira para cezası verilmesini öngörüyor. Ancak İl Spor Güvenlik Kurulları şu ana kadar yasanın emrettiği bu hükümleri yerine getirmedi, katlamalı cezaları yürürlüğe geçiremedi. 

Oktay'a işlemedi 
BU duruma en canlı örnek olarak Kıvanç Oktay gösterildi. Trabzon - Beşiktaş maçından sonra "centilmenliğe ve spor ahlakına aykırı söz ve davranışlarda bulunduğu gerekçesiyle" PFDK tarafından 20 gün hak mahrumiyeti cezasına çarptırılan Siyah - Beyazlı yönetici Oktay, İnönü Stadı'ndaki tribünlerdeki yerini aldı. Yasalarda yöneticilerin kendi statlarında maçları izlemelerini engelleyecek herhangi bir engel bulunmaması da çarpıklığı gözler önüne seriyor. 

Aydın da sırada 
GALATASARAY maçından sonra hakemler aleyhindeki demeçleri yüzünden PFDK'ya sevk edilen ve asgari 1 ay ceza alması beklenen Ankaragücü Başkanı Cemal Aydın için de büyük olasılıkla hükümler uygulanamayacak. Kıvanç Oktay gibi, Aydın'ın da ceza alması halinde Ankaragücü-Gençlerbirliği Ortak Girişimi'nin kontrolündeki 19 Mayıs Stadı'nın şeref tribününe girmesine engel bulunmuyor. Cezaların yaptırım alanı resmi yazışmalarla sınırlı kalıyor. 


</TEXT>
</DOC>
