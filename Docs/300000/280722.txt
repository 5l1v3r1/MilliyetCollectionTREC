<DOC>
<DOCNO> 280722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy36.html </URL>
<DATE> 2005/03/15/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Başbakan Erdoğan kuliste oturan milletvekillerini uyardı 
</HEADLINE>
<TEXT>

     Başbakan Recep Tayyip Erdoğan, TBMM'de kuliste oturan AK Parti milletvekillerini, ''Beyler, toplantı içeride'' diye uyardı. 
     Öğle saatlerinde TBMM'ye gelen Erdoğan, bir grup milletvekili ile yemek yedikten sonra, Genel Kurul'a geçerek Cumhurbaşkanı Ahmet Necdet Sezer tarafından bir kez daha görüşülmek üzere iade edilen Öğrenci Affı Yasası'nın görüşmelerini izledi. Bir süre kulise de çıkan Erdoğan, milletvekilleri ile sohbet etti. 
     Erdoğan, TBMM'den ayrılırken, kuliste oturan bir grup AK Parti milletvekiline, Genel Kurul Salonu'nu göstererek, ''Beyler, toplantı içeride...'' dedi. 
     Diyarbakır Milletvekili İhsan Arslan ile Bingöl Milletvekili Mahfuz Güler, Tokat Milletvekili Şükrü Ayalan'ı göstererek, ''Arkadaşımız hasta, o nedenle buradayız'' dediler. 
     Başbakan Erdoğan, Ayalan'a geçmiş olsun dileğinde bulunarak, kendisiyle bir süre sohbet etti. 
     Erdoğan, Meclis'ten ayrılırken, ''Meclis, size emanet'' diye konuştu. 
     
</TEXT>
</DOC>
