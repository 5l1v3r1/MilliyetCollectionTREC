<DOC>
<DOCNO> 296940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/magazin/yazdud.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Star'ın 'Şöhret Sandalı'nı komşu kaptı 
</HEADLINE>
<TEXT>


S Cafe mönüyü yeniledi, Florya'da Kasaba çok moda, Mövenpick Hotel'de suşili brunch, Nazan Günay'da, Meşale'de Asu ile Baha, Krepen'de parti, Margaux Club huzurlarınızda... 



Efendim, uzun zamandır Akmerkez'e uğramıyordum. Aslında burası beni rahatlatıyor, elektriğimi alıyor. Hele bazen gördüğüm bir dostla S Cafe'de oturup iki kelam etmek daha da hoşuma gidiyor. Ama ah vakit Bunu ancak hafta sonları yapabiliyorum. Çarşamba günü eve Makro'dan bir şeyler almak için Akmerkez'e uğradım. Aradığım her şeyi, hem de kaliteli malı burada buluyorum da. Aslında pahalı olduğu söyleniyor Makro'nun ama... Diğer alışveriş yaptığım Chompain, Tansaş, Maxi'den pek farkı yok bence. Zaten kredi kartına taksit modası da başladı ya. Kasadaki kız "Kaça böleyim Şenay Hanım " dediğinde "Böl bölebildiğin kadar" cevabını veriyorum. O gün de elimde poşetlerle, yürüyen merdivenlerden garaja inerken tanıdık bir ses duydum. S Cafe'nin patronu Metin Sarıer. "Mönüyü yeniledik, gel de bak" dedi. Zaten şef Mehmet Topçu'yu, yakışıklı garson Burak Karabulut'un esprilerini de özlemiştim. Elimdeki poşetlerle oturdum. Kavalyem, People'ın başarılı işletmecilerinden Ali Sayar da tesadüf oradaydı. Hemen lafı yapıştırdı "Ne bu halin Pazardan mı geliyorsun ". Ali, oldum olası poşet taşımayı sevmez. Neyse, mutfak şefi Mustafa Demirhan önüme mönüyü uzatıverdi. Ispanaklı ve sebze püreli kuzu filesini gördüm. Acıktığım için direkt ana yemeğe geçtim. Enfesti. Ardından muzlu krep aldım. Patron Metin damak tadı olan biri. Gerçekten güzel şeyler var. Sadece salatalar, üşenmeyip saydım, 25 çeşit. Porsiyonlar büyük olduğu için salatayla doyabilirsiniz. Çocuk mönüsü bile var Hamburger, ızgara köfte, soyalı piliç köfte. Bir seferinde çocuk mönüsünden ızgara köfteyi tercih etmiştim, bayağı da doymuştum. Buranın susamlı pilici, Meksika usulü sebzesi, Tempura karides salataları çok meşhur. İsteyene de her çeşit pizza var. Akmerkez'de alışveriş ya da sinema öncesi-sonrası S Cafe'ye uğrayın, kesenize uygun seçiminizi yapın, keyifle yiyin. Orada günün hemen her saatinde sanat, moda, sosyete, spor dünyasından bir ünlüyle karşılaşmanız mümkün. Telefon numarası 0212 282 05 23. 

Suşili brunch'a buyrun 
Efendim, özellikle Ramazan aylarında bir kez bile olsa iftara gittiğim Mövenpick Hotel'deki İstanbul Azzur Restaurant pazar günleri Asya mutfağından esintiler taşıyan özel bir brunch sunuyor. Türkiye'deki ilk kadın başaşçı Lorraine Sinclair tarafından hazırlanan, 11.30 -15.00 saatleri arasında servis edilen brunch'da yok yok Peynir, şarküteri ve kahvaltılık çeşitleri, ev yapımı ekmekler, danish, muffin, kruvasan, uluslararası salata çeşitleri, deniz ürünleri, sıcak yemek büfesi... Japonlar'ın ünlü lezzeti suşi ve nori-rools'un yanı sıra misafirlerin gözü önünde hazırlanıp servis edilen Tayland ve Wok yemeklerini de deneyebilirsiniz. Hem göz hem de damak zevkinize hitap edecek brunch'da cheese cake, tiramisu gibi lezzetli tatlılar var. Zaten tatlı büfesi çok zengin. Büyükler brunch keyfi yaşarken çocuklar da Theodora Vakfı tarafından görevlendirilen 'Palyaço Doktorlar'la oyun odasında eğlenir. Fiyat mı Tabii herkesin kesesine uygun değil. Ama açık büfe olduğunu ve tıka basa doyduğunuzu düşünürsek, o kadar da yüksek sayılmaz. Düşünün Sabah, öğle ve akşam yemeğinizi bir arada çıkarabilirsiniz. Kişi başı 59 milyon lira. 0 -6 yaş arası çocuklar ücretsiz. 7-12 yaş arasına ise yüzde 50 indirim yapılıyor. Telefon numarası 0212 319 29 29. 

Margaux Club 
Efendim, son günlerde favori yerlerim arasında olan Süzer Plaza'nın gözde mekanı Margaux Club'ın açılışı geçen hafta ortasında yapıldı. İşletmesini Şenay Çevik'in yaptığı kulübün, Cutty Shark tarafından düzenlenen süper partisinde cemiyet hayatının ünlü isimleri vardı. Türkiye'nin en büyük BMW bayinin ortağı Süleyman Kosif, uslanan eski playboy Nurettin Hasman ve kız arkadaşı Eda Taşpınar, yakışıklı oyuncu Gökhan Arsoy, ünlü DJ Salih Saka, Seba İnşaat'ın ortağı Nedim Keçeli, Turan Ceylan, Taner Yıldırım, Serdar Ortaç, Varol Kaynar, İlgi Gövsa, Tuğba Özay, Okan Gürbüz, Sevda Demircan, Sencer Can, Ali Ünal, Helin Avşar o kalabalıkta görebildiğim isimler oldu. Müge-Burak Türeci'nin Margaux'u ve Club'ı bence İstanbul eğlence yaşamının favori mekanlarından biri olacak. 

'Şöhret Sandalı' satıldı 
Hatırlar mısınız bilmem. Başrollerini Ajda Pekkan, Ediz Hun, Gökhan Arsoy, genç oyuncu Banu Zorlu'nun paylaştığı, Halil Ergün ve Melike Demirağ'ın konuk oyuncu olarak yer aldığı 'Şöhret Sandalı' adlı televizyon filmi 2001 yılında çekilmişti. Yapımcı sevgili Oya Demirtok, yönetmen ise sevgili Ayşe Ersayın'dı. Film bazı sahtekarlıklar yüzünden hacizli duruma düştüğü için yayınlanamamıştı. Sonunda adalet yerini bulmuş, hiçbir hukuk sorunu kalmamış ortada. Montajlanarak satışa hazır hale getirilen 'Şöhret Sandalı'na ilk talep Yunanistan'dan gelmiş. Oya Demirtok, bir yakını kanalıyla yapılan teklife, sanatçıların da onayını aldıktan sonra olumlu yanıt vermiş. Oya "Ajda Pekkan ve Ediz Hun'u 30 yıl sonra bir araya getiren film, Rumca alt yazıyla Yunan televizyonunda yayınlanacak. Çok güzel bir senaryo. Türk kanallarından da teklif bekliyoruz" dedi. 

Florya Kasaba ve ... 
Hostes bir arkadaşım götürmüştü beni Florya Kasaba'ya. Geçen gün de yeni asistanım Zeycan'ın eşi Asker'in doğum günü vardı, evlerine yakın diye Kasaba'da yer ayırdım onlara. Pek memnun kalmışlar. Kasaba yeşillikler içinde, denize nazır harika bir manzaraya sahip, kaliteli ekibi ve servisiyle hoş bir yer. Özellikle çocuklu aileleri rahat ettiriyorlar, çünkü özel oyun alanları var. Sayfamın görsel yönetmeni sevgili Filiz Sunci de memnun kalmıştı Kasaba'dan. Özenle seçilen etleri Trakya süt kuzuları , Ayvalık'tan gelen halis zeytinyağıyla marine edildikten sonra servise sunuluyor. Baharatlar Gaziantep'ten geliyor. Peynir Malatya'dan, nar ekşisi Adana'dan, el yapımı biber salçası Urfa'dan, acur ve biber turşusu ise Gaziantep'ten. Hepsi de Kasaba için özel hazırlanmış. Ayrıca dağ kekiği, ısırgan otu ve Ege'ye has bazı yöresel otlar da mevsimine göre sunuluyor. Başarılı ve genç İşletme Müdürü Can Gürel de güler yüzlü ekibi de işi biliyor. Aşçıbaşı Sinan Kırkoca, garsonlar Ersin Karabacak ve Halil Baydağ, şef garson Ayhan Altun'la Kasaba özel davetlere, toplantılara filan da ev sahipliği yapıyor. Gidin, şikayetiniz olursa bana bildirin. Telefon numarası 0212 662 43 43. Asu Maralman ve Baha Boduroğlu benim kuşağımın iki başarılı şarkıcısıdır. İki sanatçı bundan böyle 'Arkadaşlar' adıyla her cuma ve cumartesi İstanbul-Gayrettepe'deki Meşale'de olacaklar. Kaçırmayın. Nazan Öncel de ilk kez bu gece Günay'da çıkacak. Beyoğlu Krepen'de de bu akşam DJ Münir ile 80'li, 90'lı yıllara nostaljik bir seyahat yapılacak. İkram Votka ve fındık. Evet, bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 

Etme bulma dünyası 

Efendim, biliyorsunuz, dört yıldır İbrahim Tatlıses ve Asena hakkında yazı yazmıyordum. Nedeni Asena yüzünden Tatlıses ile benim mahkemelik olmamız. Ama dayanamadım şimdi yazıyorum. Niye mi Sayın Tatlıses geçen hafta magazin programlarına çıkıp "Benim gazetem, televizyonum, elimde kalemim, köşem yok. O nedenle herkes vuruyor" dedi. Peki ama sevgili İbrahim Tatlıses'in dört yıl önce elinde gazetesi, köşesi, radyosu, televizyonu ve bir de hayatında Asena'sı vardı ve Asena'ya dokunan da yanıyordu. Bu nedenle 25 yıllık hayat arkadaşı, dünya beyefendisi oğlu İdo'nun annesi olan Derya ile de küstü. O tarihte meslektaşlarım bu konuda yorum yapsın diye Derya'nın peşindeyken Derya beni arayıp "Sen benim 20 yıllık dostumsun. Sana konuşacağım" deyince sakınca görmemiştim. Röportaj POSTA'da çıkmıştı. Derya'nın bir cümlesini de o tarihlerde MİLLİYET'in eki olarak çıkardığım Pasha Dergisi'ndeki köşeme yazmıştım. İşte o zamanlar elinde gazetesi, televizyonu, radyosu ve köşesi olan Tatlıses bana yapmadığını bırakmamıştı. Gazetesine manşet atmış, radyosundan kişiliğimi zedeleyici hakaretler yağdırmıştı. Oysa ben bunlara layık değildim. Üstelik de Sayın Tatlıses ile neredeyse 30 yıla dayanan bir dostluğumuz vardı. Ya da ben öyle sanıyordum. Bu olaylar olmadan birkaç ay önce İzmir Kültürpark Mogambo'nun sahnesinden bana "Gazete ve televizyonlarıma tek transfer etmek istediğim sensin. Delikanlı kızsın. Ne istiyorsan vereyim" diyen aynı Tatlıses'ti. Biraz daha geriye gidelim Tatlıses 1978 yılında İzmir Akasyalar Bahçesi'nde ilk sahneye çıktığında ben de yerel Ekspres Gazetesi'nde Magazin Müdürü, Haftasonu, tv'de 7 Gün ve Kelebek Gazeteleri'nde de İzmir temsilciliği yapıyordum. Tatlıses'in hayat hikayesini kendi istediği doğrultuda yazmıştım. Bana bekar olduğunu söyleyen kendisiydi. Ama dizi yayınlandığı an büyük yankı yapmış, telefonlarım kilitlenmiş, birileri, Tatlıses'in evli ve üç çocuk babası olduğunu belgelerle ispatlamıştı. O zaman Tatlıses ve menajeri olan Hasan Bora "Sakın yazma bacım, çok kadın hayranı var, onları hayal kırıklığına uğratmayalım, biraz bekle" diyerek beni önlemişlerdi. Hatta hiç unutmam, baba dostum olan Atalay Noyaner'i de haberin çıkmaması için araya sokmuşlardı. O tarihte belki de beni magazin dalında yılın gazetecisi yapacak haberi yayınlamamıştım. Sadece o mu Daha ne haberleri Tatlıses'in sanatına duyduğum hayranlık ve yüreğini bildiğimi sandığımdan es geçtim. Şimdi görüyorum O zamanlar Tatlıses'in yayın organlarında çalışan, yıllar önce ekmek verdiğim iki gazeteci bugün yoklar. Uğruna beni yaraladığı Asena ise Tatlıses'ten ayrı. Üstelik Asena, yaptıklarından dolayı tanıklar huzurunda benden özür de diledi. Kısacası bu, etme-bulma dünyası sevgili okurlar. Buna rağmen sesine hayran olduğum Tatlıses'in yeni albümünde yer alan 'Arama' adlı şarkısını gittiğim gece kulüplerinde 3-4 kez çaldırıyorum. Ki, bu gece kulüplerinin patronları çok yakın dostlarım, istesem şarkıları yasaklarım. Büyüklük bende kalsın. Ama keşke bunlar olmasaydı. Çünkü ortak dostlarımız bu küslüğü bize yakıştıramıyorlar. Neyse her şeye rağmen yolunuz açık olsun Sayın Tatlıses. 

Altın Öğütler 
Sırlarını düşmanlarından saklamak istiyorsan dostlarına söyleme. 
Benjamin Franklin 




</TEXT>
</DOC>
