<DOC>
<DOCNO> 276503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko38.html </URL>
<DATE> 2004/10/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Cansızlar YTL ile yastıkaltındaki paralar sermaye piyasalarına girecek 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, ''Yeni Türk Lirası'na geçişle birlikte ortaya çıkacak yastık altı paraların bir bölümünün sermaye piyasalarına geleceğini tahmin ediyorum'' dedi. 
     Cansızlar, TÜRKON Kongre ve Fuarcılık tarafından düzenlenen Yatırım 2004 Fuarı'nda yaptığı konuşmada, AB'ye uyum sürecinde sermaye piyasalarının gelişimi hakkında bilgi verdi. 
     Cansızlar, Aralık ayında toplanacak AB zirvesinde Türkiye'nin tam üyelik müzakerelerinin başlatılması konusunda karar verileceğini anımsatarak, müzakerelere başlamanın sermaye piyasalarının gelişimi ve derinleşmesi açısından ciddi etkileri olacağını söyledi. 
     Üyelik perspektifinin, Türkiye'nin dünyanın en büyük ve gelişmiş ekonomik entegrasyonuna dahil edildiği, istikrarlı ülke olduğu yönünde net bir mesajın özellikle finans çevrelerine verilmesi anlamına geldiğini belirten Cansızlar, bunun, yabancı sermaye girişinin artmasına, sermaye piyasalarının derinleşmesi ve yapısal sorunlarının aşılmasına katkıda bulunacağını ifade etti. 
     AB sermaye piyasalarına uyum amacıyla 3 yıldır çalıştıklarını ve 80'e yakın düzenleme yaptıklarını anlatan Cansızlar, özellikle finansal entegrasyon alanında yapılacak düzenlemeler neticesinde piyasalarda likiditenin artacağını, işlem maliyetlerinin azalacağını ve daha fazla finansal araçların piyasalara gireceğini kaydetti. 
     
     ''2005 YILI ÖNEMLİ BİR DÖNEMEÇ'' 
     AB ile ilgili gelişmeleri aktarırken Cansızlar, AB Komisyonu'nda kabul edilen bir projeleri nedeniyle Şubat ayında 3 teknik uzman geldiğini ve eksiklik analiz raporunun yayımlandığını belirterek, şunları söyledi 
     ''Raporda, sadece SPK'nın değil, Türk sermaye piyasalarının oldukça önemli aşama kaydettiği belirtiliyor. Yapılan düzenlemelerin yarıya yakın bölümünün AB ülkelerine benzer olduğu, hatta bazı noktalarda teknik altyapı olarak çok daha ileri düzeyde olduğu belirleniyor. 
     Ancak, noksanlarımız var. O bakımdan yeni bir projeyle AB Komisyonu'na başvuruldu. Eylül başında projemiz AB Komisyonu'nda kabul edildi. AB finansmanı ile bize eş ülke tayin edilecek. Bu yılın sonuna kadar bu proses bitecek. Arkasından eş ülkeyle birlikte, teknik, idari ve yasal altyapı olarak 2 yıl içinde AB'ye tam uyumu bitirmiş olacağız.'' Cansızlar, sermaye piyasası mevzuatını yeniden düzenlemeye çalıştıklarını, 1.5 yıldır üzerinde çalıştıkları bir mevzuat seti bulunduğunu dile getirerek, çok önemli değişiklikleri içeren bu mevzuatın 2005 yılında TBMM'den geçmesini sağlayacaklarını kaydetti. 
     Cansızlar, AB uyum süreciyle ilgili olarak, ''2005 yılı önemli bir dönemeç, önemli bir sürecin başlangıcı. Önümüzdeki dönemin çetin ve uzun bir dönem olacağını tahmin ediyorum. Sektör olarak buna hazır olmalıyız'' diye konuştu. 
     Makro ekonomide iyileşmenin, AB süreciyle ilgili olumlu gelişmelerin ve yeni TL'ye geçişin, finansal araçların gelişmesini ve ortaya yeni fonların çıkmasını sağlayacağını belirten Cansızlar, ''Özellikle yeni TL'ye geçişle ortaya çıkacak yastık altı paraların bir bölümünün sermaye piyasalarına gireceğini tahmin ediyorum'' dedi. 
     Cansızlar, 2005'te uygulamaya koyacakları önemli projeler arasında, uzun vadede konut sahibi olmayı sağlayan mortgage finans ile Anadolu'daki yatırımcıların projelerini oradaki tasarruflarla finanse edilmesini öngören KOBİ piyasaları bulunduğunu kaydetti. 
     Türkiye Sermaye Piyasası Aracı Kuruluşlar Birliği TSPAKB Başkanı Müslüm Demirbilek de konuşmasında, Türkiye'de sermaye piyasalarının derinliğinin potansiyelinin altında olduğunu belirterek, ''AB'ye katılım, sermaye piyasaların derinleşmesini, faiz oranlarının düşmesini ve istikrar kazanmasını sağlayacak, ülkemizin bu piyasalardan daha düşük maliyetlerle ve hacimlerle fon bulma imkanını artıracak'' diye konuştu. 
     Yatırım 2004 Fuarı kapsamında, ''Yatırım Araçları ve Borsa Günleri'' etkinliği de gerçekleştirilecek. 3 Ekim tarihine kadar sürecek etkinlik çerçevesinde çeşitli seminerler düzenlenecek. 
     
</TEXT>
</DOC>
