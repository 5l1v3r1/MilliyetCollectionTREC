<DOC>
<DOCNO> 287965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun04.html </URL>
<DATE> 2004/11/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hamas Lideri Arafat'ı İsrail öldürdü... 
</HEADLINE>
<TEXT>

     Aşırı dinci Hamas örgütü, Filistin lideri Yaser Arafat'ın ölümünün İsrail'e karşı saldırıları sürdürme kararlılıklarını artıracağını bildirdi. 
     Arafat'ın ölümünden sonra Hamas tarafından yapılan açıklamada, ''Büyük liderin ölümü, zafer ve kurtuluşa ulaşana kadar cihata ve siyonist düşmana karşı direnişe devam etme kararlılığımızı artıracak'' denildi. 
     Hamas liderlerinden Halid Meşal de Beyrut'ta yaptığı açıklamada, İsrail'i Arafat'ı öldürmekle suçladı. 
     Meşal, El Cezire'ye yaptığı açıklamada, ''İsrail, Arafat'ın öldürülmesi suçunun sorumlusudur. Son iki haftada doktorlardan gelen tüm haberler Arafat'ın zehirlendiğini gösteriyor'' dedi. 
     Arafat'ı öldürerek İsrail'in barış anlaşmasını öldürdüğünü ifade eden Meşal, ''İsrail, kendi koşullarına göre barışı reddeden herkesin akıbetinin bu olacağı yolunda Filistinlilere ve Araplara açık bir mesaj gönderiyor'' diye konuştu. 
     
</TEXT>
</DOC>
