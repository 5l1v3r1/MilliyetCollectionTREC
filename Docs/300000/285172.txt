<DOC>
<DOCNO> 285172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo41.html </URL>
<DATE> 2004/11/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Aziz Yıldırım, Daum ve Alex'e sahip çıktı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Beşiktaş maçı sonrası medyada yer alan eleştirilerle ilgili çarpıcı açıklamalar yaptı. 
     Sabiha Gökçen Havalimanı'nda, takımın Fransa'ya gidişi öncesi bir basın toplantısı düzenleyen Aziz Yıldırım, son 2 gündür medyada fırtınalar kopartıldığını ileri sürerek, ''Bir gazeteci Başkan ve yönetime kızanlara gün doğdu. Bayram edebilirler yazmış. Bu doğru. hem şahsımı, hem de Daum'u rencide edecek, hakaretlere varan yorumlar yapılıyor. Türk futbolu adına üzülüyorum. Yoksa şahsımla ilgili ben onların hepsiyle baş edebilirim. Her türlü davranışlarını kendilerine iade edecek zekaya sahibim'' dedi. 
     Medyada bazı kişilerin, ''Daum gidecek'' diye gündem yaratmaya çalıştığını iddia eden Yıldırım, şöyle konuştu 
     ''Fenerbahçe'de kargaşa yaratmaya çalışıyorlar. Bunları üstüne basa basa söylüyorum. O yazarlar, beyinlerine soksun. Daum ile karşılıklı güvene dayalı, sezon sonuna kadar mukavelemiz var. Her iki taraf için de tazminat maddesi yok. İki taraf da hoşnut olmadığı zaman masaya oturur ve ayrılır. Ama biz başarı için devamlılığın şart olduğunu düşünüyoruz. Çok kötü günler oldu, ama Fenerbahçe camiası hep destek verdi. Hedefimiz 2007'de tüm branşlarda başarılı olmak. Ama medyada bazıları memnun olmuyor. '' 
     
     ''ÜST ÜSTE ŞAMPİYONLUK YAŞAMAK İSTİYORUZ'' 
     Başkan Yıldırım, kendisiyle kavgası olanların kulübü karıştırmamaları gerektiğini ifade ederek, ''Fenerbahçe'de kaos yok. Dünkü antrenmanda oyuncular arasında münakaşa yaşanmış olabilir. Bu, hırslarını gösteriyor. Fenerbahçe karıştı diye manşetler atmak yanlış. Türkiye'nin en iyi kadrosuna sahibiz. 30 yıl sonra üst üste iki kez şampiyonluk yaşamak istiyoruz'' dedi. 
     Teknik direktör Daum'la derbi maçtan sonra görüştüğünü açıklayan başkan Aziz Yıldırım, bugün bir gazetede yayınlandığı gibi Alman çalıştırıcının, 'Çeker giderim' şeklinde bir şey söylemediğini vurgulayarak, ''Daum'la, bu yenilginin çok önemli olmadığını, yıl sonundaki başarının önemli olduğunu konuştuk. O da yıl sonunda şampiyon olacağımızı söyledi. Maçtan sonra basın toplantısında, kendisinin de yanlış yaptığını, çünkü Türkiye'de doğruların herkese iyi gelmediğini kaydetti'' şeklinde konuştu. 
     
     ''FUTBOL TAKIMI BAŞARILIDIR'' 
     Başkan Yıldırım, futbol takımının başarılı olduğunu ve ligde hala lider bulunduğunu söyledi. 
     Medyada sanki lig bitmiş, Fenerbahçe şampiyon olamamış gibi yorumlar yapıldığını ifade eden Yıldırım, ''Fenerbahçe liderken bunlar yapılıyor. 13 puan gerideki Beşiktaş ise şampiyon olacakmış gibi yazılar yazılıyor. Fenerbahçe başarılıdır. Kötü oynayabilir, ayrıca tartışılır. Onun çözümünü de teknik direktör yapar. Biz gerekenleri teknik direktöre iletiriz'' dedi. 
     Aziz Yıldırım, yayıncı kuruluş Lig TV ile ilgili yaşanan olaylara da değinerek, şunları kaydetti 
     ''Derbi maçtan sonra da Lig TV'de Beşiktaş ile Galatasaray'da rahat çekim yapıyoruz ama Fenerbahçe'de yapamıyoruz diyorlar. Biz Futbol Federasyonu'nun talimatlarını uyguluyoruz. Mixzone istendi, onu da yaptık. UEFA maçlarındaki uygulamanın aynısını yapıyoruz. Ama bunlar soyunma odasına girip çekim yapalım, sonra gerekirse kulüp aleyhine kullanırız diye düşünüyorlar. Fenerbahçe adına yanlış beyanlar yapamazsınız. Çünkü biz halka arz edilmiş bir şirketiz. Bu yorumlar hisselerimizi etkileyebilir.'' 
     
     FEDERASYONA ÇAĞRI 
     Basın toplantısında Futbol Federasyonu'na da çağrıda bulunan başkan Aziz Yıldırım, ''Madem Federasyon bu kuralları koyuyor, o zaman uygulasın ve görevini yerine getirsin'' dedi. 
     Aziz Yıldırım, Beşiktaş maçından sonra saha içinin bir anda karıştığını ifade ederek, ''O anki görüntüleri izlediniz. Biz kazansaydık belki daha da kötüsü olabilirdi. Ayrıca orta tribünden bütün polis camiasına küfür edildi, yine uygulama olmadı. Fenerbahçe'de artık küfür olmuyor. Çünkü biz çağdaş uygulamaları başlattık ve uyguluyoruz. Bizim uygulamalarımızı desteklemeleri lazım'' şeklinde konuştu. 
     
     ''ALEX'İN DEĞERİ BİR MAÇTA BELLİ OLMAZ'' 
     Aziz Yıldırım, Alex'le ilgili eleştirilere de yanıt vererek, ''Alex gibi yıldız oyuncuların değerini bir maçta ölçemezsiniz'' dedi. 
     Alex ve Ortega gibi oyuncuların, kulübün malı ve değerleri olduğunu vurgulayan Yıldırım, sözlerini şöyle sürdürdü 
     ''Washington'a portakal dediler, Ortega, basının bir bölümünün üzerine oynadığı oyunlar sonrası gitti. Şimdi Alex'e de aynı şeyi yapmak istiyorlar. Bunlar kulübün değerleridir. Onları kimseye karalatmam. Alex'in bonservisi 5 milyon dolar. Her yıl 2 milyon dolar alacak. Öyle medyada söylendiği gibi 14 milyon veya 25 milyon euro değil. Alex'in, Ortega'nın kalitesini dünya biliyor. Neyi tartışıyorsunuz '' Başkan Yıldırım, Avrupa Şampiyonlar Ligi'nde Fransa'nın Olympique Lyon takımıyla deplasmanda yapacakları maça da değinerek, ''Lyon'a iddialı gidiyoruz. Puan veya puanlar alabiliriz. Ben takıma güveniyorum. Son 3 maçta gerekli puanları alabilirsek, gruptan çıkabiliriz. Olmazsa UEFA'ya gider ve tecrübemizi artırırız'' dedi. 
     
</TEXT>
</DOC>
