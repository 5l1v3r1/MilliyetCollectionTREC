<DOC>
<DOCNO> 261960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yasam/yas02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da 6.5'lik fay 
</HEADLINE>
<TEXT>


Türk, Alman ve İsviçreli bilim adamlarının çalışmaları, Van Gölü'nün altından 6.5 büyüklüğünde deprem üretebilecek bir fayın geçtiğini ortaya çıkardı 

OSMAN BEKLEYEN Van DHA 

Van Gölü'nde gerçekleştirilen son sismik araştırmalarda, bölgenin derinliklerinde 6.5 şiddetinde deprem üretebilecek bir fay hattı bulundu. 
'Paleo - Van' projesi kapsamında sürdürülen araştırmaya Türkiye, Almanya ve İsviçre'den 20 bilim adamı katıldı. Bir bakıma gölün tomografisini çektiklerini belirten Yüzüncü Yıl Üniversitesi Mühendislik - Mimarlık Fakültesi Jeoloji Mühendisliği Bölüm Başkanı Prof. Dr. Sefer Örçen, tabanda, büyük hasara yol açabilecek bir fay tespit ettiklerini söyledi. 

'Dipte uranyum olabilir' 
Fayın nasıl çalıştığını da çözeceklerini kaydeden Örçen, "Tespit ettiğimiz faylar 6.5 büyüklüğünde deprem üretir. Bu sarsıntı Van ve çevresinde büyük bir hasara yol açacaktır. Ayrıca kırığın Kuzey Anadolu Fayı ile ilişkisine bakacağız. Depreme karşı önlem alınması için uyarılarda bulunacağız" dedi. 
Gölün altında endüstriyel hammadde yatakları bulunduğu yönünde önemli bulgular elde ettiklerini de anlatan Prof. Örçen, sözlerini şöyle bitirdi "Doğal soda, radyoaktif elementler, lityum, hatta gölün volkanik bölgede bulunması nedeniyle uranyuma ilişkin bileşiklerin olduğunu söyleyebiliriz. Ancak bir uranyum rezervinin varlığından söz edemeyiz. Birçok yerde gaz çıkışları var. Bu da gölün altının h l canlı olduğunu gösteriyor." 


</TEXT>
</DOC>
