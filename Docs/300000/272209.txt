<DOC>
<DOCNO> 272209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/spo02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy sallandı 
</HEADLINE>
<TEXT>


Şükrü Saracoğlu tarihi bir gün yaşadı. Açılan dev bayraklar festival havası estirdi. Sparta Praglı futbolcular bile tribünlerin görüntüsünü cep telefonlarıyla fotoğrafladı 


Muhteşem gösteri 
FENERBAHÇE taraftarı, Sparta Prag maçında Kadıköy'de tam anlamıyla şov yaptı. Tribünlerde açılan birbirinden renkli dev bayraklar büyük alkış topladı. Açık tribünde yönetimin yaptığı "Herkes haddini bilecek" pankartı yer alırken, karşı açıkta ise Atatürk resimli, "Atam izindeyiz" yazısı yer aldı. Maçın başlamasına kısa bir süre kala numaralı tribünü boydan boya kaplayan İngilizce "Fenerbahçe Cumhuriyeti" yazılı dev bayrak tribünleri coşturdu. 

Çekler şoke oldu 
YAN yana dizilen 50'ye yakın davulcu da sürekli tempo tutarak Sarı - Lacivertli taraftarları ateşledi. Karşılaşmadan önce zemini gezmek için sahaya çıkan Sparta Praglı futbolcular tribünlerin coşkusu ve renk cümbüşü karşısında adeta şoke oldu. Çekler, şovların büyük bölümünü ilgiyle izlerken, cep telefonlarıyla fotoğraf çekti. Bu arada karşılaşma öncesinde sahaya yabancı madde atılmaması konusunda sık sık anonslar yapıldı. 

Desteğe teşekkür 

Rüştü'nün yorumu 
MAÇIN son bölümünde kritik bir kurtarış yapan Rüştü, taraftarın verdiği desteğe teşekkür etti. Milli kaleci, "Servet atıldıktan sonra 10 kişi kaldığımızı hissetmedik. Bu boşluğu taraftar doldurdu" diye konuştu. Golün asistini yapan Alex, "Çok güzel atmosferdi. Başlangıç önemliydi. Böyle devam edeceğiz. Adapte oldum. Gün geçtikçe daha da iyi olacağım" yorumunu yaptı. 

Pierre'den tam not 
FENERBAHÇE'Yİ galibiyete taşıyan Hooijdonk, "Bu gece şanslıydık. Gol pozisyonları bulduk. Sparta Prag da o şansı buldu, ancak pozisyonları değerlendiremediler. İkinci tura çıkmak istiyoruz" dedi. Hollandalı yıldız, Servet'e kırmızı kart çıkaran, Christoph Daum'a da sarı kart gösteren hakem için ise, "Son yıllarda gördüğüm en iyi hakemlerden biriydi" yorumunu yaptı. 


</TEXT>
</DOC>
