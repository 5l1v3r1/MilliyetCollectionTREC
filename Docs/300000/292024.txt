<DOC>
<DOCNO> 292024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko23.html </URL>
<DATE> 2004/11/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Opel Türkiye Hedeflerimizi aşmış durumdayız 
</HEADLINE>
<TEXT>

     Opel Türkiye Genel Müdürü Peter Fahrni, 2004 yılı hedeflerini aştıklarını belirterek, ''Yıl henüz tamamlanmadı ama Opel açısından 60 binin üzerinde, Chevrolet açısından da 10 binin biraz üzerinde bir satış rakamı bekliyoruz'' dedi. 
     Autoshow Fuarı'ndaki Opel standında soruları yanıtlayan Fahrni, 2004 yılının otomotiv pazarı açısından istisnai bir yıl olduğunu söyledi. 
     Fahrni ''O nedenle biz hedeflerimizi aşmış durumdayız. Piyasanın büyümesiyle bizim markamız da büyüme kaydetti. Özellikle yeni tanıtımını yaptığımız Chevrolet'in başarısından, performansından dolayı çok memnunuz'' diye konuştu. 
     2004 yılının Opel açısından çok güçlü bir yıl olduğunu ifade eden Fahrni şunları kaydetti 
     ''Binek araçlar açısından piyasada yerimizi sağlamlaştırırken ticari taşıtlar açısından da piyasaya çok iyi bir giriş yaptık ve çok ciddi aşama kaydettik. Bizim ikinci markamız Chevrolet açısından bakıldığında ise Şubat'ta tanıtımı yapılmış olmasına rağmen önümüzdeki birkaç gün içinde 10 bininci satışımızı gerçekleştireceğiz. Bu da çok büyük bir başarı bizim açımızdan. Yıl henüz tamamlanmadı ama Opel açısından 60 binin üzerinde, Chevrolet açısından da 10 binin biraz üzerinde bir satış rakamı bekliyoruz.'' 
     
     ''MÜŞTERİ TALEBİ TEKRAR CANLANMAYA BAŞLADI'' 
     ÖTV artışıyla ilgili olarak da Peter Fahrni, Kasım ayında ÖTV artışları açıklandığı zaman ciddi bir darbe yediklerini, ancak daha sonra müşteri talebinin tekrar canlanmaya başladığını söyledi. 
     Autoshow Fuarı'nın otomobili tekrar gündeme taşıması ve müşteri canlılığı getirmesi nedeniyle kendileri açısından son derece önemli olduğuna işaret eden Fahrni ''Türkiye'deki vergilerin hali hazırda çok yüksek olduğunu ve daha fazla artmaması gerektiğini düşünüyoruz'' dedi. 
     Fahrni, önümüzdeki yıl da yüzde 10'luk piyasa payı hedefini tutturmayı amaçladıklarını, Chevrolet açısından bakıldığında ise yüzde 10'un biraz daha altında kalacaklarını tahmin ettiğini belirtti. 
     Fahrni, ''Çünkü Chevrolet markasında sadece otomobil kategorisinde rekabet edebiliyoruz. Saab konusunda ise Türkiye'de yeni oluşturmaya çalıştığımız bir marka ve yapılması gereken bazı şeyler var'' diye konuştu. 
     
     ''TÜRKİYE BİZİM İÇİN ÇOK ÖNEMLİ TEDARİKÇİ ÜLKE'' 
     Opel'in Türkiye'de üretimden çekilmesini de değerlendiren Fahrni, Türkiye'de yerel olarak üretim gerçekleştirdikleri günlerde de çok olumlu gelişmeler yaşandığını, ancak kendileri açısından önemli olanın markanın değerini koruması ve tüketici gözünde kabul edilebilirliğini, piyasada mevcut konumunu sürdürebilmesi olduğunu, bunu da şu anda başardıklarını söyledi. 
     Bunun tüketiciler tarafından fark edildiğini ya da önemsendiğini çok fazla düşünmediğini ifade eden Fahrni, Türkiye'deki tüketicinin asıl önemsediği şeyin Alman mühendisliği ürünü olan bir araç satın almak olduğunu kaydetti. 
     Peter Fahrni, ''General Motors GM Türkiye'de üretim yapmakta olan yedek parça üreticilerinden GM'nin yurtdışındaki üretim merkezlerine çok fazla yedek parça alımı yapmaktadır. O anlamda Türkiye bizim için çok önemli bir tedarikçi ülke konumunda'' dedi. 
     Türkiye'de hali hazırda yeni yatırım düşünmediklerini söyleyen Fahrni, ''2005 yılında Türkiye'deki otomotiv pazarında toplam 500-550 bin araç satılacağını düşünüyoruz ve biz bu piyasada kendi yerimizi sağlamlaştırmayı hedefliyoruz'' diye konuştu. 
     Autoshow'un da zamanlama açısından kusursuz bir döneme denk geldiğini dikkati çeken Fahrni, sektörün gücünü göstermesi ve ekonomi açısından nasıl bir lokomotif oluşturduğunu göstermesi açısından adeta bir vitrin konumunda bulunduğunu belirtti. 
     
</TEXT>
</DOC>
