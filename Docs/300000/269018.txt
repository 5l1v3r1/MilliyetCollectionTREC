<DOC>
<DOCNO> 269018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy10.html </URL>
<DATE> 2004/09/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Aksu ''Rehine kurtarma timlerin eğitimine ağırlık vereceğiz'' 
</HEADLINE>
<TEXT>

     İçişleri Bakanı Abdulkadir Aksu, Rusya'da yaşanan son olayın, terörle mücadelede uluslararası işbirliğinin önemini ortaya koyduğunu söyledi. 
     Bakan Aksu, kendisiyle birlikte 40 yıl önce Diyarbakır Ziya Gökalp Lisesi'nden mezun olan arkadaşlarıyla Büyük Abant Oteli'nde bir araya geldi. 
     Aksu, burada gazetecilere yaptığı açıklamada, Rusya'da yaşanan terör olayını lanetlememenin mümkün olmadığını belirtti. Terörün küresel boyutunun son yaşanan olayda bir kez daha ortaya çıktığını vurgulayan Bakan Aksu, ''Terörle mücadelede uluslararası işbirliğinin önemi anlaşıldı. Biz yıllarca terörle mücadelede işbirliğini savunduk. Dünya, terörün gerçek yüzünü 11 Eylül saldırısından sonra gördü'' dedi. 
     Bakan Aksu, terörle mücadelede özellikle önem taşıyan rehine kurtarma timlerinin eğitimine daha fazla ağırlık vereceklerini ve Emniyet Genel Müdürlüğü bünyesinde bulunan özel harekat timlerini, bu amaçla gerekirse yurtdışına eğitime göndereceklerini bildirdi. 
     Türkiye'nin 48 ülkeyle uluslararası terör, uyuşturucu ve insan kaçakçılığı konularında işbirliği anlaşması imzaladığını vurgulayan Aksu, şöyle konuştu 
     ''Son olarak 5 ülkeyle ortak bir operasyon yaptık. Operasyon öncesinde bu ülkelerle karşılıklı bilgi alışverişinde bulunduk. Bu ülkelerin yerel yargı organlarının bilgisi dahilinde 5 ülkede aynı saat ve dakikada DHKP-C operasyonu yaptık. Örgütle ilgili bu operasyon sayesinde çok önemli bilgilere ulaştık. Güvenlik güçlerinin aldığı tedbirler sayesinde, uyuşturucu kaçakçıları ve insan tacirleri, rotalarını değiştirmek zorunda kaldılar'' dedi. 

     
</TEXT>
</DOC>
