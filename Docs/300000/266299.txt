<DOC>
<DOCNO> 266299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy03.html </URL>
<DATE> 2004/08/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsrail istihbarat sitesinden Erdoğan'a suçlama 
</HEADLINE>
<TEXT>

     Başbakan Recep Tayyip Erdoğan'ın, Suriye ve İran'a yakınlaşarak İsrail'in bölgesel caydırıcılığına zarar verme stratejisi güttüğü öne sürüldü. 
     İsrail istahbarat kaynaklarına yakınlığıyla bilinen internet sitesi Debka, nükleer tesislere ilişkin tartışma üzerinden, İran'ın, İsrail'in stratejik müttefiklerini etki altına aldığı belirtildi. 
     Başbakan Recep Tayyip Erdoğan'ın da bu kapsamda İsrail'in bölgedeki çıkarlarına ters düşen girişimlerde bulunduğu savunuldu. 
     Debka'nın iddialarına göre Erdoğan, İran'la ilişkileri iyi tutmak için, Türk hava sahasının İsrail uçaklarına kapatılacağının garantisini verdi ve bu durumdan Washington ve Kudüs'ü haberdar etmedi. Erdoğan'ın, yapılan ikili anlaşmaları görmemezlikten gelerek Türkiye'yi İran, Suriye ve Arap ülkeleri eksenine çekmeye çalıştığı da öne sürüldü. 
     
     TÜRKİYE VE SURİYE ARASINDA ASKERİ İŞBİRLİĞİ 
     Sitede yer alan ilginç iddialardan biri de, Türkiye ve Suriye arasında askeri işbirliğine gidilecek olması olarak öne çıkıyor. Buna göre Erdoğan, önümüzdeki ay gerçekleştireceği Şam ziyaretinde Türkiye ve Suriye arasında askeri işbirliğinin başladığını ilan edecek. 
     ABD'deki Yahudi lobisinin Türkiye'nin çıkarlarını savunduğu ifade edilirken, TSK envanterinde bulunan 170 adet M-60A1 tankın modernizasyonu projesinin gündemde olduğuna da dikkat çekildi. Böyle bir süreçte Erdoğan'ın girişimlerinin ve açıklamalarının İsrail'i küçümsemek olduğu savunuldu. 
     
     ÜÇ DANIŞMANIN İŞİ ZOR 
     Erdoğan'ın üç dış politika danışmanı Ömer Çelik, Egemen Bağış ve Şaban Dişli'nin, bu gerginlik içinde gelecek hafta İsrail'e giderek ilişkilerin yumuşatılması için girişimlerde bulunacağı kaydedildi. 
     Ancak üç AKP'linin işinin hiç de kadar kolay olmadığı yorumu yapıldı. 
     
</TEXT>
</DOC>
