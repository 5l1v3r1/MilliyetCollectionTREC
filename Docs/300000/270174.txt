<DOC>
<DOCNO> 270174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur41.html </URL>
<DATE> 2004/09/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Tavşancıl'daki tren kazası... Makinist için 30 aya kadar hapis isteniyor 
</HEADLINE>
<TEXT>

     Kocaeli'nin Gebze İlçesi'ne bağlı Tavşancıl'da 11 Ağustos Çarşamba günü meydana gelen kazada 8 kişinin ölümü 89 kişinin yaralanmasına neden olduğu gerekçesiyle Başkent Ekspresi Makinisti Hasan Yücedağ 36 hakkında 3 aydan 30 aya kadar hapis cezası isteniyor. 
     AA muhabirinin edindiği bilgiye göre, soruşturmayı tamamlayan Gebze Cumhuriyet Savcısı Veysel Ertuğrul'un hazırladığı iddianameye göre, makinist Yücedağ hakkında Recep Öztürk 41 , Seyfi Göktepe 45 , Abdullah Aydın 32 , Yaşar Göktepe 47 , Mevlüt Ünlü 44 , Feray Ocaktan 37 , Dilara Ocaktan 10 ve Soner Gürkan'ın ölümü ile 89 kişinin yaralanmasına neden olduğu gerekçesiyle ''tren kazası sonucu 8 kişinin ölümüne ve birden fazla kişinin yaralanmasına sebebiyet verme'' suçundan Gebze Ağır Ceza Mahkemesi'nde dava açıldı. Yücedağ hakkında 3 aydan 30 aya kadar hapis cezası isteniyor. 
     Cumhuriyet Savcısı Ertuğrul'un hazırladığı iddianamede, olayda sanık Hasan Yücedağ'ın kusuru bulunduğunun bilirkişinin incelemesi sonucunda anlaşıldığı belirtilerek, ''Sanığın yargılamasının mahkemenizde yapılarak, eylemine uyan TCK'nin 389. 1 son, 40 maddeleri uyarınca cezalandırılması kamu adına talep ve iddia olunur'' denildi. Bu arada, Yücedağ, tedavi gördüğü Kartal Lütfi Kırdar Eğitim ve Araştırma Hastanesi'nden taburcu olmasının ardından 20 Ağustos Cuma günü Gebze'de tutuklanmıştı. 
     Tavşancıl Beldesi'nde 11 Ağustos Çarşamba günü meydana gelen tren kazasını inceleyen bilirkişi, tutuklu yargılanan Başkent Ekspresi Makinisti Hasan Yücedağ'ı 8'de 4, ölen makinist Soner Gürkan'ı 8'de 2, TCDD'yi ise 8'de 2 kusurlu bulmuştu. 
     Adapazarı Ekspresi makinistleri Durmuş Akgül, Özcan Özel ile ölen Başkent Ekspresi makinisti Soner Gürkan hakkında takipsizlik kararı verilmişti. 
     
</TEXT>
</DOC>
