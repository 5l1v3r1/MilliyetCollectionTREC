<DOC>
<DOCNO> 290610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yazar/yilmaz.html </URL>
<DATE> 2004/11/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Okul yerini lokale verdiler 
</HEADLINE>
<TEXT>


Haber haberi kovalıyor. Geçtiğimiz günlerde bu sütunlarda Kadilli İlköğretim Okulu'nun fiziki sorunlarına değinmiştim. Meğer sorunun büyüğü arka plandaymış. 
Maliye Bakanlığı Kandilli'de okula tahsis edilen yerini, İstanbul Üniversitesi İÜ İktisat Fakültesi Mezunlar Cemiyeti'ne, "İktisatlılar Evi" olarak hizmet vermek üzere kiralamış. 
5 dönümlük parsel içindeki tarihi kagir bina, 10 yıllığına tesbit edilen 23.5 milyar kira bedeli karşılığında, Cemiyet'in olmuş. Restorasyon başlamış... 

Caddeye açılan kapı 
Mevcut okul, Turgut Yılmaz'dan, Gürbüz Refikoğlu'na Koç ailesinden, Sabancılar'a, Sapmazlar'a kadar herkesin eli üstünde olmasına rağmen, fiziki şartlarını aşamıyor. 
179 öğrencinin öğrenim gördüğü okulda, bırakın laboratuvar gibi olanakları, oyun oynayacak iki metre kare bahçe yok. Spor salonu yok. Okulun kapısı caddeye açılıyor. 
Kandilli'nin yüksek lisanslı okul müdürü İsmail Topal ve hayırseverlerin tüm gayretleri 70 yıllık binayı ancak ayakta tutmaya yetiyor. 
1987 yılından beri, bu ilkokulun taşınması tartışılıyor. Kandilli İlköğretim Okulu'nun Fahri Başkanı ve müteahhit Cevat Yaltıraklı konunun yakın takipçisi. Yaltıraklı Maliye Bakanlığı Emlak Genel Müdürlüğü, Milli Eğitim Bakanlığı Yatırım ve Tesisler Dairesi Başkanlığı'na sorunu iletmiş. 

Varlık içinde yokluk 
Yaltıraklı'nın eleştirileri şöyle 
- Hazine'ye ait 954 adada, 5084.40 metrekare alan içinde bulunan, 1. grup tarihi "Kandilli Köşkü", imar planı tadili ve Yüksek Koordinasyon Kurulu kararıyla "Kandilli İlkokul ve Ortaokul" yapımına ayrıldı. 
Köşk, okul yapılmak amacıyla, İst. Milli Eğitim Müdürlüğü'ne resmen devredilmiş ve karar 22 Mart 1989 tarihli Hürses gazetesinde yayınlanarak yeni "İmar Planı" tastikiyle kesinlik kazandı. 
- Ancak köşk, 17 yıl sonra, 4 Temmuz 2004 tarihinde hiçbir kamu yararı olamayan İktisatlılar Evi'ne verildi, restorasyonuna başlandı. 
- 3194 sayılı İmar Yasası'nın 11, 13, 18'inci maddeleri gereği kamuya ayrılan okul, cami, hastane, park gibi yerler kesinlikle başkasına satılamaz, kiralanamaz, devredilemez ve başka bir amaç ve maksatla kullanılamaz. 
- İktisatçıların çizdiği restorasyon projelerini Anıtlar Kurulu onaylayamaz. Şöyle ki İmar yasası gereği iktisatçılar burada esaslı değişiklikler ve onarımlar yapamazlar. Basit onarımın yapımına dair Yüksek Anıtlar Kurulu'nun 4 Kasım 1992 4156 sayılı ilke kararı "1. Grup yapılar, malzeme değişikliği yapılmadan, sadece bakım ve basit onarım geçirebilir" diyor. 
Yaltıraklı'nın Maliye Bakanı Kemal Unakıtan'a da sitemi var 
"Atatürk tarafından İÜ verilen I. Grup tarihi "Baltalimanı Sosyal Tesisleri'ni" geri almak için yeri göğü inletmiş ve de ... Belli bir kesimin, belli bir kullanımda olan yerlere tahammülü yok... Polis Moral Eğitim Merkezi, Hakimler Evi, Vilayetler Evi ve de Ordu Evleri vardır" demiştir. Bir yandan 70 yıllık İÜ. Baltalimanı sosyal tesislerini geri almaya çalıyorsunuz, öbür yandan okul alanı olarak ayrılan parseli, "İktisatçılar Evi" olarak veriyorsunuz " 

16 yıl beklediler 
Yaltıraklı, "Bu ihalede ivedilik sözkonusu değildir, parsel 15 yldır orada duruyor. Normal yoldan gazete ilanı ile ihale yapılıp, teklif veren firma sayısı çoğaltılabilseydi, verilen teklif en az üçe katlanırdı" görüşlerini de öne sürüyor. 
Tarihi köşk yıkılma olasılığı ve bakanlıkların restorasyon bütçesinin olmaması gibi gerekçelerle, "geçici bir süre" İktisatlılar Evi'ne verilmiş olabilir. Ancak bu durum bile "Neden 16 yıldır okul olarak tahsis edilen bu köşke çivi bile çakılmadı" sorusunu yanıtlamaya yetmez. 
Mevcut okul için bu kadar yardım yapan zenginler, "eğitime destek" vermek için tarihi köşkün restorasyonuna bağış yapmazlar mıydı Sakıp Sabancı'nın son nefesini vermeden önce, Kandilli Kız Lisesi restorasyonuna 3 trilyon lira verdiğini unutmadık. Milli Eğitim bu kadar özel bir yeri nasıl kaptırdı, anlamadım... 



</TEXT>
</DOC>
