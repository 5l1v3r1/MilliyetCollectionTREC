<DOC>
<DOCNO> 256256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/yasam/axyas02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce öğretmenler kaçtı 
</HEADLINE>
<TEXT>


Hindistan'daki okul yangınında ölen çocukların sayısı gün geçtikçe artarken, ülke bu korkunç iddiayla çalkalanıyor.. 

DIŞ HABERLER SERVİSİ 

Hindistan'ın güneyindeki Tamil Nadu eyaletinde bulunan özel Lord Krişna İlkokulu'nda önceki gün çıkan yangında ölen çocukların sayısı 90'a yükseldi. Yerel basın ve itfaiyeciler, yangında ölü sayısının bu kadar çok olmasının sorumlusunun, öğrencileri bırakarak herkesten önce kaçan öğretmenler olduğunu öne sürdü. 
Yetkililer, 3 katlı okul binasının mutfağında başlayan ve oradan çatıya sıçrayan yangının ardından 75 çocuğun cesedine ulaşıldığını, 15 çocuğunsa hastanede hayatını kaybettiğini açıklarken, olayla ilgili olarak aralarında okul yöneticisi ve aşçıların da bulunduğu 5 kişinin gözaltına alındığını kaydetti. 

Çatı çöktü, yol kapandı 
Ölen çocukların büyük kısmının, yangının çıktığı sırada tek çıkışı olan bir derslikte bulunduğu ve çöken çatının çıkış yolunu kapatması nedeniyle kurtulamadığı, bazı çocuklarınsa merdivenlerden inmeye çalışırken dumandan boğulduğu belirtildi. 
İtfaiye görevlileri, yangından kurtulmayı başaran tüm öğretmenlerin, çocukları kurtarmaktansa kaçmayı tercih ettiğini öne sürdü. Eyalet yetkilileriyse suçlama yapmak için henüz erken olduğunu belirtiyor. 

2 bin 175'er dolar tazminat 
Hindistan basını, mutfak çatısının yangına dayanıksız oluşu, yeteri kadar yangın çıkışı ve yangın söndürme teçhizatı bulunmayışı nedeniyle okul yönetimini eleştirirken, ölen çocukların ailelerine 2 bin 175'er dolar tazminat ödeneceği açıklandı. Okulda, 6 - 13 yaşlarında 800 öğrenci öğrenim görüyordu. 


</TEXT>
</DOC>
