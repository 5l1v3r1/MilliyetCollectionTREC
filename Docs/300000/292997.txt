<DOC>
<DOCNO> 292997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun02.html </URL>
<DATE> 2004/11/29/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Amsterdam'da ırkçılığa karşı protesto gösterisi... 
</HEADLINE>
<TEXT>

     Hollanda'nın başkenti Amsterdam'da düzenlenen gösteriyle ayrımcılığa ve yabancı düşmanlığına karşı son gelişmeler protesto edildi. 
     Başkentin Dam meydanında ''daha renkli bir Hollanda için hep beraber'' sloganıyla düzenlenen gösteriye 2 bin dolayında kişi katıldı. 
     Aralarında sendikal kuruluşlar ve kiliseler birliğinin de bulunduğu çok sayıda sivil toplum kuruluşu ile antiküresel olarak bilinen yeni dünya düzenine karşı çıkan Hollanda Sosyal Forumu'nun da desteğiyle düzenlenen gösteride, özellikle Theo van Gogh cinayetinden sonra yabancılara karşı öne çıkarılan ayrımcı davranışlar ve düzenlenen saldırılar protesto edildi. 
     Gösteriye katılanlar arasında yer alan Hollanda'nın eski politikacılarından ve Avrupa Parlamentosu'nun eski milletvekillerinden Hedy D'ancona ile ülkenin en büyük sendikal kuruluşu Hollanda Sendikalar Birliği Başkanı Lodewijk de Waal, ülkede son dönemlerde yabancılara karşı yaşanan gelişmeleri şiddetle kınadıklarını belirttiler. 
     D'ancona ve de Waal, Hollanda'da yaşayan yabancılarla ''siz-biz ayrımı'' yapılmasının büyük hata olduğunu dile getirdiler. 
     Gösteri olaysız sona erdi. 
     
</TEXT>
</DOC>
