<DOC>
<DOCNO> 280106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur15.html </URL>
<DATE> 2004/10/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ramazanda 79 ilde 196 bin aileye aş dağıtılacak... 
</HEADLINE>
<TEXT>

     Ramazan ayı dolayısıyla yoksul vatandaşlara yardım yapmak isteyen valilikler, belediyeler, Kızılay, çeşitli vakıflar, kuruluşlar ve hayırseverler hazırlıklarını sürdürüyor. 
     AA muhabirlerinin belirlemelerine göre, bu yıl Ankara ve İstanbul dışındaki 79 ilde 196 bin 502 aileye yemek yardımı yapılacak. Bu amaçla hemen her ilde en az 1 adet ''Ramazan Çadırı'' kurulurken, aşevleri oluşturuldu, mevcut aşevlerine bakım yapıldı ve kapasiteleri artırıldı. 
     Yoksul vatandaşlara iftar saatinde 3 ya da 4 çeşit yemek vermeyi planlayan kuruluşların bazıları gece sahurda da yemek verecek. Bu arada bazı kurumlar, yemekleri önceden adresleri belirlenen vatandaşların evlerine götürecek. 
     Yemek yardımının 128 bin 424'ü belediyeler, 68 bin 78'i ise valilikler, vakıflar, Kızılay, bazı kuruluşlar ve hayırseverlerce yapılacak. 
     
     GIDA PAKETLERİ 

     Ramazan ayında yoksul vatandaşlara gıda yardımları da sürecek. Bu amaçla yine 79 ilde yapılan belirlemelere göre, 318 bin 990 kişiye kurum ve kuruluşlarca hazırlanan içinde kuru gıda bulunan yardım paketleri dağıtılacak. 
     Yardım paketlerinin 137 bin 750'si belediyelerce, 181 bin 240'ı ise Sosyal Yardımlaşma ve Dayanışma Vakıfları aracılığıyla valilikler ve hayırsever kuruluşlarca yapılacak. 
     Diyarbakır'da kurulan Gıdabank'ta bu yıl ramazan ayında yaklaşık 5 bin aileye gıda yardımı yapılacak. 
     Gıdabank'ın kurulmasına öncülük eden Diyarbakır Milletvekili Aziz Akgül, yardım hazırlıklarının sürdüğünü ve dağıtıma önümüzdeki günlerde başlayacaklarını bildirdi. 
     Gıdabank'ın herkesin desteğine açık olduğunu ifade eden Akgül, Ramazan ayındaki gıda yardımı hazırlıklarının bir bölümünün de İstanbul'daki Diyarbakırlı işadamları tarafından yapıldığını söyledi. 
     Toplanacak yardımların en kısa sürede yoksul vatandaşlara ulaştırılacağını anlatan Akgül, şöyle konuştu 
     ''Ulaştırılacak yardım paketlerinde bir ailenin bir aylık gıda ihtiyacını karşılayacak miktarda gıda ürünleri bulunacak. Bu paketler yağ, şeker, tuz, bulgur, pirinç, makarna gibi temel gıda maddelerinden oluşuyor. Toplanan yardımlar, öncelikle açlık sınırında olan Diyarbakır'da Mikrokredi Projesi kapsamında gezilen aileler, çocuklarını Çocuk Esirgeme Kurumu'na verenler ve çok çocuklu dul kadınlara verilecek.'' Ramazanda en fazla yardımı İzmir Valiliği planlıyor. Mersin Büyükşehir ve alt kademe belediyeleri ile Antalya Valiliği de yüksek oranda yardım yapacak kuruluşlar arasında yer alıyor. 
     İzmir Sosyal Yardımlaşma ve Dayanışma Vakfı ile ilçe vakıfları tarafından geçen yıl ramazan ayında toplam 52 bin 260 kişiye yardım yapıldığı belirtilerek, bu yıl da aynı rakama ulaşılmasının hedeflendiği kaydedildi. 
     İzmir Valisi Yusuf Ziya Göksu, iftar yemeği düzenleyecek kişilerin bu yıl lüks otellerde iftar yemekleri yerine, Karşıyaka Çocuk Yuvası ek bina inşaatına yardım yapmalarını istedi. 
     Mersin Büyükşehir Belediyesi'nce 20 bin kişiye gıda paketi dağıtılacak. Mersin'in alt kademe belediyeleri Akdeniz ve Toroslar'da da 5'er bin kişiye gıda yardımı yapılacak. 
     Antalya Valiliği Sosyal Yardımlaşma ve Dayanışma Vakfı ramazan ayı boyunca yoksullara 20 bin gıda paketi dağıtacak. Vakıf, Cezaevi yanındaki Merkez Camii'nde kuracağı aşevinde her gün 800 kişilik yemek pişirerek, önceden belirlenen ihtiyaç sahibi vatandaşların evlerine teslim edecek. 
     Bursa Valiliği Sosyal Yardımlaşma ve Dayanışma Vakfı aracılığıyla, vakıfta dosyası bulunan ihtiyaç sahibi 17 bin 150 aileye, temel gıda maddelerinin yer aldığı erzak paketi dağıtacak. 
     
     YARDIMLARDAN BAŞLIKLAR 

     -Sani Konukoğlu Vakfı Gaziantep'te 17 bin 500 aileye 10'ar kilogram pirinç ve şeker ile 5'er kilogram yağ, 8 bin 500 öğrenciye ise kıyafet yardımı yapacak. 
     -Afyon Belediyesi tarafından, Kocatepe Üniversitesi AKÜ Ahmet Necdet Sezer Kampusü'ndeki öğrenciler için 2, Afyon Şehirlerarası Otobüs Terminali'nde ve Çavuşbaş mahallesinde de birer iftar çadırı kuruldu. 
     -Afyon'da, Türk Anneler Derneği, Kızılay Derneği ve Kocatepe Lions Kulübü tarafından gıda paketleri hazırlanarak, maddi durumu yetersiz ailelere dağıtılacak. 
     -Kayseri'de, bazı hayırseverler ramazan nedeniyle yoksul kişilere, anlaşma yaptıkları marketlerden alışveriş yapmaları için ''yardım fişi'' dağıtmaya başladılar. 
     -Kırşehir Belediyesi, ramazan boyunca her gün 5 bin adet ekmek dağıtacak. 
     -Ayhan Şahenk Vakfı Niğde'de ramazan ayı boyunca her gün 3 bin kişiye iftar yemeği verecek, bin 500 aileye gıda yardımında bulunacak, 500 yoksul öğrenciye giyecek, kırtasiye yardımı yapacak. Vakıf, Çiftlik ve Çamardı ilçelerinde de 2 bin 200 parça giyecek dağıtacak. 
     -Çorum'da, sıcak yemekler tespit edilen 3 bin 224 kişinin evlerine götürülecek. 
     -Kocaeli'nde kurulacak çadırda iftarın ardından, vatandaşların eğlenmeleri için ramazanın başlangıcından son gününe kadar çocuk eğlencelerinden yarışmalara, halkoyunlarından Karagöz ve Hacivat'a, skeçlerden tasavvuf müziğine ve konferanslara kadar birçok etkinlik yer alacak. 
     -Konya Büyükşehir Belediyesi, ramazan boyunca 10 bin aileye kömür yardımı yapacak. 
     -Konya Selçuklu Belediyesi, günde bin üniversite öğrencisine iftarlık kumanya dağıtacak. 
     -Konya'da kurulu ''Dosteli Yardımlaşma ve Dayanışma Derneği'', ramazan ayı boyunca 2 bin yoksul aileye gıda ve giyim alışverişi yapma imkanı sunacak. 
     -Adana Büyükşehir Belediyesi Tiyatro Topluluğu, iftar çadırında ortaoyunu ve kukla gösterileri gerçekleştirecek. 
     -Çelik-İş Sendikası, Hatay'ın İskenderun İlçesi'nde, 500 kişiye gıda yardımı yapacak. 
     -Yalova'da 14 yıldır ramazan boyunca Hacı Hayriye Hanım Camii'nin avlusunda, isteyen herkese iftar yemeği dağıtan Hacı Hayriye Hanım Vakfı, bu yıl da 4 çeşit yemek dağıtımını sürdürecek. 
     -Kastamonu Hayri Darande Vakfı, 75 kişiye yaptığı yemek yardımını ramazan boyunca 120 kişiye çıkartacak ve 500 kişiye gıda paketi dağıtacak. 
     -Kocaeli Büyükşehir Belediyesi ile Fırıncılar Odası, Ramazan ayı süresince günde 32 bin çiftli pideyi, daha önceden belirlenen yoksul ailelere ücretsiz dağıtacak. 
     -Bartın'ın merkez ilçeye bağlı Kozcağız Beldesi Belediye Başkanı Meliha Okutay, ramazanda maddi durumları yetersiz ailelere kendi maaşından yardım yapacak. 
     -Şanlıurfa Haşimiye Meydanı'nda 10 yıldan bu yana faaliyet gösteren Gönüllü Kuruluşlar Aşevi de her gün bin yoksul aileye, 3 çeşit sıcak yemek verecek. 
     -Aydın'da, İş Adamları Hayatı Yaşatma Derneği ile Söke ve Nazilli ilçeleri Genç İşadamları Dernekleri kuracakları çadırlarda 500'er kişiye yemek verecek. 
     -Edirne ve Tunceli il merkezlerinde ramazan ayına yönelik yardım organizasyonu tespit edilemedi. Bu illerde ramazan çadırları da kurulmayacağı bildirildi. 
     Ramazan dolayısıyla ülke genelinde yoksul vatandaşlara yardım hazırlıkları sürerken, Diyanet, vatandaşların ''sahip olduğu zenginlikleri paylaşmasını'' önerdi. 
     Diyanet İşleri Başkanı Ali Bardakoğlu, AA muhabirine yaptığı açıklamada, ramazan ayının, hem bireysel dindarlık için insanın Allah'la baş başa kalması hem de toplum hayatında huzurun barışın ve dayanışmanın egemen olması için önemli bir imkan olduğunu söyledi. 
     Orucun Allah rızası için tutulduğunu ifade eden Bardakoğlu, ''Oruç tuttuğunu kendisi ve Allah bilir. Onun için oruç ibadetinde gösterişin yeri yoktur. Oruç, aynı zamanda başkalarını düşünmeyi ve başkalarının halinden anlamayı da bize öğretir'' dedi. 
     Orucun, insanlara Allah'ın verdiği nimetlerin kıymetini bilmeyi öğrettiğini ifade eden Bardakoğlu, ''Oruç, fakirin ve ihtiyaç sahibinin halinden anlamayı öğretir. Biz oruç tutarken hem ibadet eder hem de bütün ihtiyaç sahiplerinin, fakirlerin ve mahrumların halini daha yakından kavramış oluruz. Onun için de ramazan yardımlaşma, dayanışma, kardeşlik ve sevgi, paylaşım ayıdır'' diye konuştu. 
     Bardakoğlu, ramazanda, vatandaşlara sahip olduğu zenginliklerini, mali imkanlarını ve her türlü nimetleri etrafla paylaşmaları, hiç kimseye karşı kırıcı olmamaları önerisinde bulunarak, şunları kaydetti 
     ''Oruç tutanın tutmayana, tutmayanın tutana karşı saygılı olmasını ve iftar sofralarımızda fakirin ve ihtiyaç sahibinin mutlaka bulunmasını kardeşlerime tavsiye ediyorum. Ramazan ayının derin bir dindarlık bilinci ile geçmesini ve ramazan ayında kazandığımız güzel hasletleri diğer zamanlarda da devam etmesini temenni ediyorum.'' 
     
</TEXT>
</DOC>
