<DOC>
<DOCNO> 250730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/gun03.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'dan 'zirve' özrü 
</HEADLINE>
<TEXT>


Başbakan Erdoğan, NATO Zirvesi yüzünden yaşanan sıkıntılar için özür dileyerek, "İstanbullular'dan anlayış bekliyorum" dedi 

ANKARA Milliyet 

Başbakan Recep Tayyip Erdoğan, NATO zirvesi için yaşanan sıkıntılar nedeniyle özür dilediği İstanbullular'a, "Misafirperverliğinizi devlet başkanlarına da gösterin" diye seslendi. Erdoğan, Ulusa Sesleniş konuşmasında zirveyle ilgili hazırlıklara değindi. Erdoğan'ın NATO zirvesi, İslam dünyası ve İKÖ zirveleri, AB reformları konusunda özetle şunları kaydetti 
NATO özrü Verilen rahatsızlık nedeniyle her İstanbullu hemşehrimden ayrı ayrı özür diliyor ve Türkiye'nin menfaatleri adına kendilerinden anlayış bekliyorum. Türk milletinin misafirperverliğini ve ülkemizin güzelliklerini bütün dost ülkelerin devlet ve hükümet başkanlarına tanıtmalıyız. 
Model olma kaygımız yok Kıtalara yayılan büyük İslam coğrafyası, ne yazık ki adını taşıdığı dinin izzetine yakışmayan tabloların yaşandığı bir kan ve yoksulluk coğrafyası haline gelmiştir. Kimseye model olmak gibi bir kaygımız, isteğimiz ve çabamız yok. Sadece, kardeşlik bağlarıyla bağlı olduğumuz bu coğrafyaya özellikle de bu tarihten sonra yapacaklarımızla yeni açılımlar getirmenin, demokrasi ilhamı vermenin gayreti içerisindeyiz. 
AB kapısını çaresiz çalmıyoruz 40 yıldır AB kapısında bekletilen ve bugün hala halkının yüzde 75'inin sabırla bu ideale olan inancını koruduğu bilinen bir ülkenin insanları olarak, aksi bir sonucu aklımıza getirmek istemiyoruz. Hiç kimse Türkiye'nin ortaya koyduğu medeniyetler vizyonunu es geçerek, AB kapısını çaresizce çalmakta olduğunu aklına getirmemelidir. 


</TEXT>
</DOC>
