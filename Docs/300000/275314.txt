<DOC>
<DOCNO> 275314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko31.html </URL>
<DATE> 2004/09/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Turkcell İran'daki yasal düzenleme şirketimizi de kapsıyor 
</HEADLINE>
<TEXT>

     Turkcell, İran parlamentosunun onayının alınmasını öngören yasal düzenlemenin şirketlerini de kapsadığının öğrenildiğini bildirdi. 
     Turkcell İletişim Hizmetleri A.Ş.'den Borsa'ya gönderilen açıklamada, 23 Eylül 2004 tarihinde yaptıkları özel durum açıklamasında, Irancell ve İran hükümeti arasında bir lisans anlaşmasının imzalandığı, ancak, Irancell'in lisanslı operatör konumuna gelmesinin 300 milyon euro tutarındaki lisans bedelinin ödenmesinin ardından gerçekleşeceğinin bildirildiği anımsatıldı. Açıklamada, şöyle denildi 
     ''Şirketimiz ve İran yetkilileri arasında yapılan görüşmeler sonucunda, İran hükümeti tarafından düzenlenen ve sermayesi içindeki yabancı payı yüzde 50.1'i aşan uluslararası yatırım anlaşmaları için İran Parlamentosu'nun onayının alınmasını öngören yasal düzenlemenin şirketimizi de kapsadığı öğrenilmiştir. 
     Dolayısıyla, şirketimizin İran GSM pazarında lisanslı ikinci operatör olarak çalışmalarına başlaması için 300 milyon euro tutarındaki lisans bedelinin Irancell tarafından ödenmesi ve lisansın Irancell'e devri dışında parlementonun söz konusu onayı gerekmektedir.'' Açıklamada, nihai aşamaya gelindiğinde SPK'nın ilgili tebliği gereğince kamuya duyuru yapılacağı kaydedildi. 
     
</TEXT>
</DOC>
