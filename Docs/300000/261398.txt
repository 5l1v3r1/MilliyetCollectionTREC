<DOC>
<DOCNO> 261398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo18.html </URL>
<DATE> 2004/08/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Özdemir Takımımızı taşıyan otobüse yapılan saldırıyı kınıyoruz... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Çaykur Rizespor maçından sonra sarı-lacivertli kafileyi taşıyan otobüse yapılan taşlı saldırıyı kınadı. 
     Nihat Özdemir, AA muhabirine yaptığı açıklamada, çok daha kötü sonuçlar doğurabilecek bir olayın ucuz atlatıldığını vurgulayarak, ''Otobüs yoldan çıkabilir ve daha kötü sonuçlara sebebiyet verebilirdi. Çok düşündürücü ve üzüntü verici bir olay. Takımımızı tayına otobüse yapılan bu saldırıyı şiddetle kınıyoruz'' dedi. 
     Takımın büyük bir çoğunluğunun milli futbolculardan kurulu olduğuna da dikkat çeken Özdemir, bu tip olaylardan Türk futbolunun zarar göreceğini anlatarak, şöyle devam etti 
     ''Üzüntümüzü anlatmak mümkün değil. Fenerbahçe sadece Türkiye'nin değil, Avrupa'nın da bir değeri. Takımımızda çok değerli 6 yabancı oyuncumuz var. Türk oyuncularımız da milli takım oyuncuları. Futbol insanlar için aynı zamanda bir zevk olmalıyken, birkaç kendini bilmezin yaptığı bu tip olaylar, üzücü sonuçlar doğurabiliyor. Bu olay Avrupa Birliği'ne girmeye hazırlanan Türkiye için de iyi bir durum değil. Sonuçta zarar gören Türkiye olur. Can güvenliği olmayan bir ülkeye hangi kaliteli yabancı futbolcu gelir.'' Saldırıyı gerçekleştirenlerin yakalanamamış olmasını da üzüntüyle karşıladıklarını kaydeden Nihat Özdemir, emniyet güçlerinin, ligdeki her takım için daha ciddi emniyet önlemleri alması gerektiğini vurguladı. 
     
     HERKES GEREKEN DERSİ ALMALI'' 

     İkinci Başkan Özdemir, sarı-lacivertli takımın Çaykur Rizespor maçının ikinci yarısında ortaya koyduğu performansın kendilerini şaşırttığını kaydederek, ''İkinci yarıdaki takımı Fenerbahçe gibi düşünemiyorum'' dedi. 
     Özdemir, ilk yarıda sergilenen güzel oyunla 2-0'lık galibiyete ulaşıldığını, ancak ikinci yarının başından 70. dakikasına kadar adeta kendi sahalarından çıkamadıklarını anlatarak, ''İlk yarıdaki Fenerbahçe ile ikinci yarıdaki Fenerbahçe çok farklıydı. 2-0 öndeyken, 2 puan kaybetmemiz düşündürücü. Herkes gereken dersi almalı. 2-0'lık galibiyetin güvenilmeyecek bir skor olduğu da böylece ortaya çıktı'' diye konuştu. 

     
</TEXT>
</DOC>
