<DOC>
<DOCNO> 282061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/spor/spo03.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş pahası 
</HEADLINE>
<TEXT>


Galatasaray'da 100. yılı simgeleyen meşale, sadece stat içinden görülebildiği için söndürüldü. Günlük masrafı yaklaşık 600 milyon lirayı bulan meşale maç günleri tekrar alevlendirilecek 

RAŞİT ALTUN 


Dışardan gözükmüyor 
GALATASARAY'DA Kayseri karşılaşması öncesinde ateşlenen 100. yıl meşalesi söndürüldü. Sarı-Kırmızılı yönetim, eski açık tribünde yer alan ve stat içinden görülebilen meşalenin maç günlerinde yakılmasını kararlaştırdı. Yönetimin bu kararı almasındaki bir diğer önemli faktör de meşalenin günlük 600 milyon liralık yakıt harcaması oldu. 

Kıran Anlamsız olur 
SARI - Kırmızılı kulübün Asbaşkanı ve 100. Yıl Komitesi Başkanı Turgay Kıran, 100. yıl simgesinin Ali Sami Yen Stadı'nda oynanacak olan maçlarda yakılacağını açıkladı. Kıran, "Sadece stadyumun içinden görülebilen meşalenin maç olmadığı günlerde yakılmasının anlamı yok. Ayrıca günlük 600 milyon liralık harcama yapılması da gereksiz" dedi. 

Florya'da Trabzon alarmı 

Kapılar kapandı 
SÜPER Lig'in 10. haftasında deplasmanda Trabzonspor ile kozlarını paylaşacak olan Galatasaray, kritik maçın hazırlıklarını yoğun bir tempoda sürdürüyor. Sarı - Kırmızılılar'da dün akşam yapılan çalışma basına kapatıldı. Teknik Direktör Hagi'nin antrenmanda taktiksel çift kale maç yaptırdığı öğrenildi. Rumen hocanın hata yapan isimleri uyardığı bildirildi. 

Taşlar oynuyor 
TEKNİK Direktör Hagi'nin, Trabzonspor deplasmanında takım içinde bazı değişiklikler yapmaya hazırlandığı öğrenildi. Rumen teknik adamın, sakatlığı geçen Conceiçao'yu yedek kulübesinde oturtacağı, Elvir Baliç'in yerine ise Sabri'yi on birde düşündüğü bildirildi. Sabri'nin sağ kanatta değerlendirilip, Hasan Şaş'ın sola kaydırılmasının gündemde olduğu iddia edildi. 

Yıldızı parladı 

Sabri'ye övgü 
GALATASARAY Teknik Direktörü Hagi, genç yıldızı Sabri'nin meziyetlerinin Emre Belözoğlu'ndan daha fazla olduğunu iddia etti. Rumen teknik adam, "Sabri, Emre'den daha yırtıcı ve kaleye dik oynuyor. Geçen sezon takım kötü olduğu için kendini gösteremedi. Şimdi yeni yeni kendine geliyor. Türk Milli Takımı'nın ve Galatasaray'ın yakın bir zamanda vazgeçilmezi olacak" dedi. 

Aranan 10 numara bulundu 

Baliç'ten yorum 
LİGİN başından bu yana Galatasaray'da devam eden 10 numara arayışlarına en ilginç yaklaşım Baliç'ten geldi. Boşnak futbolcu, "Ergun Gürsoy, 10 numaraya gerek yok derken çok doğru söylemiş. Bu takımda herkes 10 numara. İşler böylesine yolunda giderken yeni bir isim ne kadar doğru olur Kayserispor maçına bakarsanız sahada bir sürü 10 numara görürdünüz" dedi. 

'Kendime kızdım' 
BALİÇ, Kayserispor maçında kaçırdığı gol fırsatları nedeniyle kendine kızdığını da dile getirdi. Yıldız futbolcu şunları söyledi "Kaçırdığım son pozisyondan sonra artık çıldırdım. Üç arkadaşım çıkmış olmasına rağmen hocama dönerek beni yanına almasını istedim. Şanssızlığıma bağırarak isyan etmek istedim. Hocam da bana bakıp güldü ve devam et diye işaret etti." 

Ergün'ün adayları 

SARI - Kırmızılı takımın tecrübeli isimlerinden Ergün, 100. yılda gol kralının Galatasaray'dan çıkacağını iddia etti. Başarılı oyuncu, "Hakan Şükür ve Necati çok önemli isimler. Hakan gelecek haftalarda golleriyle yine fırtına gibi eser. Necati de bu işte her geçen gün daha usta oluyor. Forvetimiz çok iyi. Bu sezon krallık Galatasaray'dan dışarıya çıkmaz" yorumunu yaptı. 

Hazırlık cezası 

PROFESYONEL Futbol Disiplin Kurulu, Galatasaray'a 3.5 milyar lira para cezası verdi. Kurul cezaya gerekçe olarak Sarı - Kırmızılılar'ın Yunanistan'ın AEK takımıyla İstanbul'da yaptığı özel maçta seyircilerin kötü ve çirkin tezahüratlarda bulunmasını gösterdi. Taraftarlar, dostluk maçı sırasında ezeli rakipleri Fenerbahçe ve Beşiktaş aleyhine tezahüratlar yapmıştı. 


</TEXT>
</DOC>
