<DOC>
<DOCNO> 289394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/guncel/gun01.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlık soyadına yeşil ışık 
</HEADLINE>
<TEXT>


AİHM, avukat Tekeli'nin 'kızlık soyadını' kullanma talebini haklı buldu. Mahkeme, Türkiye'nin evlilikte sadece kızlık soyadının kullanılmasına izin vermeyerek ayrımcılık yaptığına karar verdi 

GÜVEN ÖZALP Brüksel 

Avrupa İnsan Hakları Mahkemesi AİHM , İzmirli avukat Ayten Ünal Tekeli'nin evlendikten sonra sadece kızlık soyadını kullanmak için açtığı davayı karara bağladı. AİHM, Tekeli'ye ayrımcılık uygulandığına kanaat getirdi. Evli olmasına karşın sadece kızlık soyadını kullanmak istediğini belirten Tekeli, 1995'te yaptığı başvurunun Karşıyaka Asliye Hukuk Mahkemesi'nce reddedilmesi üzerine, 1996'da AİHM'ye gitti. 
Tekeli, davaya gerekçe olarak, kızlık soyadının verilmemesinin, Avrupa İnsan Hakları Sözleşmesi'nin AİHS "özel hayatın ve ailenin korunması"nı garantiye alan 8. maddesine aykırı olduğunu gösterdi. 
Tekeli, ayrıca kocanın kendi soyadının kullanılmasının da ayrımcılık olduğunu savundu. AİHM, dün açıkladığı kararda, Türkiye'nin sadece kızlık soyadını kullanmaya izin vermeyerek ayrımcılığı yasaklayan AİHS'nin 14. ve özel hayata ilişkin 8. maddelerini ihlal ettiğini belirtti. 

Savunma kabul edilmedi 
Kadına kendi soyadını kullanma hakkının tanınmamasını, "benzer durumlarda kişiler arasında cinsiyete dayalı farklı uygulama" olarak değerlendiren AİHM, Türkiye'de soyadı konusunda atılan adımlara karşın, kadının kızlık soyadını ancak kocasının soyadının yanında kullanabileceğine ilişkin kuralın değişmediğine dikkat çekti. Avrupa'da evli çiftin ayrı isimleri kullanabildiğini anımsatan AİHM, hükümetin "Türkiye'deki kadınların yüzde 68.8'inin ekonomik gücü çok sınırlıdır. Kocasının soyadı verilerek, aile içindeki pozisyonu güçlendirilmektedir" yönündeki savunmasını da "birleştirici bir durum olma özelliği bulunmadığı" gerekçesiyle kabul etmedi. 
Türkiye, Tekeli'ye mahkeme masrafı olarak 1750 euro ödeyecek. Anayasa'da yapılan değişiklikle uluslararası sözleşmelerle yasaların çeliştiği durumlarda sözleşme hükümlerinin uygulanması kabul edildi. 
Türkiye'nin de 2000'de onayladığı BM Kadınlara Karşı Ayrımcılığın Önlenmesi Sözleşmesi'ne göre de kadınlar istemeleri halinde kızlık soyadlarını tek başına kullanabiliyor. Buna göre yerel mahkeme, uluslararası sözleşmenin Medeni Kanun'dan üstün olduğunu belirterek, Tekeli'ye kızlık soyadını tek başına kullanma hakkı verebilecek. 
Türkiye'nin AİHM'nin kararlarını uygulamak zorunda olduğunu belirten Tekeli, kararın bağlayıcı olabilmesi için Türk Medeni Kanunu'nda değişiklik yapılması gerektiğini vurguladı. 




</TEXT>
</DOC>
