<DOC>
<DOCNO> 295155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko12.html </URL>
<DATE> 2004/12/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sıcak para döviz rezervini rekora taşıdı 
</HEADLINE>
<TEXT>

     Türkiye, 2001 krizini izleyen ekonomik büyüme döneminde bir yandan toplam 20.3 milyar dolarlık cari işlemler açığını finanse ederken bir yandan da 21.3 milyar dolarlık rezerv biriktirdi. Bu ölçüde bir rezerv birikimi ve dış açığın finansmanı dış borç stokunun 40 milyar dolardan fazla artmasına yol açtı. 
     Merkez Bankası'nın verilerine göre, yüksek düzeyde seyreden dış açığa rağmen Türkiye, Merkez Bankası ile bankaların döviz rezervinden oluşan uluslararası rezervini ekim sonu itibariyle 51.5 milyar dolara kadar çıkardı. İlk defa 50 milyar dolar sınırının üzerine çıkan uluslararası rezervin 37.5 milyar dolarını Merkez Bankası'nın rezervi, 14 milyar dolarını da bankacılık sektörünün döviz varlıkları oluşturdu. 
     2001 krizinde sıcak para çıkışı nedeniyle yoğun bir 
     rezerv kaybına uğrayan Türkiye, aynı yıl IMF'den sağlamaya başladığı yüksek miktarlardaki kredilerin de etkisiyle 2002 yılından itibaren uluslararası rezervini yeniden büyütmeye başladı. 2000 yılı sonunda 34.2 milyar dolarken 2001 sonunda 30.2 milyar dolara gerileyen uluslararası rezerv, 2002 yılında 38 milyar dolara, 2003 yılında 45 milyar dolara ulaşırken, bu yılın ekim ayı sonunda da 51.5 milyar dolarla rekor bir büyüklüğe çıktı. 2001 yılını 4 milyar dolara yakın uluslararası rezerv kaybıyla kapatan Türkiye, sonraki iki yıl ve 10 aylık dönemde toplam 21.3 milyar dolarlık uluslararası rezerv biriktirdi. Uluslararası rezervde 2002 yılında 7.9 milyar, 2003 yılında 6.9 milyar ve bu yılın ilk 10 ayında da 6.6 milyar dolarlık büyüme yaşandı. Uluslararası rezervdeki bu artış iki kaynaktan kaynaklandı. Bunlardan ilkini IMF'den kullanılan yüklü miktarlardaki stand-by kredileri, ikincisini ise kısa vadEli dış borçlanma ve sıcak para olarak da nitelendirilen portföy yatırımı girişleri oluşturdu. Türkiye 2001-Eylül 2004 arasında IMF'den toplam 26.7 milyar dolarlık kredi kullanırken, 12.7 milyar doları anapara, 2.8 milyar doları da faiz olmak üzere toplam 15.5 milyar dolarlık geri ödemede bulundu. 2002-Ekim 2004 arasında 7.2 milyar dolarlık portföy yatırımı aldı. Kısa vadeli dış borçlarını ise 13.3 milyar dolar artırdı. Bu gelişmeler 2001 sonunda 113.4 milyar dolar olan Türkiye'nin orta-uzun ve kısa vadeli dış borç stokunu haziran 2004 sonunda 148.2 milyar dolara çıkardı. Stokun bu yıl sonunda ise 154.8 milyar dolara ulaşacağı tahmin ediliyor. Türkiye, uluslararası rezervini 21.3 milyar dolar artırıp, 20.3 milyar dolar düzeyindeki bir cari işlemler açığını finanse ettiği 2002-2003 ve 2004 yıllarında dış borç stokunu 40 milyar dolardan fazla artırdı. Türkiye'nin uluslararası rezervindeki bu gelişme son haftalarda tartışma konusu yapılan sıcak paranın nereye kullanıldığı sorusuna da yanıt veriyor. Buna göre Türkiye yaptığı borçlanmanın yarısını, büyük ölçüde dış ticaret açığından kaynaklanan cari işlemler açığının finansmanında, yaklaşık yarısını da rezervlerini artırmak için kullandı. 
     
     KISA VADELİ DIŞ BORÇ REZERV İLİŞKİSİ 
     2001 krizinin en önemli etkisi, portföy yatırımlarındaki 
     çıkışın yanı sıra kısa vadeli dış borçlar üzerinde yaşanmıştı. 
     Türkiye'nin 2000 sonunda 28.3 milyar dolar olan kısa vadeli dış borçları 2001 yılında 11.9 milyar dolar azalmıştı. Başka bir ifadeyle Türkiye kriz döneminde bu ölçüde bir kısa vadeli dış borcu geri ödemek zorunda kalmıştı. Kısa vadeli dış borçlar TL'de yeniden başlayan değerlenme ve ithalattaki artışın etkisiyle 2003 yılından itibaren yeniden artmaya başladı. 2002 yılında sadece 21 milyon dolar artan kısa vadeli dış borçlar 2003 yılında 6.6 milyar, bu yılın ilk 10 ayında ise 6.7 milyar dolarlık büyüme kaydetti. Bu büyüme sonucunda kısa vadeli dış borçlar Ekim 2004 sonunda 29.7 milyar dolarla rekora çıktı. 
     Kısa vadeli dış borçlardaki bu hızlı yükselişe rağmen, uluslararası karşılaştırmalarda önemli bir gösterge olan kısa vadeli borçlar uluslararası rezerv oranı ekim sonunda yüzde 57.7 düzeyinde kaldı. Bu oran 1994 krizi öncesinde yüzde 
     104'e, 2001 krizi öncesinde ise yüzde 82.8'e kadar çıkmıştı. 
     
</TEXT>
</DOC>
