<DOC>
<DOCNO> 292593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun12.html </URL>
<DATE> 2004/11/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta hükümet seçimin zamanında yapılmasında kararlı... 
</HEADLINE>
<TEXT>

     Irak hükümeti, genel seçimin planlandığı gibi 30 Ocak 2005 tarihinde yapılmasında kararlı olduğunu yineledi. 
     Hükümet sözcüsü Tahir El Nakıb, düzenlediği basın toplantısında, ''Irak hükümeti seçimin zamanında yapılmasında kararlı. Başbakan İyad Allavi seçimin ertelenmesinin katılımı artıracağına ikna olmuş değil'' dedi. 
     Allavi'nin kendisine geçici anayasa ve BM Güvenlik Konseyi tarafından verilen sorumluluğu ciddiye aldığını belirten El Nakıb, ''Başbakan seçim erteleme fikrinin önemini son derece iyi anlıyor, ancak Başbakan diğer siyasi partilerin ve ulusal şahsiyetlerin seçimin zamanında yapılmasına yönelik ısrarını da anlıyor'' dedi. 
     Irak'ta bazı siyasi parti ve gruplar, dün, ülkede hüküm süren şiddet nedeniyle seçimin 6 aya kadar ertelenmesine ilişkin bir dilekçe hazırlamış, Allavi'nin lideri olduğu Ulusal Uzlaşma Partisi'nin de söz konusu girişimi dilekçeye imza atarak desteklediği belirtilmişti. 
     Dilekçenin düzenlenmesine öncülük eden eski Irak Geçici Yönetim Konseyi üyesi Adnan Paçacı, bugün düzenlediği basın toplantısında, seçimi ertelemenin halkın geniş bir kesiminin siyasi sürecin dışında kalmamaması için gerekli olduğuna işaret etmişti. 
     
</TEXT>
</DOC>
