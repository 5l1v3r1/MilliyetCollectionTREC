<DOC>
<DOCNO> 284951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/dunya/axdun01.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kasette onun parmağı olabilir' 
</HEADLINE>
<TEXT>


DIŞ HABERLER SERVİSİ 


Uluslararası terör örgütü El Kaide lideri Usame bin Ladin'in cuma günü ortaya çıkan bir video kasetle ABD'ye yönelik yeni bir saldırı tehdidinde bulunmasının ABD Başkanı George W. Bush'un elini güçlendirdiği yorumları yapılırken, kasedin ortaya çıkmasının arkasında Başkan'ın danışmanı Karl Rove'un olduğu öne sürüldü. 
Bin Ladin'in videosunun ortaya çıktığı cuma gününün akşamında, CNN'de Larry King'in programına katılan CBSNEWS'in eski sunucularından Walter Cronkite, seçim öncesi ortaya çıkan ve halkta terör korkusunu canlandıran kasedin Bush'un danışmanı Karl Rove'la ilgisi olduğunu öne sürdü. Cronkite, gülümseyerek, "Çok akıllı bir adam olan, Beyaz Saray'ın siyasi yöneticisi Karl Rove'un bu işi ayarladığına" inandığını söyledi. Bush'un siyasi danışmanı olan Karl Rove, Cumhuriyetçi Parti politikasını belirleyen kişilerden biri olarak tanımlanıyor. 


</TEXT>
</DOC>
