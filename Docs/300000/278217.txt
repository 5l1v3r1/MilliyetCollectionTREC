<DOC>
<DOCNO> 278217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas24.html </URL>
<DATE> 2004/10/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Trafik kazalarından en çok çocuklar zarar görüyor... 
</HEADLINE>
<TEXT>

     Türkiye Çocukevleri Vakfı Yönetim Kurulu Başkanı Selim Kazak, trafik kazalarından en çok çocukların zarar gördüğünü bildirdi. 
     Antalya Trafik Eğitim Kampı'nda düzenlenen toplantıda konuşan Selim Kazak, Türkiye'nin en önemli sorunlarının başında trafik kazalarının geldiğini belirtti. İstatistiklere göre, Türkiye'de her yıl 40 bin çocuğun trafik kazası geçirdiğine dikkati çeken Selim Kazak, ''Bunlardan 5 bini ölüyor, 35 bini ise yaralanıyor'' dedi. 
     ''Trafik kazaları en çok çocukları vuruyor'' diyen Kazak, Antalya'da Valilik, Milli Eğitim Müdürlüğü, Emniyet, Sağlık Müdürlüğü ve İtfaiye Daire Başkanlığı'nın destekleriyle Trafik Eğitim Kampı başlattıklarını söyledi. 
     Kazak, bu yıl 48 ilköğretim ve anaokulundan 8 bin öğrenci, 241 öğretmen ve 26 velinin kampa katılarak ücretsiz eğitim aldıklarını, ayrıca 458 öğrenciye ücretsiz olarak taşıma ve yemek hizmeti verildiğini anlattı. 
     Kampta öğrencilere trafik kazalarının öneminin anlatıldığını, daha fazla öğrencinin bu hizmetten yararlanması için herkesin üzerine düşeni yapması gerektiğini ifade eden Kazak, Trafik Kurultayı'nı da bu yıl Antalya'da düzenlemek istediklerini sözlerine ekledi. 
     Antalya Milli Eğitim Müdür Yardımcısı Veli Kaya da, çocukların trafik eğitim kampında eğlenceli şekilde eğitim aldıklarını, bu şekilde eğitim alan çocukların bilgilerinin kalıcı olduğunu belirtti. 
     
</TEXT>
</DOC>
