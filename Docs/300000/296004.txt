<DOC>
<DOCNO> 296004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur33.html </URL>
<DATE> 2004/12/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Onur Air'den iç hat ücretlerinde indirim... 
</HEADLINE>
<TEXT>

     Onur Air, İstanbul çıkış ve varışlı iç hatlardaki seferlerinin çoğunda yolcu ücretini 14 Ocak 2005 tarihine kadar 69 milyon liraya indirdi. 
     Onur İletişim'den yapılan yazılı açıklamada, toplam 24 uçaklık filoya ve 12 yıllık geçmişe sahip olan Onur Air'in, şu anda İstanbul çıkışlı 11 iç hat noktasına günde toplam 38 sefer yaptığı belirtildi. 
     Onur Air'in, geçen 1 yıllık süreçte 10 bin 251 iç hat uçuşunda toplam 1 milyon 6 bin 260 yolcuyu taşıdığı ifade edilen açıklamada, şirketin havaalanlarına 7 trilyon 422 milyar lira gelir aktardığı, 5 bin kişiye yeni iş imkanı sağlandığı ve 20 trilyon lirayı aşan KDV ödemesinde bulunduğu bildirildi. 
     Açıklamaya göre, Onur Air, iç hatlarda birinci yılını doldurması nedeniyle 9 Aralık 2004-14 Ocak 2005 tarihleri arasında yeni bir kampanya başlattı. 
     Bu kapsamda, pazartesi, salı, çarşamba ve perşembe günleri İstanbul çıkış ve varışlı Adana, Antalya, Diyarbakır, Erzurum, Gaziantep, İzmir, Malatya ve Trabzon ile haftanın her günü Kayseri ve Samsun, pazartesi ve çarşamba günleri Kars seferlerinde 89 milyon lira olan yolcu ücreti 69 milyon liraya indirildi. 
     Onur Air, cuma, cumartesi ve pazar günleri yaptığı İstanbul çıkış ve varışlı Adana, Antalya, Diyarbakır, Erzurum, Gaziantep, İzmir, Malatya ve Trabzon ile cuma ve pazar günleri gerçekleştirdiği Kars seferlerinde ise eskiden olduğu gibi 89 milyon lira ücret alacak. 
     
     ''İLK YIL HEDİYESİ'' 
     Onur Air Yönetim Kurulu Başkan Yardımcısı Şahabettin Bolukçu da, yaptığı yazılı açıklamada, ''yeni fiyatların Onur Air'i tercih eden yolculara bir hediye niteliğinde olduğunu'' vurgulayarak, şunları kaydetti 
     ''Bizi tercih eden yolcularımıza, iç hatlardaki birinci yıldönümümüz dolayısıyla ilk yıl hediyesi vermek istedik. 'Akıllı Seçim' tercihinde bulunarak Onur Air'le uçan yolcularımıza belli bir süre için 69 milyon liralık fiyatları sunuyoruz. Maliyetleri zorlayarak ulaştığımız bu rakamlar, Türk halkına olan teşekkürümüzün somut sonucudur.'' 
     
</TEXT>
</DOC>
