<DOC>
<DOCNO> 272591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun03.html </URL>
<DATE> 2004/09/17/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Basayev, Beslan katliamını üstlendi 
</HEADLINE>
<TEXT>

     Çeçenlerin radikal liderlerinden Şamil Basayev, Kuzey Osetya'nın Beslan kentindeki okulda girişilen kanlı rehine eyleminin sorumluluğunu üstlendi. 
     Bağımsızlık yanlılarına yakın Kavkazcenter.com internet sitesinin yayınladığı bir mektupta, Basayev, ayrıca 24 Ağustos'ta iki yolcu uçağına ve 31 Ağustos'ta Moskova'da bir metro istasyonuna da girişilen eylemleri üstlendi. 
     AFP'nin haberine göre, mektuptaki ifade şöyle 
     ''Allah'a şükür, Riadus Salikhin Şehitleri Tugayı, Rus topraklarında bir dizi başarılı askeri operasyon yürüttü.'' Mektubun, altında Rusya'nın en çok aranan adamı Çeçen lider Şamil Basayev'e verilen ''Abdullah Şamil'' isminin bulunduğu belirtildi. 
     Mektupta, birkaç yıl önce Basayev tarafından kurulan ''Şehitler Tugayı''nın, Moskova'da 31 Ağustos'ta girişilen ve 10 kişinin öldüğü metro istasyonu saldırısı, 24 Ağustos'ta iki yolcu uçağına girişilen ve 90 kişinin öldüğü olay ve 3 Eylül'de Beslan'da bir okulda düzenlenen ve 339 kişinin öldüğü kanlı eylemlerin sorumlusu olduğu belirtildi. 
     Gerçekliği henüz doğrulanmayan mektupta, Moskova'daki eylemi, Moskova bölgesel şehitler bölümünün, uçaklara girişilen eylemi özel operasyonlar bölümünün ve Beslan'daki eylemi de Albay Orstkhoyev komutasındaki 2. şehitler taburunun düzenlediği kaydedildi. 
     Bağımsızlık yanlısı Çeçenler, genellikle mesajlarını Kavkazcenter.com internet sitesinde yayınlıyorlar. 

     
</TEXT>
</DOC>
