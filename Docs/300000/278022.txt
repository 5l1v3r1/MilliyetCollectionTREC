<DOC>
<DOCNO> 278022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun32.html </URL>
<DATE> 2004/10/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Berlusconi, Türkiye'den umutlu... 
</HEADLINE>
<TEXT>

     İtalya Başbakanı Silvio Berlusconi, Türkiye'nin çabalarının, aralık ayında Avrupa Konseyi'nin Ankara'ya müzakere tarihi vermesini sağlayacağına inandığını söyledi. 
     Avrupa Komisyonu Başkanı Romano Prodi'nin halefi olma hazırlığındaki Jose Manuel Durao Barroso'yla bugün öğleye doğru bir araya gelen Berlusconi'nin, görüşmede Türkiye-Avrupa Birliği ilişkilerine de değindiği öğrenildi. 
     Berlusconi'nin, yeni AB Komisyonu'nun Başkanı Barroso'ya Türk hükümetinin yaptığı reformlardan övgüyle söz ettiği kaydedildi. 
     Başbakanlıktan yapılan yazılı açıklamaya göre Berlusconi, ''Türkiye'nin sarf ettiği büyük gayretlerin, aralık ayında Avrupa Konseyi'nden üyelik müzakerelerine başlanması yönünde olumlu bir karar çıkmasını ve tarih verilmesini sağlayacağı konusunda İtalya'nın beklentisi tüm canlılığıyla sürmektedir'' dedi. 
     Roma'da Chigi Sarayı'nda yapılan görüşmede, AB'ye ilişkin çeşitli konuların ele alındığı belirtildi. Avrupa Anayasası'nın 29 Ekim'de Roma'da imzalanması konusunun da ikili görüşmede gündeme gelen konular arasında yer aldığına işaret edildi. 
     
</TEXT>
</DOC>
