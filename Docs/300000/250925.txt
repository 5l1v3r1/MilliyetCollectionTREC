<DOC>
<DOCNO> 250925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur18.html </URL>
<DATE> 2004/06/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hafta sonu yeni bir yağışlı hava geliyor... 
</HEADLINE>
<TEXT>

     Yağışlı hava, yurdun kuzey ve iç kesimlerinde yarın da etkili olacak. 
     Meteoroloji İşleri Genel Müdürlüğü'nden yapılan açıklamaya göre, halen yurdun kuzey ve iç bölgelerinde görülen yağışlı hava, yarın kuzeydoğu kesimlerinde etkili olduktan sonra yurdu terk edecek. 
     Hafta sonunda, kuzey bölgeleri yeni bir yağışlı havanın etkisine girecek. Cumartesi günü Orta ve Doğu Karadeniz, Doğu Anadolu'nun kuzeyi ile Trakya çok bulutlu, sağanak ve gökgürültülü sağanak yağışlı, diğer yerler az bulutlu ve açık geçecek. 
     Pazar günü ise Marmara, Batı Karadeniz, Kuzey Ege ile İç Anadolu'nun kuzeybatısında sağanak ve gökgürültülü sağanak yağış görülecek. 
     Yağışlar, pazartesi ve salı günü kuzey ve iç bölgelerde devam edecek. Genellikle sağanak ve gökgürültülü sağanak şeklinde görülecek yağışların, bugün ve yarın Doğu Karadeniz ile Doğu Anadolu'nun kuzeydoğusunda, pazar günü Marmara'nın doğusu ile Batı Karadeniz bölgelerinde yer yer etkili olacağı tahmin ediliyor. 

     
</TEXT>
</DOC>
