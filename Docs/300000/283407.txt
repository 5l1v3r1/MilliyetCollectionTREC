<DOC>
<DOCNO> 283407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun52.html </URL>
<DATE> 2004/10/26/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
BM temsilciliği, İsrail'i Uluslararası hukuka uymaya çağırdı 
</HEADLINE>
<TEXT>

     İsrail'in Gazze'de düzenlediği son saldırılar sonucu meydana gelen can kayıplarına tepki gösteren BM Ortadoğu Barış Süreci Özel Koordinatörü Terje Roed-Larsen, İsrail'i uluslararası hukuka uymaya ve sivillerin korunmasına daha fazla hassasiyet göstermeye çağırdı. 
     BM Genel Sekreteri Kofi Annan'ın sözcüsü Fred Eckhard'ın basın toplantısında verdiği bilgiye göre, Kudüs'te açıklama yapan Roed-Larsen, Gazze Şeridi'nde devam eden şiddet eylemlerinden duyduğu derin endişeyi dile getirdi. 
     Han Yunus mülteci kampına yönelik yeniden başlatılan askeri operasyonlarda hayatını kaybedenler için üzüntülerini de ifade eden Roed-Larsen, İsrail'i uluslararası hukuk kurallarına saygı göstermeye davet etti. 
     Roed-Larsen, yaptığı açıklamada, İsrail askerlerinin hafta sonu Gazze'de yeniden başlattığı saldırılarda 11 yaşındaki bir çocuğun da aralarında bulunduğu 17 kişinin öldüğünü, bazıları ağır olmak üzere 65 kişinin yaralandığını kaydetti. Saldırılarda ayrıca 25 evin yıkıldığı ve büyük miktarda tarım arazisinin İsrail askerleri tarafından tahrip edildiği belirtildi. 
     İsrail'i uluslararası hukuk çerçevesinde özellikle sivilleri ve altyapıyı korumaya çağıran Roed-Larsen, ''İsrail-Filistin sorununa askeri bir çözümün bulunmadığı ve sorunun tek çözümünün Yol Haritası'nda öngörülen barış planı çerçevesinde olacağına'' dair görüşlerini tekrarlayarak, tarafları bir an önce görüşme masasına dönmeye çağırdı. 
     
</TEXT>
</DOC>
