<DOC>
<DOCNO> 296784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun08.html </URL>
<DATE> 2004/12/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsviçre gazetesi Türkiye'nin 'Önce AB, sonra Kıbrıs' isteği haklı 
</HEADLINE>
<TEXT>

     
     Zafer ATAMER İSVİÇRE, DHA 
     

İSVİÇRE'de yayınlanan 'Tribune de Geneve' gazetesi, Türkiye'nin haklı olarak Kıbrıs Cumhuriyeti'ni tanımak için önce Avrupa Birliği'ne kabul edilmeyi beklediğini yazdı. 
     'Türkiye'nin yerinde ve haklı isteği' başlığıyla önceki gün yayınlanan yorumda, 17 Aralık'taki AB zirvesi öncesindeki gelişmeler, Türkiye'nin AB ile bilek güreşi şeklinde yansıtıldı. Dışişleri Bakanı Abdullah Gül'ün Ankara'nın Kıbrıs Cumhuriyeti'ni tanıması için Türkiye'nin önce AB tarafından kabul edilmesi gerektiğini vurguladığını aktaran Tribune de Geneve, Türkiye'nin bu isteğinin haklı olduğuna dikkat çekti. Yorumda şöyle denildi 
     "Kıbrıs Cumhuriyeti 1974 yılından beri Türk askerinin Kıbrıs'tan çekilmesini istemiş, ancak Türk hükümeti her seferinde bu isteği reddetmişti. Şimdi Kıbrıs Cumhuriyeti bu konuda eline yeni bir fırsat geçtiğine inanarak, Türkiye'nin Kıbrıs konusunda taviz vermesi için bastırıyor. Bu isteği boyun eğecek gibi gözükmeyen Türk hükümeti ise 'Önce AB, sonra Kıbrıs' diyerek haklı ve yerinde bir istekte bulunuyor." Gazete, Türkiye'nin artık yerine getirilmeyen vaatlere kanacak bir durumda olmadığını da vurguladı. 
     
</TEXT>
</DOC>
