<DOC>
<DOCNO> 259782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo20.html </URL>
<DATE> 2004/08/01/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Del Bosque'nun maç sonrası açıklaması 
</HEADLINE>
<TEXT>

     Beşiktaş Teknik Direktörü Vicente Del Bosque, 3-1 yenildikleri Hertha BSC Berlin takımı karşısında ''ritmi düşük ve kompleksli'' bir oyun oynadıklarını söyledi. 
     Teknik direktör Del Bosque, maçın ardından yaptığı basın toplantısında, ilk yarıya oranla ikinci yarıda daha iyi bir futbol sergilediklerini belirterek, ''İlk yarıda 3-4 pası bile tamamlayamadık. Ritmi düşük ve kompleksli bir oyun oynadık. Rakibimiz oyunu daha iyi yönlendirdi. Biz ise korkarak mücadele ettik. İkinci yarıda daha şahsiyetli bir futbol ortaya koyduk'' diye konuştu. 
     Deneyimli teknik adam, Hertha BSC Berlin maçıyla birlikte hazırlık dönemini tamamladıklarını ifade ederek, bu dönemin yarısının iyi yarısının kötü geçtiğini, ancak ligin başında umutlu olmak gerektiğini kaydetti. 
     Beşiktaş kafilesi, maçın hemen ardından Türkiye'ye hareket etmek üzere Berlin-Tegel Havaalanı'na gitti. 
     
     GÖTZ ''BİZİM İÇİN İYİ BİR SINAV OLDU'' 
     Hertha BSC Berlin Teknik Direktörü Falko Götz ise Beşiktaş ile yaptıkları özel maçın kendileri için iyi bir sınav olduğunu söyledi. 
     Götz, Beşiktaş'a karşı adam adama markaj uyguladıklarını vurgulayarak, ''Beşiktaş iyi bir kadroya sahip. İlk yarıda hızlı ataklar yaptık. İkinci yarıda ise Beşiktaş kalemizde tehlikeli oldu. Penaltı golünden sonra kendimize geldik'' diye konuştu. 
     Alman teknik adam, gurbetçi futbolcu Yıldıray Baştürk'ün ne zaman oynamaya başlayacağıyla ilgili bir soruya da, ''Yeniden antrenmanlara katılması haftalar sürer. Ligin ilk haftalarında oynayamayacağı kesin'' yanıtını verdi. 
     
</TEXT>
</DOC>
