<DOC>
<DOCNO> 284113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo18.html </URL>
<DATE> 2004/10/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sürpriz diye buna denir Barcelona yerle bir, amatör takıma elendi 
</HEADLINE>
<TEXT>

     La Liga ve Şampiyonlar Ligi'nde fırtına gibi esen Barcelona, İspanya Kral Kupası'nda amatör küme takımı Atletico Gramanet'e elendi. 
     Ligde şimdiye kadar oynadığı 8 maçta mağlubiyet yüzü görmeyen ve kupa maçına ideale yakın kadrosuyla sahada mücadele eden Barcelona, rakibine 1-0 yenilmekten kurtulumadı ve taraftarlarını şaşkına çevirdi. 
     Ronaldinho gibi bir dünya starına sahip olan Barcelona, sezon başında kadrosuna Larsson, Samuel Eto'o, Guily, Edminson ve Deco gibi yıldızları da katmıştı. Katalan ekibi şu an La Liga'da 22 puanla yenilgisiz liderliğini sürdürüyor. 
     
     Valencia da 2. lig takımına elendi 

     Şampiyonlar Ligi ve La Liga'da üst üste mağlubiyetler alan Valencia'ya bir darbe de ikinci lig takımı Lleida'dan geldi. Valencia, konuk olduğu Lleida'ya 1-0 yenilerek kupaya veda etti. 
     
     Nihat kadroya alınmadı 

     La Liga'da puan cetvelinde son sıralarda yer alan Nihat Kahveci'nin takımı Real Sociedad, Kupa maçında Burgos'u deplasmanda 3-1 yenerek eledi. Milli futbolcumuz Nihat, karşılaşmada forma giymedi. 
     
     Owen şov sürüyor 

     Liverpool'dan Real Madrid'e geldikten sonra forma şansı bulamayan Michael Owen, son iki maçta fileleri havalandırdıktan sonra kupa randevusunda da sahneye çıktı. Real Madrid'in deplasmanda Leganes'i 2-1 yenerek kupanın dışına ittiği maçta beyaz-şimşeklerin sayıları Morientes ve Owen'dan geldi. 

     
</TEXT>
</DOC>
