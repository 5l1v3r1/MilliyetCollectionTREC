<DOC>
<DOCNO> 288507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/spor/ykocaomer.html </URL>
<DATE> 2004/11/13/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Azimli golfçü ve duyarsız Alman 
</HEADLINE>
<TEXT>



Jens Maspfuhl 38 yaşında. Frankfurt'ta büyük bir müzik ve eğlence organizasyonu şirketinin başında. Bundan yaklaşık 4 yıl önce golfe başlıyor. Ve 3 yıl içinde handikapını 8.9'a düşürüyor. 
Geçtiğimiz yıl Kasım ayında 2 arkadaşı ile birlikte golf oynamak ve dinlenmek üzere 14 günlüğüne gittiği Tayland'da, caddede karşıdan karşıya geçerken bir arabanın çarpmasına maruz kalıyor. Yol kenarında yatarken bacaklarını oynatamadığını hissediyor. Derhal götürüldüğü hastanede 6 saat süren ameliyat sonucunda 7'ci boyun omuru kırıldığı için yaşamını tekerlekli sandalyede devam ettirmek zorunda kalıyor. 
Kazadan yaklaşık bir ay sonra getirildiği Frankfurt Trafik Kazaları Hastanesi'nde 6 ay süreyle rehabilitasyona tabi tutuluyor ve yeni hayatına kısa sürede adapte oluyor. Bir süre önce de kendisi için özel olarak dizayn edilmiş tekerlekli sandalyede yeniden golfe başlıyor. Bu arada RheinMain Ekonomi Kulübü'nün golf turnuvasına davet ediliyor. Daveti yapan ise aynı kulübün başkanı Dr. Ernst Gloede. 
Ancak davetten birkaç gün sonra kulübün yönetim kurulu üyesi ve turnuva direktörü Dr. Wolfgang Spannagel'den bir faks alıyor. Faksta kısaca, "Bu turnuvaya katılmanız bizim açımızdan büyük risk taşımaktadır. Sorumluluk ve sigorta ile ilgili sorunları bu kısa süre içinde çözemeyeceğimiz için turnuvaya katılmanız uygun görülmemiştir". 
Bu arada Bild Gazetesi devreye giriyor ve bu Doktor unvanlı Alman'ı manşetlere taşıyor. Bunun üzerine Dr.Spannagel fikrini değiştiriyor ve Jens'i yeniden turnuvaya davet ediyor. Ancak onuru kırılan ve olanları anlamayan Jens turnuvaya katılmayı reddediyor. İşte Almanya'da doktor unvanlı, şirketlere ekonomik danışmanlık yapan Spannagel isimli kişinin spora ve engellilere bakış açısı ve duyarsızlığı. 
Bu arada Jens Maspfuhl önümüzdeki sene Haziran ayında yapılacak 5. Prof. Dr. Kaya Çilingiroğlu Golf Turnuvası'na katılmak üzere Türkiye'ye gelecek. Ve tekerlekli sandalyede bir golfçünün neler yapabileceğini herkese gösterecek. 
Dr. Spannagel'e gelince onun için fazla söylenecek bir söz yok. O ve onun gibilere en güzelini zamanında Ziya Paşa söylemiş 
Bedasla necabe mi verir hiç üniforma 
Zerduz palan vursan eşşek yine eşşektir. 
Aslı kötü olana üniforma soyluluk verir mi, eşeğe altından palan vursan eşek yine eşektir. 
Tüm okurlarımızın Mübarek Ramazan Bayramı'nın huzur içinde geçmesini dilerim. 



</TEXT>
</DOC>
