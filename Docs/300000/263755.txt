<DOC>
<DOCNO> 263755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun07.html </URL>
<DATE> 2004/08/16/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Sadr "Şii partiler Irak Ulusal Konferansı'nı terk etmeli" 
</HEADLINE>
<TEXT>

     Iraklı radikal Şii lideri Mukteda Sadr'ın sözcülerinden Şeyh Ahmed El Şaybani, Şii partilerin Irak Ulusal Konferansı'nı terk etmesini istedi. 
     Şaybani, ''Dava ve İslami Devrim Yüksek Konseyi gibi Şii partiler, Irak Ulusal Konferansı'nı terk etmeli'' dedi. 
     Bağdat'ta dün başlayan Ulusal Konferans'a katılan temsilcilerin bazıları, Necef'te çatışmaların yeniden başladığının duyulması üzerine protesto için konferansı terk etmişti. 
     Demokrasi yolunda kilometre taşı olarak görülen konferansın geçen ay yapılması bekleniyordu, ancak konferans boykot edileceğinin bildirilmesi üzerine ertelenmişti. 
     Konferansa katılacak 1200 kişi, ülkeyi ocak ayında yapılması planlanan seçimlere götürecek ''Geçici Ulusal Konsey''in 75 ile 100 arasında olması beklenen üyesini seçecek. 
     
</TEXT>
</DOC>
