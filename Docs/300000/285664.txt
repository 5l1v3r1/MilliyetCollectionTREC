<DOC>
<DOCNO> 285664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun10.html </URL>
<DATE> 2004/11/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Serdar Denktaş Ahlaksız teklif yapıldı 
</HEADLINE>
<TEXT>

     Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş, ''DP'nin Ulusal Birlik Partisi UBP ile hükümet kurması ve af çıkartılıp kayınpederi Salih Boyacı'nın hapishaneden kurtulması'' yönünde kendisine ''ahlaksız teklif'' yapıldığını bildirerek, ''Ancak rüşvetin kanıtı olmadığını, kendilerinin elinde de kanıt bulunmadığını'' belirtti. 
     Serdar Denktaş, yaptığı yazılı açıklamada, ''Zorunlu kalmadığı müddetçe isim açıklamak istemediğini, zaten büyük ihtimalle kendisine teklifi götüren kişilerin söylediklerini inkar edeceklerini'' ifade ederek, ''ahlaksız teklif'' iddiasını yalanlayan UBP Genel Başkanı Derviş Eroğlu'nu eleştirdi. 
     Denktaş, açıklamasında, ''Şimdi UBP Başkanı hedefine nail olamayınca her zamanki tutumunu tekrarlayarak, olayları ve doğruları çarpıtarak küçük politik tezgahlar hazırlama yolunu seçmiştir'' görüşüne yer verdi. 
     Serdar Denktaş, ''ahlaksız teklif'' olarak nitelendirdiği teklifin, ''Önce direkt olarak kendisine, daha sonra yine bir başka UBP'li tarafından yakın çevresinden birisine ve son olarak da DP Parti Meclisi toplantısından önce kendisine ilk ulaşan UBP'linin, evini arayarak eşine de ulaşmasıyla gerçekleştiğini'' belirtti. 
     Serdar Denktaş, açıklamasında şunları kaydetti. 
     ''Teklif partimizin hiçbir organında konuşulmamıştır. Teklifi getiren kişiye daha söze başlar başlamaz 'ayıp etmekte' olduğunu söyleyerek konuyu kapatmıştım ve bu konunun bir kere daha açılmasını asla istemezdim. İstemezdim çünkü bundan en büyük üzüntüyü kendi ailem çekmektedir.'' Denktaş, konunun birçok yerde konuşulması, gazetelerde çeşitli yorumlara neden olması ve bu konuda Cumhuriyetçi Türk Partisi CTP ile işbirliği yaptığı suçlamalarının yapılması üzerine, ''kamuoyuna doğru bilgiyi iletmek zorunda kaldığını'' belirtti. 
     
     ''BOYACI'NIN SAĞLIK KONUSU CİDDİ'' 
     Kayınpederi Salih Boyacı'nın sağlık konusunun ciddi bir mesele olduğunu kaydeden Serdar Denktaş, ''Sayın Eroğlu, eğer doktorluk tarafını unutmamışsa böylesi bir konuyu polemik konusu haline getirmenin en temel insan hakkına ters olduğunu bilmesi gereken birisidir'' ifadesini kullandı. 
     Kendisine teklifi getiren kişilerin, ''Her türlü garantiyi vermeye hazır olduklarını'' söylediğini kaydeden Serdar Denktaş, ''Eğer Eroğlu bu konudan haberdar olmasaydı bize konuşan hiç kimse bu derecede garanti veremezdi'' ifadesini kullandı. 
     Serdar Denktaş, açıklamasına şöyle devam etti 
     ''Eşim onurlu bir insan olmasa bana bu doğrultuda büyük kişisel sorun da çıkarabilirdi. Şimdi UBP Başkanı hedefine nail olamayınca her zamanki tutumunu tekrarlayarak olayları ve doğruları çarpıtarak küçük politik tezgahlar hazırlama yolunu seçmiştir. 
     Ben şerefim üzerine yemin ederek bu tekliflerin bize yapıldığını söylüyorum. Zorunlu kalmadığım müddetçe isim açıklamak istemem, çünkü zaten büyük ihtimalle bu kişiler de söylediklerini inkar edeceklerdir. Olay yaşanmış ve cevabı verilmiştir. Bu konunun daha fazla uzatılmasından ben ve ailem rahatsızlık duymaktadır. 
     Daha dava açılmadan suçlu ilan edilerek kamuoyu baskısının mahkemeler üzerinde kurulmasını da sağlayan Eroğlu, yine bu konuyu kullanarak içine düştüğü açmazdan kurtulmak istemektedir. 
     'Rüşvetin kanıtı olmaz' derler. Bizim de elimizde kanıt yoktur. Allah'ın da bildiği yaşanan gerçekler bizi vicdanen rahat ettirmektedir. Takdir kamuoyunundur.'' 
     
</TEXT>
</DOC>
