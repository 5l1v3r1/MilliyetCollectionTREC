<DOC>
<DOCNO> 260079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/dunya/dun01.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer, Japonya'dan siyasi sığınma istedi 
</HEADLINE>
<TEXT>


DIŞ HABERLER SERVİSİ 


Amerikalı eski dünya satranç şampiyonu Bobby Fischer, Japonya'dan sınır dışı edilme kararına itiraz ederek bu ülkeden siyasi sığınma hakkı istedi. 1992 yılında Yugoslavya'ya uygulanan uluslararası yaptırımları ihlal ederek bu ülkede bir satranç maçına katıldığı için ABD makamları tarafından aranan Fischer, ABD tarafından iptal edilen pasaportuyla 13 Temmuz'da Japonya'dan Filipinler'e gitmek isterken yakalanmıştı. Eski satranç şampiyonunun avukatının, Japonya'nın aldığı sınır dışı etme kararına dün ikinci kez yazılı olarak itiraz ettiği belirtildi. Fischer'in avukatı Masako Suzuki, sınır dışı etme kararına itirazlarının reddedilmesi ihtimaline karşı, Fischer'e siyasi mülteci statüsü verilmesi isteğiyle de bir başvuru yaptıklarını söyledi. Suzuki, "Japonya'nın Fischer gibi insanları, başvuruyla ilgili süreç devam ederken ülkelerine geri göndermediğini" söyledi. Fischer'in ABD'ye gönderilmesi halinde 10 yıl hapis ve 250 bin dolar para cezası alabileceği belirtiliyor. 


</TEXT>
</DOC>
