<DOC>
<DOCNO> 286788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/axspo01.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan gol provası 
</HEADLINE>
<TEXT>



Bosque memnun kaldı 
SÜPER Lig'in 11. haftasında bugün deplasmanda Konyaspor ile kozlarını paylaşacak olan Beşiktaş, kritik 90 dakikanın son hazırlıklarını dün sabah yaptığı tek çalışmayla sürdürdü. Del Bosque yönetiminde yapılan çalışmada orta ve gol pozisyonlarına ağırlık verildi. Carew ve Sergen performanslarıyla beğeni toplarken, İbrahim Akın da golleriyle İspanyol hocanın yüzünü güldürdü. 

'Öz güven kazandık' 
SİYAH - Beyazlılar antrenmanın ardından Konya'ya uçtu. Kafile havaalanında kalabalık bir taraftar grubu tarafından alkışlarla karşılandı. Menajer futbolcu Tayfur, Galatasaray'ın puan kaybettiği haftayı iyi değerlendirmek istediklerini söyledi. Yıldız oyuncu, "Fenerbahçe ve Bilbao galibiyetleriyle özgüveni yeniden kazandık. Konya'yı yenmeliyiz" dedi. 

Madrid'ten yanıt 

TEKNİK Direktörü Del Bosque ile Real Madrid arasında Tom Cruise krizi patlak verdi. İspanyol hoca, ünlü yıldız Cruise'un Getafe maçına davet edilmesi üzerine, "Beni çağırmıyorlar. Buna layık değilim" tepkisi vermesi İspanyollar'ı kızdırdı. Madridli yöneticiler, Bosque'yi paragöz olmakla suçlayarak, "Kendisi yıllık 3 milyon Euro'luk teklifimizi beğenmeyip, 4 milyon Euro istedi. Sonra bir daha da aramadı. Onu biz göndermedik" dediler. 

İlhan Mansız kayıplarda 

AĞIR sakatlık döneminin ardından maç başına anlaşma yaparak Beşiktaş'a geri dönen İlhan Mansız'dan haber alınamıyor. Daha önce tedavisini İstanbul'da sürdüreceği açıklanan yıldız futbolcunun, kontrol için gittiği Almanya'dan geri dönmemesi şaşkınlık yarattı. Futbol Komitesi Başkanı Kıvanç Oktay, "Kendisiyle anlaşmamız maç başına. Ancak sahaya çıkarsa para alabilir" dedi. 

'Bu formayı çıkarmam' 

KARTAL'IN genç isimlerinden Çağdaş, Athletic Bilbao maçındaki performansını artırıp, takımın kalıcı isimlerinden olmak istediğini açıkladı. Çağdaş, "Trabzonspor maçında haksız yere kırmızı kart gördüm ve iki hafta takımdan uzak kaldım. Bilbao maçı benim için dönüş özelliği taşıyordu. İyi oynadığımı düşünüyorum. Bu formayı artık sırtımdan çıkarmam" diye konuştu. 


</TEXT>
</DOC>
