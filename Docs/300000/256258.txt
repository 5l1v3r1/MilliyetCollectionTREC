<DOC>
<DOCNO> 256258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/yasam/yas01.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptanın unuttuğu rehberi deniz yuttu 
</HEADLINE>
<TEXT>


Sevgilisiyle tekne turuna çıkan Ufuk Ölmez'i, denizde unutan kaptan kıyıya döndü. Ölmez'in cesedi bir gün sonra bulundu 

SADİ NERGİZDAL, HATİCE ÇETİNKAYA DHA 

Alanya'da turistleri gezdiren kaptan Nadir Baysal 35 yönetimindeki "Mert - 2" adlı tekne 13 Temmuz'da Fuğla Koyu açıklarında demirledi. Rehber Ufuk Ölmez ve Alman sevgilisi Nansy Schubert de turistler gibi denize atlayıp yüzmeye başladı. Bu sırada güvertedeki bir turist güneş çarpması sonucu rahatsızlanınca tekne kaptanı Baysal, denizdeki turistleri alarak Alanya'ya dönüşe geçti. Biraz uzakta bulunan Ölmez ise unutuldu. Schubert de sevgilisinin turistle ilgilendiğini düşündü. İskeleye yanaştıklarında da Ölmez'i göremeyen Schubert, otele döndüğünü sandı. 
Ancak sevgilisini hiçbir yerde bulumayan Schubert ve Ölmez'in rehber arkadaşı Deniz Eroğlu kayıp başvurusunda bulundu. Ertesi gün aynı bölgede tura çıkan bir tekne, Ulaş Plajı'nın beş mil açığında beyaz şortlu, esmer ve uzun saçlı bir erkeğin cesedini buldu. Eroğlu tarafından teşhis edilen Ölmez'in boğularak öldüğü tespit edildi. 

'Üç kez korna çaldım' 
Jandarma ifadesinde 16 yıldır yat turu düzenlediğini söyleyen Baysal, "60'a yakın müşterim vardı. Mola vermiştim. Turist baygınlık geçirince, kurallara göre üç kez korna çaldım. Herkes bindikten beş dakika sonra da hareket ettik" dedi. Ölmez'in sevgilisini alt katta şarap içip balık yerken gördüğünü belirten Baysal, "Ufuk'un denizde kalacağı hiç aklıma gelmezdi. Sevgilisiyle sık sık mutfak olarak kullanılan küçük kamaraya gidip geliyorlardı. Yine orada sandım" diye konuştu. Savcılığa sevk edilen Baysal, tutuksuz yargılanmak üzere serbest bırakıldı. 

'Döndü sandım' 
Ölmez'le bir süre yüzdüklerini söyleyen Schubert de sonrasında yaşananları şöyle anlattı "Tekneye çıktım. Bir süre sonra hareket ettik. Ufuk'un turiste yardım ettiğini düşünerek kamaradan çıkmadım. Alanya'ya ulaştığımızda yine ortalarda yoktu. Turisti hastaneye götürmüş olabileceğini veya otele dönmüş olabileceğini düşündüm. Böyle olsun istemezdim." 
Arkadaşının geçen yıl tanıştığı Schubert'e aşık olduğunu kaydeden Deniz Eroğlu ise şunları söyledi "Neşe dolu biriydi. Kaptan müşterisi tam mı, eksik mi bilmeden neden hareket etti " Rehber Ufuk Ölmez'in cenazesi memleketi Adana'da toprağa verildi. 


</TEXT>
</DOC>
