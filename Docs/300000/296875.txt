<DOC>
<DOCNO> 296875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur07.html </URL>
<DATE> 2004/12/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İlk hacı kafilesi 15 Aralık'ta yola çıkıyor... 
</HEADLINE>
<TEXT>

     Hac görevini yerine getirmek için Suudi Arabistan'a gidecek hacı adaylarının ilk kafilesi 15 Aralık'ta yola çıkıyor. 
     A.A muhabirinin aldığı bilgiye göre, kayıt yaptıran 100 bin hacı adayından 60 bini Diyanet İşleri Başkanlığı organizasyonuyla, 40 bini de A grubu seyahat acentaları aracılığıyla hacca gidecek. 
     Diyanet İşleri Başkanlığı, hacı adaylarına verilecek hizmetler için çalışmalarını tamamladı. 
     Hacı adayları için Mekke, Medine ve Cidde'de 3 binin üzerinde din görevlisi ile doktor, hemşire, eczacı, teknisyen ve hastabakıcıdan oluşan toplam 800 sağlık personeli görev yapacak. 
     6 bin 500 dolarlık ''Lüks hac'' için sadece 500 kişi başvuruda bulunurken, ücreti 3 bin dolar olan hac için 5 bin kişi kayıt yaptırdı. 
     İlk hacı kafilesi, 15 Aralık Çarşamba günü hareket edecek. Hacı adaylarının çıkışları, 16 Ocak'a kadar tamamlanacak. Hacı adaylarını Cidde, Mekke ve Medine'de karşılama ekipleri karşılayacak. Suudi Arabistan'da karşılama ekibinin yanı sıra kayıp, sağlık, kiralama, irşad, ayniyat ve cenaze ekipleri hizmet verecek. 
     
     İLK KEZ ÖZÜRLÜLER HACCA GİDECEK 
     Öte yandan bu yıl ilk kez özürlüler de Diyanet'in organizasyonu ile hacca gidecek. Bu kapsamda, hacca gitmek için 24 özürlü başvuruda bulundu. Özürlüler, yanlarında bir refakatçi ile birlikte hac görevini yerine getirecekler. 
     Diyanet ayrıca, yine ilk olarak kendi imkanları ile 20 bin kişiye günde üç öğün yemek verecek. 
     
     KADIN DİN GÖREVLİSİ 
     Kadın hacı adaylarının dini sorunları ile 78 kadın din görevlisi yakından ilgilenecek. Kadın din görevlileri, hac süresince kadın hacı adaylarının sorularını yanıtlayacak ve her konuda yardımcı olacaklar. 
     Hacda, her 45 hacı adayına bir din görevlisi, 250 kişiden oluşan hacı kafilesine de bir kafile başkanı hizmet verecek. 
     Hacılar Ankara, Adana, İstanbul, İzmir, Gaziantep, Antalya, Diyarbakır, Samsun, Van, Erzurum, Trabzon, Samsun, Kayseri, Nevşehir, Konya, Isparta havaalanlarından hareket edecekler. Diyanet, hacı adayları için THY ile 151, Suudi Arabistan Hava Yolları ile 99 olmak üzere toplam 250 sefer düzenleyecek. 
     Hac görevini yerine getiren hacı adayları, 24 Ocak'tan itibaren yurda dönmeye başlayacaklar. 
     Son hacı kafilesi ise 24 Şubat'ta Türkiye'ye dönecek. 
     
</TEXT>
</DOC>
