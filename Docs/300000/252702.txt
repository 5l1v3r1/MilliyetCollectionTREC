<DOC>
<DOCNO> 252702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo21.html </URL>
<DATE> 2004/07/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Del Bosque'den Aragones'e öğütler... 
</HEADLINE>
<TEXT>

     Beşiktaş Teknik Direktörü Vicente Del Bosque, İnaki Saez'in yerine İspanya Milli Takımı'nın başına getirilen Luis Aragones'e öğütte bulunarak, ''Kupayı kaldırmaktan ziyade bir takım oluşturmayı düşünmelisin'' dedi. 
     Marca gazetesine demeç veren Del Bosque, İspanya'nın kendisine Brezilya ve Arjantin'i örnek alması gerektiğini belirterek, ''Her ne kadar bu 2 ülkenin milli takımlarını örnek almamız gerekse de takım olarak biz onlardan daha iyiyiz. Önemli olan milli takım ruhunu sahaya yansıtabilmek'' görüşünü dile getirdi. 
     İspanya'nın milli futbolcularına da seslenen deneyimli teknik adam, ''İlk 11'e değil takım kadrosuna girmek için çalışmalısınız. Milli takıma seçilmekten daha önemli olan hedefe ulaşmaktır'' dedi. 
     Del Bosque, Aragones'in elindeki futbolcuların karakterlerine göre hareket etmesi gerektiğini de belirtti. 
     
</TEXT>
</DOC>
