<DOC>
<DOCNO> 276991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sontur02.html </URL>
<DATE> 2004/10/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
100 bin dolarlık ipek halılar turistlerin ilgisini çekiyor... 
</HEADLINE>
<TEXT>

     Denizli'de, turistlere yönelik halı üretimi yapan bir firma, tanesi 100 bin dolar gibi lüks otomobil fiyatına ulaşan ipek halı üretiyor. 
     Firmanın yönetim kurulu üyesi Ahmet Akif Öztoprak, ipek duvar halılarına işlenen portreler için birçok ülkeden sipariş aldığını, bu halıların diğerlerine göre daha fazla emek ve iş gücü gerektirdiğini söyledi. 
     Bu halıların işlemesinin en az 5 yıl aldığını ifade eden Öztoprak, şöyle konuştu 
     ''Yaptığımız bu halılar, dünyanın seçkin zenginlerinin duvarlarını süslüyor. İpekten işlenmiş halılarımızın fiyatı boyuna, kullanılan malzemeye ve harcanan emeğe göre belirleniyor. Halıları müşterilere 50 değişik odadan, kendi odasına benzer odada açarak evinde nasıl duracağı konusunda fikir edinmesini sağlıyoruz. Müşteriler daha çok kimyasal katkı maddesi içermeyen, tamamen doğal bitki köklerinin renklerinden elde edilen halıları tercih ediyor. Kızlarımızın en az 5 yıl boyunca duygularıyla üzüntüleriyle kederleriyle ruh halini yansıttığı halıları 100 bin dolara ulaşan fiyatlarla satabiliyoruz. 70 ülkeye yılda 15 milyon dolar ihracat yaparak ülkeye döviz kazandırıyoruz.'' Öztoprak, ABD Başkanı George W. Bush, Hz. İsa, Leonardo da Vinci, Michael Jackson ve Başbakan Recep Tayyip Erdoğan'ın figürlerinin işlenmesi yönünde siparişler aldıklarını sözlerine ekledi. 
     
</TEXT>
</DOC>
