<DOC>
<DOCNO> 265842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/gun01.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Malzemeciler' tanıdık çıktı 
</HEADLINE>
<TEXT>


TOLGA ŞARDAN, GÖKÇER TAHİNCİOĞLU Ankara 

Yargıtay Başkanı Eraslan Özkaya'nın yazlığının tadilatı için birlikte malzeme aldığını söylediği isimler "tanıdık" çıktı. Buluştuğu isimlerin üçünün de "dinlemelerden" haberdar olması, Özkaya'nın Neşter - 2 soruşturmasında telefon dinlemelerle ilgili karara 'dinlendiğini bilerek imza attığı' yorumlarını güçlendirdi. 
Alaattin Çakıcı dosyası için MİT Dış Operasyonlar Daire Başkan Yardımcısı Kaşif Kozinoğlu'nu Özkaya ile tanıştıran müteahhit Hakkı Süha Şen, 1 Haziran'da İstanbul Başsavcılığı'nca gözaltına alındı. Şen'le birlikte emekli polis Nizamettin Özoğul ve emekli yüzbaşı Mehmet Özbulut da savcılıkta sorgulandıktan sonra serbest bırakıldı. 
İstanbul Başsavcılığı'nın, Çakıcı - Özkaya - MİT üçgenini açığa çıkaran soruşturma dosyasındaki bazı telefon görüşmeleri, zanlıların serbest bırakıldıktan kısa süre sonra Milas'ta Özkaya ile buluştukları, buluşmada, Yargıtay Başkanı'nı "dinlemeye" takıldığından haberdar ettikleri iddialarının ortaya atılmasına neden oldu. 
Özkaya'nın bu bilgi nedeniyle, 29 Haziran'da Yargıtay 1. Başkanlar Kurulu'nun Neşter - 2 soruşturmasında verdiği "dinlenen zanlıyla görüşme aleyhte delil olmaz" şeklindeki kararda etkin rol oynadığı öne sürüldü. 
Ancak Özkaya, cumartesi günü yaptığı açıklamada, "dinlemeye takıldığını" Milas'ta öğrendiğine yönelik iddiaları yalanlayarak, şunları söyledi "Niko denilen kişi, müteahhidin şoförü. Müteahhit dediğim adam da benim işimi gören kişi. Bu, bağlantı kuruyor oradakilerle. Bir malzeme seçimi söz konusu, o da, onların tanıdıkları varmış Mehmet denilen kişi. Şimdi sokakta görsem tanımam. Gittik, pazarlığını yaptık 4.5 milyara. Bundan ibaret bu Milas zirvesi. Düşünün bir müteahhitle, bir emekli ile Çakıcı meselesinde zirve yapacağım. Bunlar çirkin." 
Yargıtay Başkanı'nın "Niko" diye tanıttığı ve müteahhidin şoförü olduğunu belirttiği kişinin, emekli polis Nizamettin Özoğul olduğu anlaşıldı. Çakıcı'nın, emekli polis olması nedeniyle silah taşıma ruhsatı da bulunan Özoğul'la cezaevinden çıktıktan sonra yakın ilişkide olduğu kaydedildi. 
Özkaya'nın tadilat için gerekli malzemeyi birlikte satın aldıklarını, yolda görse tanımayacağını söylediği Mehmet adlı kişinin de Şırnak'a tayin edilince görevinden istifa eden emekli yüzbaşı Mehmet Özbulut olduğu öğrenildi. 


</TEXT>
</DOC>
