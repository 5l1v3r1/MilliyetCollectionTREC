<DOC>
<DOCNO> 281122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/ydemirkol.html </URL>
<DATE> 2004/10/18/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Her yönüyle tarihi gece 
</HEADLINE>
<TEXT>



Yüzüncü yıl galası bir dolu güzellikle, eğlenceyle, coşkuyla başladı. Ama asıl çocuk sahaya çıkınca, ne yalan söyleyeyim, içim kalktı. Gecenin kavalyesi korkunç bir kostümle sahadaydı. Öyle ki, ben ömrü hayatımda bu kadar korkunç bir forma, hatta böyle korkunç bir kıyafet görmedim. Galatasaray'ın üzerindeki beyaz üzerine sarı pantolon askısı desenli forma akıl dışıydı. Bu özel kılınan, hatta sanki ligin diğer Sarı - Kırmızılısı Kayseri maçına denk getirilerek değeri artırılan akşam, korkunç başladı bu yüzden. Ne demeli Umbro bu formayı yaptığı için kendisinden utanmalı. Aslında bütün bir yazı boyunca bundan bahsedebilirim. Çünkü bir önceki gün izlediğim iki maçtan sonra dün de, ligin büyüğü bir antrenman maçı rahatlığıyla sahadaydı. Türkiye'nin üç önemli şehrinin üç köklü kulübü, Gaziantep, Diyarbakır ve Kayseri'den, Türkiye'ye bu hafta futbol sunulamadı. 
Hikmet Karaman bu korkunç performansı ideolojik bir ihanetle daha da abarttı. Hakan, Necati, Hasan ve Baliç'i tam saha adam markajına almaya çalışarak kurgusunu Galatasaray'ın şekline göre belirledi. Necati'nin attığı kornerden gelen kafa golünde savunmacıların hiçbiri topa bakmıyordu. Herkes adamının peşinde koşuyor, birbirine çarpıyordu. Bu durum Kayseri'yi baştan mağlup yaptı. Gol sonrası aynı saçma, elle tutulur yanı olmayan savunmayı ileri çıkarak yapmaya çalışınca bu kez Galatasaray orta sahadan çıkardığı oyuncularla ve ara paslarla rakibini darmadağın etti. Hakan biraz formunda olsa ilk yarıda fark çok, ama çok büyüyebilirdi. Hagi ikinci yarıya sahanın yıldızlarından gittikçe büyüyen Necati'nin yerine Ümit Karan'la başlayacak kadar rahattı. Kayseri savunmasını daha da ileri çıkarttı. Ev sahibi de elini kolunu sallayarak rakip kaleye inmeye başladı. Hasan'ın sayısının ardından maç Hakan Şükür'ü diriltme operasyonuna dönüştü. Seyirci sadece bununla ilgilenir oldu. Takım arkadaşları da. Ve bu, yani Hakan'a gol attırma çabası farkın büyümesini önledi. Halbuki Hakan Ünsal, Ergün ve Hasan Şaş gibi çokça eleştirilen oyuncular ve tabii Sadiou güzel oyunlarıyla daha büyük bir farkı hak ediyorlardı. Tabii Hikmet Karaman'ın oyuncuları ve oyun anlayışı da. Zaten fark büyük demeyin. Çok daha büyük olabilirdi. Çok, ama çok daha büyük. Tarihin en büyük farklarından biri. 



</TEXT>
</DOC>
