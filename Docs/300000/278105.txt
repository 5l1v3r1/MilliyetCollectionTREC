<DOC>
<DOCNO> 278105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo07.html </URL>
<DATE> 2004/10/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Reyes, Henry'ye söyle Zenci boku üzerimi kirletiyor' 
</HEADLINE>
<TEXT>

     İspanya Milli Takımı Teknik Direktörü Luis Aragones, idman sırasında futbolcusu Reyes'i motive etmek için kullandığı sözlerden dolayı ''ırkçı'' suçlamasına maruz kaldı. 
     2006 Dünya Kupası elemelerinde bu hafta sonu Belçika'ya karşı yapacağı maçın hazırlıklarını sürdüren İspanya Milli Takımı'nda teknik direktör Aragones ile futbolcu Reyes arasında geçen diyalog polemiklere yol açtı. 
     Arsenal'da oynayan Reyes'i idmanlarda daha fazla motive etmek için takım arkadaşı Henry'i ''zenci'' diye adlandıran Aragones, ''Reyes gel buraya. Söyle o zenciye kendi hesabına oynasın. Söyle ona Hey ben sizden daha iyiyim. Zenci boku üzerimi kirletiyor. Ben sizden daha iyiyim'' şeklinde ifadeler kullanınca İspanyol ve İngiliz basınında ''ırkçı'' olmakla suçlandı. 
     Şimdiye kadar gerek futbolculuk gerekse teknik direktörlük hayatında hiçbir ırkçı olaya karışmayan Aragones'in sözleri sadece futbolcusunu motive etmek için ''şakayla'' kullandığı kelimeler olarak algılansa da kameralar karşısında bu ifadelerin kullanılması ''büyük bir gaf'' olarak yorumlandı. 
     Basın, ''Benim en iyi arkadaşlarım zenciler ve ben bir dünya vatandaşıyım'' diyerek suçlamaları reddeden Aragones'in yine de özür dilemesi gerektiğini savundu. 
     İdman sırasında Aragones'in sözlerine gülerek yanıt veren Reyes ise ''Luis de ben de bu sözlerin ne anlama geldiğini biliyoruz. Söyledikleri sadece şakaydı'' dedi. 
     
</TEXT>
</DOC>
