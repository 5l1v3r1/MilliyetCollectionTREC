<DOC>
<DOCNO> 266943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo41.html </URL>
<DATE> 2004/08/27/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
48 kilo boksorümüz Atagün Yalçınkaya finalde 
</HEADLINE>
<TEXT>

     28. Yaz Olimpiyat Oyunları'nda boksta 48 kiloda Atagün Yalçınkaya finale yükseldi. 
     Peristeri Spor Salonu'ndaki boks müsabakalarının 13. gününde yapılan yarı final mücadelesinde, 48 kiloda bronz madalyayı daha önce garantileyen 17 yaşındaki Atagün Yalçınkaya, 28 yaşındaki geçen yılın Dünya Şampiyonu Rus rakibi Sergey Kazakov ile karşılaştı. 
     Müsabakaya kontrollü başlayan ve savunmada oldukça başarılı görünen Yalçınkaya, vurduğu kontra yumruklarla ilk raundu 6-4 önde kapadı. Yalçınkaya, 2. raundda bir ara 9-6 öne geçmesine karşın, ilk raunda göre daha tutuk gözükünce, bundan yararlanan Rus boksör aradaki farkı kapadı ve 2. raundu 10-9 önde bitirdi. 
     3. raunddan itibaren yeniden üstünlüğü ele alan Yalçınkaya, 3. raundu 16-14 önde kapadıktan sonra, 4. ve son raundda yorulan rakibinin açıklarını çok iyi değerlendirirken, iyi savunma yaparak fazla yumruk almadı. Karşılaşmayı 26-20 sayıyla kazanmayı başaran Yalçınkaya, finale kalırken, böylece gümüş madalyayı da garantilemiş oldu. 
     Genç boksör, finalde 2001 yılının Dünya Şampiyonu Kübalı rakibi Varela Barthelemy ile 29 Ağustos Pazar günü TSİ 13.30'da final müsabakasına çıkacak. 
     
</TEXT>
</DOC>
