<DOC>
<DOCNO> 263051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yazar/sazak.html </URL>
<DATE> 2004/08/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İhmal, güven, istifa 
</HEADLINE>
<TEXT>


Ankara - İstanbul arasındaki 'korku treni' can almaya devam ediyor. Pamukova faciasının üzerinden üç hafta geçmeden Tavşancıl'da meydana gelen 'çarpışma' sonucu 8 kişi öldü, 80'i aşkın yolcu yaralandı. Aynı gün Eskişehir - Adapazarı seferini yapan bir yük treni de raydan çıktı. 
Her şey yolunda giderken 'göze geldiklerini' düşünen AKP yöneticileri Ulaştırma Bakanı Binali Yıldırım'ı 'nazar boncuğu' olarak kabinede tutmaya devam ediyorlar. 
Bakan dünkü kazadan sonra da 'istifa etmeyeceğini' açıkladı. 
Hızlandırılmış tren projesi ardından, siyasi sorumluluk, ihmal ve işletme kusurlarını 'etik' yönden üstlenmesi gereken Ulaştırma Bakanı ve TCDD Genel Müdürü inanılmaz bir kayıtsızlıkla görevlerini sürdürebiliyorlar. 
Tavşancıl'daki kazanın, 'kırmızı ışıkta durmayan' Başkent Ekspresi'nin Adapazarı Ekspresi'ne çarpması sonucu oluştuğu, dolayısıyla ilk bakışta 'sinyalizasyon' ve 'makinist hatası'ndan söz edileceği açıktır. Ancak kazada 'insan faktörü' dışında 'işletme'nin ihmal ve kusurunu tartışma gündemine getiren iki unsur dikkat çekiyor 
Bosna - Hersek'ten alınan lokomotifte ATS Auto Train Stop otomatik durdurma sistemi yokmuş. Uzmanlar, ATS sistemi bulunsaydı, tren kırmızı ışıkta geçse bile otomatik fren sisteminin devreye gireceğini ve çarpışmanın bu boyutta olmayacağını öne sürüyorlar. ATS cihazının fiyatı 30 milyar liraymış 21 bin dolar . Maliyetten, personelden kısmanın, 'bilimle inatlaşma'nın bedelini sonuçta 8 kişi daha yaşamıyla ödedi. Bilim adamları, 'Tek hatta iki tren olmaz' kuralının da Tavşancıl'da çiğnendiğini savunuyor. 
Hızlandırılmış tren faciasında makinistleri Pamukova - Mekece arasında 130'dan 80 kilometre hıza düşmemekle suçlayan TCDD yetkilileri, Tavşancıl'daki kazada ATS eksikliğinden söz etmeyip tüm sorumluluğu 'kırmızı ışıkta' geçen makiniste yüklüyorlar. Prof. Aydın Erel ise teknik bir açıya dikkat çekiyor 'ATS sinyalizasyona bağlı bir sistem. Her iki tren aynı hata girdiği için, diğer yöne giren tren sinyalleri göremez. Adapazarı Ekspresi görmeyebilir, ATS olsa durabilirdi.' 
20 günde meydana gelen iki ölümlü kaza gösteriyor ki, Ankara - İstanbul tren yolunu uzmanların ve demiryolcuların uyarılarına karşın yetersiz alt ve üstyapı koşullarında kapasitesinin üstünde kullanıma zorlamak cinayettir. Tavşancıl kazasıyla 'suç'un niteliği 'seri cinayet'e dönüşmüştür. 
Ulaştırma Bakanı Binali Yıldırım, Pamukova faciasından sonra istifa etmek yerine, Türkiye'nin 'hızlandırılmış gündemi'nin kazayı unutturacağına olan inancıyla 'Hani tren güvensizdi, tehlikeliydi, biletler yok satıyor ' diye 'korku treni'ne davetiye çıkarmıştır. 
Raylara düşen kan AKP'yi de yaraladı. 
'Önce insan' değil, 'önce ticaret, siyaset' geliyormuş 



</TEXT>
</DOC>
