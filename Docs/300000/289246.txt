<DOC>
<DOCNO> 289246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy02.html </URL>
<DATE> 2004/11/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Asgari ücret komisyonu toplanıyor... 
</HEADLINE>
<TEXT>

     Asgari Ücret Tespit Komisyonu, 1 Ocak 2005'ten itibaren geçerli olacak asgari ücreti belirlemek üzere 18 Kasım Perşembe günü çalışmalarına başlayacak. 
     Komisyonun ilk toplantısında, Çalışma ve Sosyal Güvenlik Bakanı Murat Başesgioğlu'nun bir konuşma yapması, ayrıca, işçi ve işveren taraflarının yeni asgari ücrete ilişkin görüşlerini açıklaması bekleniyor. 
     Asgari Ücret Tespit Komisyonu, 5'i işçi, 5'i işveren, 5'i de hükümet temsilcisi olmak üzere, toplam 15 üyeden oluşuyor. Komisyonda işçi tarafını Türk-İş, işveren tarafını ise TİSK temsil ediyor. 
     Asgari ücret halen 16 yaşından büyük işçiler için brüt 444 milyon 150 bin, net 318 milyon 233 bin 475 lira 16 yaşından küçük işçiler için ise brüt 378 milyon, net 270 milyon 837 bin lira olarak uygulanıyor. 
     
     TÜRK-İŞ'İN GÖRÜŞÜ 
     Türk-İş Genel Başkanı Salih Kılıç, A.A muhabirine yaptığı açıklamada, Türk-İş'in, öteden beri asgari ücretin en düşük memur maaşı seviyesinde belirlenmesini savunduğunu anımsattı. 
     Asgari ücret tespit çalışmaları sırasında Devlet İstatistik Enstitüsü'nün DİE Komisyon'a asgari ücrete ilişkin teklif getirdiğini kaydeden Kılıç, ancak müdahaleler sonucu, belirlenen asgari ücretlerin, DİE'nin teklifinin altında kaldığını dile getirdi. 
     Asgari ücretin, işçinin ailesiyle birlikte değerlendirilerek tespit edilmesi gerektiğini anlatan Kılıç, ''Günün koşulları bellidir. Yeni asgari ücret, ülkedeki geçinme koşulları dikkate alınarak, bilimsel ve objektif veriler ışığında belirlenmelidir'' diye konuştu. 
     Kılıç, ''asgari ücrete yüzde 5 oranında artış yapılacağına ilişkin haberleri'' değerlendirirken, ''Yüzde 5'lik artış, kesinlikle kabul edilemez'' dedi. 
     
     TİSK'İN GÖRÜŞÜ 
     TİSK ise asgari ücret üzerindeki SSK primi ve vergilerin belli oranda indirilmesini istiyor. 
     444 milyon 150 bin liralık brüt asgari ücretin, toplu iş sözleşmesi uygulanan işyerlerindeki yan ödemeler nedeniyle, işverene maliyetinin ortalama 905 milyon 582 bin liraya çıktığını savunan TİSK, asgari ücretin, toplu iş sözleşmesi uygulanan ve uygulanmayan işyerleri için farklı düzeylerde tespit edilmesini istiyor. 
     
</TEXT>
</DOC>
