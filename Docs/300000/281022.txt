<DOC>
<DOCNO> 281022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo32.html </URL>
<DATE> 2004/10/17/ </DATE>
<TIME> 23.27 </TIME>
<AUTHOR>  </AUTHOR>
<HEADLINE>
Denizlispor maçının ardından... 
</HEADLINE>
<TEXT>

     Denizlispor Teknik Direktörü Giray Bulak, Denizlispor'un firma olma yolunda ilerlediğini, bunun bir kanıtının da kötü oyuna rağmen Konyaspor önünde kazanmayı bilmeleri olduğunu söyledi. 
     Denizlispor'da yaklaşık 50 maçtır görev yaptığını belirten Bulak, ''İlk golümüzü attığımız dakikadan, beraberlik golünü yediğimiz dakikaya kadar geçen süredeki kadar kötü futbol hiç oynamamıştık'' dedi. 
     Bulak, şöyle devam etti 
     ''Milli maç nedeniyle lige verilen ara, konsantrasyonumuzu bozdu. Buna sakatlıklar da eklendi. Süratli oyuncularımız olmadığı için, Ersen'in yanında Mikka ve Serhat ile 3'lü hücuma kalkmaya çalıştık. Yediğimiz golden sonra 4'lü savunma, 4'lü orta sahaya dönerek rakibi oyundan düşürdük. Denizlispor firma olma yolunda. Çünkü bugün gerçekten kötü oynadık. Ama kötü oynayarak kazanmak da önemlidir.'' Konyaspor Teknik Direktörü Saffet Susiç ise Denizlispor önünde iyi futbol sergilediklerini, her 2 yarıda önemli gol pozisyonları bulduklarını, fakat forvet bölgesindeki oyuncuların maçı kazandıracak gol vuruşlarını yapamadığını ve bunun sonucunda da kaybettiklerini belirtti. 
     Ortaya konulan oyunun kendisini sevindirdiğini, ancak sonuç için üzgün olduğunu kaydeden Susiç, ''Şu anda defansta problemlerimiz var. Henüz buna çözüm bulamadık. Önümüzdeki günlerde buna da bir çare bulacağız. Konyaspor, ligi orta sıralarda bitirecektir'' dedi. 
     
</TEXT>
</DOC>
