<DOC>
<DOCNO> 284180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur54.html </URL>
<DATE> 2004/10/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Japon mimar Shoichi Türkleri tanıyınca bizi yendiklerine sevindim 
</HEADLINE>
<TEXT>

     Miyagi Stadyumu'nun mimarı Haryu Shoichi, 2002 Dünya Kupası'nda Türkiye'nin Janponya'yı mağlup ettiğini anımsatarak, Türkiye'yi ve insanlarını tanıyınca, Türkiye'nin maçı kazandığına sevindiğini söyledi. 
     Çanakkale Onsekiz Mart Üniversitesi Türk-Japon Dostluk Grubu'nun organize ettiği Japon Kültürü Tanıtım Günü'ne katılmak üzere, Çanakkale'ye gelen Shoichi, etkinlikte bir sunum yaptı. 
     Japonya ve Güney Kore'nin ortaklaşa düzenlediği 2002 Dünya Kupası'nda, Türkiye'nin Japonya'yı yendiği maçın oynandığı Miyagi Stadyumu'nun mimarı Haryu Shoichi, tasarımını 10 yılda tamamladığı ve 50 bin kişi kapasiteli Miyagi Stadyumu hakkında teknik bilgi verdi. 
     Stadyum tasarımının en önemli özelliği çatısının fonksiyonel bir şekilde dönmesi olduğuna değinen Shoichi, şunları söyledi 
     ''Çatıyı özenerek dizayn ettim. Ama en önemlisi de o çatının altında farklı mekanlar yaratmak oldu. Stadyumlar genelde maç oynanmadığı zaman kapanan boş alanlardır. Anca bu stadyumun bir başka özelliği de içinden bir sokak geçmesidir. İnsanlar maç oynanmadığı zaman bile stadyumun içinden geçebiliyor. Bu tasarım bana, dünya kupasının en güzel, en fonksiyonel stadyumu ödülünü kazandırdı.'' Shoichi, AA muhabirine yaptığı açıklamada, Türkiye'den stadyum dizayn teklifinin gelmesinin kendisine büyük memnunluk vereceğini vurguladı. 
     Miyagi Stadyumu'nda yapılan ilk karşılaşmada Ümit Davala'nın golüyle Türkiye'nin Japonya'yı 1-0 yendiğini anımsatan Shoichi, ''Japonya-Türkiye karşılaşmasını tribünde izledim. O gün Japonya yenildiği için çok üzülmüştüm. Ama bugün Türkiye'yi ve insanlarını görünce, Türkiye'nin maçı kazandığı için sevindim'' dedi. 
     
</TEXT>
</DOC>
