<DOC>
<DOCNO> 298392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/spor/aspo.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye hayır 3-2 
</HEADLINE>
<TEXT>


Parma önünde Okan ile öne geçip umutlanan Siyah-Beyazlı ekip Gilardino, Cardone, Degano'nun golleriyle şoka girdi. Tümer'in enfes golü umut verdi, sonuç getirmedi 


90 dakika 

BİLAL MEŞE 

Yazık, hem de çok yazık... Parma'yı doğrusu gözümüzde çok büyütmüştük Ne var ki, 90 dakikanın bitiminde Parma gibi zayıf bir ekibe elenmenin üzüntüsünü yaşadı Beşiktaş... Del Bosque'nin Parma karşısına sürdüğü on bire lafımız yok. Ancak Juanfran'ı on birde gördüğümüz zaman biz de şaşırdık. Adama sorarlar madem ki, 32 dakika Juanfran'ı oyunda tutucaktın niye on birde sahaya sürdünüz Ve eklerler Pancu gibi bir tecrübeli oyuncuyu neden yedek oturttunuz Peki ilerleyen dakikalarda Rumen oyuncuyu niye oyuna sürmediniz Del Bosque, Juanfran'ı kazanmak uğruna belki de UEFA'da turu atlamayı engelledi. 
Maça hızlı başlayan Beşiktaş önce rakibine üstünlüğünü kabul ettirdi, ardından da 6. dakikada öne geçti. Sergen, orta alandan aldığı topla ceza alanı yayına kadar indi, yerden sert vurdu. Top kaleciden döndü. Okan ayak koydu 0 - 1 

Ah Fatih ah 
Fatih Sonkaya eline, koluna, ayağına sahip çıkamıyor. 17. dakikada Fatih Sonkaya'nın kafa vuruşunda top kısa düştü, Rosina yeniden penaltı noktasına ortaladı Gilardino gelişine nefis vurdu, topu tavana çaktı 1 - 1 
Sonkaya penaltı yaptırmayı alışkanlık haline getirdi. 26. dakikada Sonkaya, Degano'yu ceza alanında indirince hakem penaltı noktasını gösterdi. Gilardino kullandı, Ramazan kurtardı. 
37. dakikada orta saha üstünlüğünü ele alan Parma, Cardone'nin golü ile 2 - 1 galip duruma geçti. Rosina'nın sağdan kullandığı korner atışında topa iyi yükselen Cardone kafa ile nefis vurdu ve ilk yarının skorunu belirledi 2 - 1 
İkinci yarıya biraz baskılı başlayan Beşiktaş 61. dakikada kalesinde üçüncü golü görünce oyundan düştü. Gilardino, Fatih Sonkaya'ya rağmen topu sağında bekleyen Degano'ya aktardı. Tecrübeli futbolcu gelişine soluyla nefis vurdu ve Ramazan'ın kapadığı köşeden fileleri havalandırdı 3 - 1 

Yoğun baskı 
Bu golden sonra bütün riskleri göze alan Beşiktaş, oyunu rakip alana yıktı, çok adamla rakip kaleye yüklendi, pozisyonlar buldu. Parma'nın üçüncü golden sonra savunmaya çekilmesi Beşiktaş için büyük avantajdı. 87. dakikada Sergen sağdan indi, solundaki Tümer'i gördü. Tecrübeli futbolcu soluyla kalabalık savunmaya rağmen nefis vurdu 3-2 
Uzatmalar dahil kalan yedi dakika içinde yine yüklenen ancak turu getirecek golü bulamayan Beşiktaş'tı. 
Beşiktaş iç hatlara döndü. Avrupa rüyası dün akşam Parma'da sona eren Beşiktaş şimdi dört elle lige sarılacak. Zirve çok zor... Elde kaldı Türkiye Kupası... 

Maçtan notlar 
Demirören ağladı 
BAŞKAN Yıldırım Demirören, Parma karşısında alınan mağlubiyet sonrası göz yaşlarına boğuldu. Büyük bir üzüntü yaşayan Başkan'ı eşi Revna Demirören teselli etmeye çalıştı. Maçtan sonra yöneticilerin de ağzını bıçak açmadı. 

Luce de maçta 
RUMEN hoca, Parma maçından önce Del Bosque ile görüşerek, başarılar diledi. Yıldırım Demirören ile de görüşen Lucescu, daha sonra eski takımının mücadelesini izledi. Federasyon Başkanı Levent Bıçakcı ile Başkan Yıldırım Demirören, birlikte yemek yiyerek, aralarındaki buzları eritti. Eski menajer Sinan Engin, Levent Kızıl ve Inter'li Emre de maçı izledi. 

Kartal'a protesto 
ENNIO Tardini Stadı'ndaki maç İtalyanlar'ın ilgisini çekmezken, Beşiktaşlı taraftarlar takımlarına tam destek verdiler. Ancak yenilgi sonrası büyük şok yaşayan gurbetçiler, takım otobüsünün önünü kesip, "Del Bosque istifa" sloganları attılar. Ayrıca futbolculara da sert tepki gösterdiler. 

Tayfur sürprizi 
DEL Bosque, forvette Sergen ve Tümer'e şans verirken, Pancu'yu yedek soyundurdu. İkinci yarıda Ahmet Yıldırım'ın yerine Tayfur forma giydi. Usta oyuncu, uzun sakatlık dönemi sonrası ligde 3. haftada Denizli'de 90 dakika şans bulmuş, 10. haftadaki Ankaragücü ve 14. haftadaki Samsun maçlarında toplam 5 dakika görev yapmıştı. Kaleci Cordoba yine kadroya alınmadı. 


</TEXT>
</DOC>
