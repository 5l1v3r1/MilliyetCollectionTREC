<DOC>
<DOCNO> 261469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/guncel/gun05.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UND Amaç sansasyon 
</HEADLINE>
<TEXT>


EKONOMİ SERVİSİ 

Uluslararası Nakliyeciler Derneği UND Başkanı Cahit Soysal, Türk şoför Tahsin Abdurrahman Top'un da Irak'ta direnişçiler tarafından rehin alınmasının ardından Amerika Birleşik Devletleri'ne ait malların taşımasının durdurulması yönünde aldıkları kararın sürdüğünü kaydetti. 

'Tepkiler arttı' 
Verilen tepkilerin ardından olayın şekil değiştirdiğini dile getiren Soysal, "Teröristler tepkinin arttığını görünce sansasyon yaratmak için bu durumun üzerine gitmeye başladı. Hükümetin bu konuda bir şeyler yapması gerekiyor" dedi. 
UND Başkanı Soysal, Irak'ta haber alamadıkları 3 - 4 çalışanları olduğunu ama endişelenmediklerini belirterek "Irak'ta cep telefonu şebekesi olmadığı için onlara ulaşamıyoruz. Onun dışında bir durumdan endişeli değiliz" diye konuştu. 

Ayet okudu hayatta kaldı 

Habur'dan Türkiye'ye giriş yapan Mehmet Zekioğlu, kendisini dönüşte Bağdat yakınlarında direnişçilerin durdurduğunu söyledi. Direnişçilerin kendisinden Kuran'dan bazı ayetler okumasını istediğini belirten Zekioğlu, "Ben de okudum. İçlerinden biri 'Bu Müslüman' diyerek beni bıraktı" dedi. Bu arada Iraklı tüccarlar mallarını Türkiye'den taşımaya başladı. 


</TEXT>
</DOC>
