<DOC>
<DOCNO> 297982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur10.html </URL>
<DATE> 2004/12/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yüksek Şura en çok kadın doğumcuları kusurlu buldu... 
</HEADLINE>
<TEXT>

     Mahkemelerden gelen adli dosyaları inceleyen Yüksek Sağlık Şurası, aralık ayındaki toplantısında en çok kadın doğumla ilgili dosyalarda personeli "kusurlu" buldu. 
     Yüksek Sağlık Şurası'nın 239'uncu toplantısında toplam 63 adli dosya ele alındı. iki gün süren Şura'da 63 dosyadan 30'u görüşülerek karara bağlandı. Şura üyelerince incelenen ve çeşitli branşlardan personel hakkındaki dosyalar üzerinde yapılan incelemede en çok kadın doğumcular kusurlu bulundu. 
     Kadın doğumcuların ardından pratisyen hekimler ikinci sırayı aldı. 
     Şurada görüşülen kadın doğumla ilgili 7 dosyadan 5'inde ilgili personel kusurlu, 2'sinde ise kusursuz bulunurken, 13 pratisyen hekimden 4'ü de kusurlu çıktı. Ürolojiyle ilgili 2 dosya üzerinde yapılan incelemede 2 ürolog kusurlu bulundu, 4 genel cerrah hakkında yapılan incelemede de bunlardan 2'sinin kusurlu, 2'sinin kusursuz olduğuna karar verildi. 
     Şuraya dosyası ulaşan ebe, hemşire ve sağlık memuru toplam 14 personelin ise hepsi kusursuz bulundu. 

ANKA 
     
</TEXT>
</DOC>
