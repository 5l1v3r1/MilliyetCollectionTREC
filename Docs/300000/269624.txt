<DOC>
<DOCNO> 269624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/siy03.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yargı gereğini yapar' 
</HEADLINE>
<TEXT>


Çakıcı skandalına atıfta bulunan Cumhurbaşkanı Sezer, 'Yargı, üzerine düşeni yapacaktır' dedi 

ANKARA Milliyet 


Cumhurbaşkanı Ahmet Necdet Sezer, yeni adli yılın başlaması nedeniyle Yargıtay Başkanvekili Mater Kaban'a gönderdiği mesajda, Yargıtay - MİT - Çakıcı skandalını ima ederek, "yargının gereğini yapacağını" vurguladı. 
Suçlamaların kurumlara mal edilmemesi gerektiğini, ancak kimi tartışmaların yargıyı hedef alan düzeye taşındığını belirten Sezer, şunları kaydetti 

'Kim olursa olsun' 
"Türk yargısının, tartışmaların odağında her kim olursa olsun, olumsuzlukların ortadan kaldırılması için üzerine düşeni yapacağından kuşku duyulmamalıdır. Yöneteni ve yönetileniyle herkes yargıya güvenmeli, yargının ve adaletin bir gün herkese gerekli olacağı gözardı edilmemelidir." 
Sezer, devletin tüm eylem ve işlemlerinin hukuk kurallarına ve yargısal denetime bağlı olması gerektiğine dikkat çekti. Başbakan Recep Tayyip Erdoğan da, "hukuk devletinin gereğinin, yargının, yürütme ve yasama erkinden bağımsız, her türlü baskıdan uzak olarak adaleti en etkin biçimde yerine getirmesi olduğunu" vurguladı. 



</TEXT>
</DOC>
