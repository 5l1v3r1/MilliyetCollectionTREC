<DOC>
<DOCNO> 281395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/guncel/gun06a.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK hastanesinin yeni patronu Sağlık Bakanlığı 
</HEADLINE>
<TEXT>


ANKARA Milliyet 

Bakanlar Kurulu, SSK hastanelerinin Sağlık Bakanlığı'na devredilmesine ilişkin düzenlemeyi içeren yasa tasarısını imzaya açtı. Başbakan Recep Tayyip Erdoğan başkanlığında toplanan Bakanlar Kurulu, dün kapatılması ya da devri söz konusu olan kurumları değerlendirdi. Adalet Bakanı ve Hükümet Sözcüsü Cemil Çiçek, bu kurumlarda çalışan personelin özlük haklarında bir kayıp olmayacağını belirterek, "Bir kısmı bu kuruluşlarda çalışacak. Geri kalanlar da kendi isteklerine uygun olarak başka kuruluşlarda istihdam edilecek" dedi. 

Bedelsiz devredilecek 
SSK hastanelerini kapsayan kamu kurum ve kuruluşlarına ait sağlık ünitelerinin Sağlık Bakanlığı'na devrine ilişkin tasarının ayrıntıları şöyle 
Tasarı, TBMM, Cumhurbaşkanlığı, yüksek mahkemeler, Türk Silahlı Kuvvetleri, üniversiteler ve mahalli idarelere ait hastaneler ve sağlık tesisleri dışında kalan sağlık ünitelerini kapsayacak.Kamu kurum ve kuruluşlarına ait birimler bedelsiz olarak devredilecek. Sadece SSK hastaneleri için Çalışma Bakanlığı'na ödeme yapılacak. 
Bakanlar Kurulu'nda Köy Hizmetleri Genel Müdürlüğü'nün kapatılmasına ilişkin tasarı da imzaya açıldı. Yasayla bölge müdürlüklerinin de içinde olduğu taşra teşkilatı, il özel idarelerine devredilecek. İstanbul ve Kocaeli uygulamaya dahil edilmeyecek. 



</TEXT>
</DOC>
