<DOC>
<DOCNO> 253615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo01.html </URL>
<DATE> 2004/07/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Olimpiyat Meşale Koşusu Dolmabahçe'de tamamlandı 
</HEADLINE>
<TEXT>

     2004 Atina Olimpiyat Oyunları Meşale Koşusu, 3 olimpiyat şampiyonluğu bulunan eski milli halterci Naim Süleymanoğlu ile Dolmabahçe'de tamamlandı. 
     Ataköy Olimpiyatevi'nde düzenlenen törenin ardından başlayan ve yaklaşık 9 saat süren koşu, Dolmabahçe'de sona erdi. 
     NBA'de forma giyen milli basketbolcu Mehmet Okur'dan meşaleyi alan son koşucu Naim Süleymanoğlu, meşaleyle birlikte Dolmabahçe Sarayı'nın önündeki alanda kurulan platforma doğru gelirken, burada toplanan vatandaşlar Süleymanoğlu'nu büyük çoşkuyla karşıladı. Meşale ile birlikte platforma çıkan Süleymanoğlu, büyük meşale ateşini yakarak, koşuyu bitirdi. 
     Naim Süleymanoğlu, daha sonra platformda bulanan Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay, İstanbul Valisi Muammer Güler ve İstanbul Büyükşehir Belediye Başkanı Kadir Topbaş ile birlikte basın mensuplarına poz verdi. Bu sırada denizdeki bir tekneden atılan havai fişekler, renkli görüntüler oluşturdu. 
     Türkiye Milli Olimpiyat Komitesi TMOK Başkanı Togay Bayatlı, Devlet Bakanı Şahin'e meşale koşusuna yaptığı katkılardan dolayı plaket verdi. Bayatlı, Yunanistan'ın İstanbul Başkonsolosu Aleksis Aleksandris'e, Portekiz ile Yunanistan arasında yapılan 12. Avrupa Futbol Şampiyonası final maçının orijinal biletini hediye etti. 
     Devlet Bakanı Şahin, plaketi aldıktan sonra yaptığı konuşmada, bir gün İstanbul'da olimpiyatların yapılacağını ümit ettiğini belirterek, ''Ben o zaman dünyanın iki yakasının bir araya geleceğine inanıyorum. Sorunlarını geride bırakacak bir dünyayı İstanbul'da olimpiyatlar yapıldığında gözlemliyorum, bunu hissediyorum. İstanbul medeniyetlerin bir noktada bir araya geldiği, barıştığı, çatışma değil, uzlaştığı kent olarak ortaya çıktı. Bu meşale de burdan geçerken, benim gönül dünyamda bu düşünceleri ortaya koyuyor'' diye konuştu. 
     Organizasyonun sonunda bir konser veren sanatçı Sertab Erener, şarkılarıyla vatandaşları coşturdu. 
     Bu arada meşale, Beyoğlu İstiklal Caddesi'nde tramvayla taşınırken, burada bulunan vatandaşların da büyük ilgisiyle karşılaştı. 
     
</TEXT>
</DOC>
