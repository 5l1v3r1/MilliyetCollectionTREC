<DOC>
<DOCNO> 286436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo24.html </URL>
<DATE> 2004/11/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Konyaspor'da Altan sevinci... Beşiktaş maçında oynayacak... 
</HEADLINE>
<TEXT>

     Konyaspor'un, haftalardır oynayamayan başarılı oyuncusu Altan'ın Beşiktaş maçında forma giyecek olması teknik heyet ve yönetimi sevindirdi. 
     Konyaspor Futbol Şubesi Sorumlusu Mehmet Bezirci, Beşiktaş maçı hazırlıklarının oldukça neşeli, aralıksız sürdüğünü söyledi. 
     Beşiktaş'ın UEFA maçlarına galibiyetle başlamasının ülke adına sevindirici olduğunu dile getiren Bezirci, ''Ancak, Süper Lig'in ayrı bir önemi ve havası var. Beşiktaş'ı Konya'dan puansız göndereceğiz'' dedi. 
     Bezirci, futbolcuların adeta galibiyete kilitlendiğini ifade ederek, pazar günü yapılacak maçta 3 puan dışında başka bir alternatif düşünmediklerini bildirdi. 
     Özellikle cezası ve sakatlığı nedeniyle haftalardır forma giyemeyen Altan'ın Beşiktaş maçında oynayacak olmasının teknik heyet ve yönetimi sevindirdiğini belirten Bezirci, ''Altan oynadığında sonucu etkileyebilecek bir oyuncu. Okan Koç'un yokluğunda Altan'a önemli görevler düşüyor. Haftalar sonra Altan'ın sahaya dönüşü mükemmel olacak'' diye konuştu. 
     Bezirci, Beşiktaş maçında taraftarın desteğini arkalarında görmek istediklerini vurgulayarak, Konyaspor'un başarısı için Konyalılar'ı maça çağırdı. 
     
</TEXT>
</DOC>
