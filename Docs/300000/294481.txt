<DOC>
<DOCNO> 294481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy15.html </URL>
<DATE> 2004/12/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AP Başkanı Borrell, Ankara'da da ''Kıbrıs'ı tanıyın'' dedi... 
</HEADLINE>
<TEXT>

     Avrupa Parlamentosu Başkanı Josep Borrell, bu sabah TBMM Başkanı Bülent Arınç ile biraraya geldi. 
     Bülent Arınç, konuğu Borrell'i kapıda karşıladı. Arınç ve Borrell daha sonra basın mensuplarına poz verdiler. Görüşme bitiminde basın mensuplarına ortak bir açıklama yaptılar. 
     Avrupa Parlamentosu AP Başkanı Josep Borrell, Türkiye'nin, AB üyeliği konusunda ''Güney Kıbrıs Rum Yönetimi'ni tanıması gerektiği'' görüşlerini değerlendirirken, ''Herhangi bir müzakerede olduğu gibi, bu müzakerede de müzakere ettiğiniz tarafı tanımak zorundasınız'' dedi. 
     TBMM Başkanı Bülent Arınç ve AP Başkanı Josep Borrell, görüşmelerin ardından ortak basın toplantısı düzenledi ve gazetecilerin sorularını yanıtladı. 
     Borrell, bir gazetecinin, ''Türkiye'nin AB üyeliğine yönelik müzakerelerin başlaması için Güney Kıbrıs Rum Yönetimi'ni tanıması gerektiği'' yönündeki görüşleri değerlendirmesini istemesi üzerine, ''Müzakereler konusunda, Kıbrıs'ın durumuna gelince herhangi bir müzakerede olduğu gibi, bu müzakerede de müzakere ettiğiniz tarafı tanımak zorundasınız karşı tarafta olanı tanımak durumundasınız. AB ile müzakere demek, sonuçta karşı tarafı tanımak demek olacaktır ve Kıbrıs'ın da tanınmasını içerecektir'' dedi. 
     Borrell, bir gazetecinin ''Türkiye ziyaretim sırasında Kürdistan'ı da ziyaret edeceğim ifadeniz dil sürçmesi miydi '' sorusuna, ''Evet bu bir dil sürçmesiydi. Bunu daha öncede açıklamaya çalıştım. Kürdistan derken tamamen bir coğrafi alana atıfta bulunmaya çalışıyordum. Bir siyasi açıklama değildi. Türkiye'nin Güneydoğu Anadolu'sunun kastediyordum'' karşılığını verdi. 
     
     ''TÜRKİYE'NİN SINIRLARI BELLİDİR'' 

     Borrell, ''Kürdistan ifadesinden Türkiye'nin Güneydoğu Anadolu Bölgesi'ni kastettiği'' sözlerinin bir kez daha ne anlama geldiğinin sorulması üzerine şöyle konuştu 
     ''Lütfen kelimelerle oynamayalım. AP ve AB, Türkiye'nin coğrafi ve siyasi sınırlarının gayet belli bir ülke olduğunu birçok defa vurgulamıştır. AB aynı zamanda Türkiye'nin siyasi ve toprak bütünlüğünü tamamen desteklemektedir. Onun için benim bir coğrafi alan için kullandığım bir sözcük, Türkiye'nin toprak bütünlüğüne sahip olmadığı anlamına gelemez.'' 
     
     ''PALAVRA'' 

     Borrell'in sözlerini bitirmesi üzerine Arınç araya girerek, bir soru daha alınacağını ifade etti. Arınç, ''Şunu anladım İspanyolca'da 'palavras' var. Bizde de 'palavra' var. Demek ki aynı kökenden gelen kelimeler bunlar... Sayın Başkan Türkiye'yi yeni tanıyacak. Bizim basınımızın bir kısmı bir sorudan 10 soru çıkarmada mahirdir'' dedi. 
     
     BAZI DÖNEMLERDE TARİH ŞAŞIRIR 

     AP Başkanı Borrell Türkiye ile AB arasında ''tarihi anların yaşandığını'' ifade ederek, ''Bazı dönemlerde tarih şaşırır. Ne tarafa dönmesi gerektiğini bilemeyebilir, belki öyle bir andayız. Ve bundan sonra alacağımız kararlarda dünyanın izleyeceği yol, çok değişebilecektir. Bu aldığımız kararlarla, sadece Türkiye değil, sadece AB de değil, tüm dünya değişecektir'' dedi. AP'nin alacağı kararın, AB Konseyi için hukuken ''bağlayıcı bir nitelik taşımadığını ifade eden Borrell, şunları kaydetti 
     ''Ancak, özellikle son dönemlerde yaşanan olayların gösterdiği üzere, AP'nin kararı, gerçekten siyasi açıdan önemlidir. Ancak, bu süreç başlarsa, devam eder ve sonuçlanırsa, sonuçlandığı anda son söz Parlamento'nun olacaktır. Çünkü, Parlamento'nun onayı olmadan, tüm ülkeler katılıma taraftar olsalar da böyle bir katılım gerçekleşemez. Aslında bu çok bir iş... 
     AP içinde çok farklı siyasi gruplar, farklı delegasyonlar var. Bunların, Türkiye'nin katılımına yönelik fikirleri birbirinden çok farklı. Hatta öylesine faklı ki ilk başta kimilerine göre, Türkiye konusunda güçlü, temelleri yerinde bir karar alınması mümkün değildi. Aynı zamanda, demokrasi için olağanüstü bir an olduğunu düşünüyorum. Çünkü bu şekilde, AB vatandaşları, alacakları kararın iyi ve kötü yönlerini tartışabilir, ülkeler de kendi halklarını görüşlerini dikkate alabilirler. 
     AP Dış İlişkiler Komitesi, bir taslak metni ele aldı ve bu konuda, genel kurulunda oylama yapacak. Bütün bunlar AB Zirvesi'nden önce gerçekleşecek. 
     Bu görüşmelerin de kararın tartışılmasında, tüm yönleriyle ele alınmasında önemli olduğunu düşünüyorum.'' AP'nin üzerinde durduğu 6 yasa bulunduğu ifade eden Borrell, Arınç ile yaptığı görüşmede, bunlarla ilgili çalışmaların başladığını ve zamanında biteceği bilgisini almaktan duyduğu memnuniyeti ifade etti. 
     

     
</TEXT>
</DOC>
