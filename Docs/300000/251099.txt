<DOC>
<DOCNO> 251099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonspo09.html </URL>
<DATE> 2004/06/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Beşiktaş'ta kombine kart satışları 5 Temmuz'da başlıyor... 
</HEADLINE>
<TEXT>

     Beşiktaş'ta 2004-2005 futbol sezonu için kombine kartların, 5 Temmuz Pazartesi günü satışa çıkacağı açıklandı. 
     Beşiktaş Kulübü Basın Sözcüsü Reha Muhtar, düzenlediği basın toplantısında, yeni sezon için muhteşem bir taraftar şovuna hazırlandıklarını ifade ederek, ''Geçen sezon bazı problemler nedeniyle taraftar desteği alamadık. Yeni sezonda taraftarlarımızla şov yapmak için hazırlanıyoruz. BJK İnönü Stadı kombine kartları 5 Temmuz Pazartesi günü satışa çıkacak'' dedi. 
     Muhtar, bayan taraftarları tribünlere çekmeyi amaçladıklarını ve bu nedenle kombine kartları bayanlara yüzde 25 indirimli satacaklarını söyledi. 
     ''Kadınlar ve çocukları İnönü Stadı'na çağırıyoruz. Ben de kızım Ayşe Nazlı'yı getireceğim'' diyen Reha Muhtar, bayanların tribünlerde çoğalmasıyla tezahüratların daha düzgün olacağına inandığını bildirdi. 
     BJK İnönü Stadı'ndaki çalışmaların 15 Eylül'de tamamlanacağını anlatan Muhtar, kapalı tribündeki locaların yıkılacağını, basın tribününün de eski yerine alınacağını belirterek, ''Stadımızın kapasitesi 31 bine çıkacak. Taraftarlarımızın yeni sezonda tüm maçlarda tribünleri dolduracağına ve takımlarını sportmence destekleyeceklerine inanıyor ve onlara güveniyoruz'' diye konuştu. 
     Muhtar, kombine kart satışlarında öncelik olayını kaldırdıklarını, kim önce gelirse istediği yerden kart alabileceğini anlattı. 
     Kombine kartların saat 11.00'den itibaren BJK İnönü Stadı protokol tribünü girişindeki özel kombine kart satış noktalarından alınabileceği ve satışların 31 Ağustos günü saat 18.00'e dek süreceği kaydedildi. 
     
     BJK TV 15 EYLÜL'DE YAYINA BAŞLIYOR 
     Reha Muhtar, BJK TV'nin yayın yaşamına 15 Eylül'de başlayacağını açıkladı. 
     Kuracakları televizyon kanalıyla taraftar sayısını artırmayı, Beşiktaş kültür ve etik değerlerini sunmayı, SMS yoluyla ürünleri taraftarlara ulaştırmayı hedeflediklerini kaydeden Muhtar, ''Yapacağımız programlarla Beşiktaş'ın bugününü, tarihini taraftarlarımıza geniş bir şekilde vermeyi planlıyoruz. Ayrıca futbolcularımızla, teknik heyetimizle canlı yayınlar da bu kanalda yer alacak. Ayrıca voleybol ve basketbol gibi maçlarımızı kanalımızdan canlı olarak verebiliriz'' dedi. 
     Muhtar bir soru üzerine, televizyon kanalını kesinlikle ileride futbol maçlarını yayınlamak ve havuz sistemini bozmak amacıyla kurmadıklarını vurgulayarak, ''Biz Beşiktaş Kulübü olarak havuz sistemine bağlıyız. Fenerbahçe ve Galatasaray kulüpleriyle havuzdan aynı miktarda para alıp, hakkımızı yedirmeden bu sistemin içinde kalacağız'' diye konuştu. 
     
     ''YABANCI OYUNCU TRANSFERİ 5 TEMMUZ'A KADAR BİTER'' 
     Muhtar, yabancı oyuncu transferleriyle ilgili bir soruya da şöyle yanıt verdi 
     ''Asbaşkanımız Kıvanç Oktay, yırtdışında 7-8 futbolcunun menajerleriye görüştü. Bunlar değerlendirilecek ve yurtdışı kampımızın başlayacağı 5 Temmuz'a kadar yabancı oyuncu transferlerini tamamlayacağız. Kampa da böylece tam kadro gitmeyi planlıyoruz.'' İstanbul'a henüz dönmeyen Rumen futbolcu Pancu'ya da değinen Muhtar, ''Pancu için bize ne resmi ne de gayriresmi bir teklif geldi. Pancu bizim sözleşmeli futbolcumuzdur ve bonservisi bizim elimizdedir. 2-3 gün daha beklemedeyiz. Gelecek hafta içinde konu açıklığa kavuşur'' dedi. 
     
     FUTBOL FEDERASYONU SEÇİMLERİ 
     Futbol Federasyonu seçimlerine ihtiyati tedbir kararı konulmasına da değinen Muhtar, ''Biz federasyon seçimlerinin bir an önce yapılmasını istiyoruz. Çünkü önümüzde naklen yayın ihalesi var. Yönetim olarak bu konuda oturup görüş alışverişinde bulunmadık ama, bence seçimlerin yapılması ve naklen yayın ihalesinin de gerçekleştirilerek, kulüplerin önünü görmesinin sağlanması gerekir'' diye konuştu. 
     
</TEXT>
</DOC>
