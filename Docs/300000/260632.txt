<DOC>
<DOCNO> 260632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas07.html </URL>
<DATE> 2004/08/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mekanın rengi tembel de yapıyor, yaratıcı da... 
</HEADLINE>
<TEXT>

     İçinde vakit geçirilen mekanlarda kullanılan bazı renkler, kişilere ilham verirken, bazı renklerin ise tembellik etkisi yarattığı bildirildi. 
     Bir firmanın Boya Satış Temsilcisi Kazım Ozan Kaya, kullanılacak boya ve dekor renginin, mekanın kullanılış amacına göre belirlenmesi gerektiğini ifade ederek, dekor renklerinin, yansıttığı ışık ve hissettirdiği duygularla kişiler üzerinde olumlu ya olumsuz etkiler yapabileceğini kaydetti. 
     Kaya, fiziksel gücün, hareketin rengi olan kırmızının başlangıçları teşvik ettiğini belirterek ''Kırmızı çalışma şevkini artırır. Tembelliğin karşıtıdır, ancak kızgınlığa ve saldırganlığa da yol açabilir. Bu nedenle hareketin yoğun olduğu yerlerde çocuk odaları, dans stüdyoları ile diskotekler gibi topluma açık olan alanlarda kullanılmalıdır. Koyu tonları yoğun ve sıkıcı bir atmosfer yaratır'' dedi. 
     Turuncunun da kırmızı gibi dışa dönük ve heyecan verici hatta kırmızıdan daha yapıcı olduğunu belirten Kaya, sağlık, canlılık, yaratıcılık, güven, cesaret ve iletişimi simgeleyen turuncunun ezici olma ve üstün gelme isteklerini de beraberinde getirdiğini ifade etti. 
     Kaya turuncunun gösteriş meraklısı bir karakteri de dışa vurabileceğini vurgulayarak, mutfakta, çocuk ve yemek odası ile koridorlarda sıcaklık yaratacağını neşe ve mutluluk vermesi istenen ortamlarda ve geniş alanlarda kullanılabileceğini söyledi. 
     Sarının parlak, neşeli ve sevecen etkisinin umut aşıladığını belirten Kaya, ''İlham vericidir. Zihinsel karışıklığa da yol açabilir. Mutfak için çok uygundur. Çalışma odalarında kullanılmamalıdır çünkü zihni bulandırıp karışıklığa yol açar. Dinlenme amaçlı ortamlarda da önerilmez'' diye konuştu. 
     Paylaşımın, işbirliğinin, uyumun ve cömertliğin rengi olan yeşilin ise yatıştırıcı etkisine dikkati çeken Kaya, yeşilin güven ve huzur verdiğini ifade ederek şunları kaydetti 
     ''Yeşile yakın bir renk olan turkuaz da değişimin ve dönüşümün simgesidir. Dikkati ayakta tutar. Kendini ifade etmeye yardımcı olur. Mekanları daha geniş gösterir. Banyolar, yatak odaları ve çalışma odalarında da kullanılabilir. Açık tonları duvar için uygundur. Mavi ise barışı, sevgiyi ifade eder. Hayalperestlik ve aşırı duygusallık yaratabilir. Sakinleşme, stres atma, dinlenme amaçlı olan her yerde kullanılabilir. Yatak odalarında, meditasyon mekanlarında açık tonları uygundur. Hareketin ve çalışmanın çok olduğu yerlerde kullanılmamalıdır. Koyu tonları tembellik ve melankoli yaratır.'' 
     
     MOR YARATICI 

     Kaya, asaleti ve kendine güveni temsil eden morun yaratıcılık ve hoşgörü uyandırdığını dile getirerek bu rengin unutkanlık ve sabırsızlık yaratabileceğini vurguladı. 
     Morun, özellikle meditasyon odaları için uygun bir renk olduğunu anlatan Kaya, bu rengin lavanta, leylak ve orkide tonlarının yatak odaları ve çalışma odalarında kullanıldığını, kendine güven duygusunu uyandıran bu rengin açık tonlarıyla hastanelerin bekleme odalarının dekore edilebileceğini söyledi. 
     Kaya beyazın enerji sistemini dengelediğini belirterek yaratıcılık duygularını açığa çıkardığını ve geliştirdiğini vurguladı. 
     Siyah, gri ve kahverengi gibi renklerin ise yoğun ve ağır bir enerjiye sahip olduğunu anlatan Kaya, siyahın aşırılıkları dengelediğini ancak tek renk olarak kullanılmaması gerektiğini dile getirdi. Kaya, kahverenginin de sosyal dengeyi ve toplum içinde rahatlığı sağlayan bir etkiye sahip olduğunu sözlerine ekledi. 
     
</TEXT>
</DOC>
