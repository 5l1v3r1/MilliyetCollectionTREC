<DOC>
<DOCNO> 288310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun27.html </URL>
<DATE> 2004/11/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
KKTC'de bayraklar yarıya indirildi... 
</HEADLINE>
<TEXT>

     Filistin Devlet Başkanı Yaser Arafat'ın ölümü nedeniyle bir günlük yas ilan edilen KKTC'de bayraklar yarıya indirildi. 
     Saat 08.00'de yarıya indirilen bayraklar, saat 17.00'den itibaren yeniden göndere çekilecek ve bir günlük yas sona erecek. 
     Bu arada, KKTC'deki Filistinli öğrencilerin oluşturduğu ''Kıbrıs Filistin Öğrenci Derneği'', Arafat için taziye defteri açtı. 
     Lefkoşa Atatürk Kültür Merkezi'nde açılan taziye defterine herkes duygularını yazabilecek. Taziye Defteri, yarın da saat 10.00-12.00 arasında Lefkoşa Atatürk Kültür Merkezi'nde, 13.00-17.00 saatleri arasında ise Yakındoğu Üniversitesi Atatürk Kongre ve Kültür Merkezi'nde imzaya açık olacak. 
     Türkiye'nin Lefkoşa Büyükelçisi Hayati Güven de, Arafat için açılan taziye defterini imzaladı. 
     Arafat'ın ölümünden duyduğu üzüntüyü belirten Güven, taziye defterine şunları yazdı 
     ''Arafat, Filistin halkının mücadelesinin bir sembolü, insan haklarının, bağımsız ve özgür bir Filistin devletinin savunucusuydu. Arafat, kendini Filistin halkına ve ailesine derinden adamış büyük bir kişiydi.'' 
     
</TEXT>
</DOC>
