<DOC>
<DOCNO> 271858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/ekonomi/eko01.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kükreyen aslan Sony'nin 
</HEADLINE>
<TEXT>


James Bond, Rocky ve Yağmur Adam gibi Hollywood'un önemli filmlerine imza atan MGM'yi 4.8 milyar dolara Sony satın alıyor. Sony böylece, dünyanın en büyük film koleksiyonuna sahip olacak 

EKONOMİ SERVİSİ 

Japon elektronik devi Sony, 4.8 milyar dolar karşılığında, Hollywoodlu film stüdyolarından Metro - Goldwyn - Mayer'i MGM satın alıyor. Sony ve yatırımcı üç ortağından oluşan konsorsiyum, Kerkorian Kirk'e ait MGM'ye hisse başına 12 dolar ödeyecek. 
Sony'nin hisseler için ödeyeceği miktar 2.9 milyar dolara tekabül ediyor. Sony, MGM'nin 1.9 milyar dolarlık borcu ile birlikte toplam 4.8 milyar dolarlık bir ödeme yapacak. MGM'nin satışında ismi geçen Time Warner ise yükselen fiyatların kendileri için uygun olmadığı sonucuna vararak 4.6 milyar dolarlık tekliflerini geri çekti. 
1924'te kurulan MGM, Sony'ye dünyanın en büyük film koleksiyonunu da sağlayacak. Ben Hur, Rüzgar Gibi Geçti gibi klasik filmlerin yanı sıra, James Bond, Rocky, Yağmur Adam, Kurtlarla Dans gibi ünlü filmler de koleksiyonda önemli yer tutuyor. Bugüne kadar MGM, filmleri 200'den fazla Oscar ödülü kazandı. Sony, daha önce müzik şirketini de Alman Bertelsmann ile birleştirerek Universal'in ardından sektörde ikinciliğe yükselmişti. 


</TEXT>
</DOC>
