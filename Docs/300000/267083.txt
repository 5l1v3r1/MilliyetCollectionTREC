<DOC>
<DOCNO> 267083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yasam/axyas01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayıltan döner tekme 
</HEADLINE>
<TEXT>


Olimpiyata Avusturya adına katılan Türk asıllı tekvandocu Tuncay Çalışkan, yenik sürdürdüğü karşılaşmada öyle bir tekme attı ki, rakibi 10 dakika baygınlık geçirdi 

DIŞ HABERLER SERVİSİ 

Atina Olimpiyatları'nda tekvando müsabakalarının çeyrek finalinde 68 kilo altı sıklette yarışan Türk asıllı Avusturyalı sporcu Tuncay Çalışkan, Orta Afrika Cumhuriyeti formasıyla mücadele eden rakibi Bertrand Gbongou Liango'yu, kafasına attığı döner tekmeyle nakavt etti. 
Liango, 3. raundun sonunda 4 - 1 yenik olan Çalışkan'ın sol bacağıyla attığı döner tekmenin kafasına gelmesiyle bilincini kaybederek yere düştü. 10 dakika boyunca minderde baygın yatan Liango'ya ilk müdahaleyi, salonda bulunan sağlık görevlileri yaptı. Hemen hastaneye kaldırılan sporcunun hafif beyin sarsıntısı geçirdiği, ancak durumunun iyi olduğu bildirildi. 
Rakibini nakavt eden Çalışkan, faullü bir hareket yapmadığı için karşılaşmayı kazandı. Olaydan sonra açıklama yapan Çalışkan, bu tür kazaların tekvandonun doğasında bulunduğunu belirterek, sadece maçı kazanmaya çalıştığını ifade etti. 
Tuncay Çalışkan'ın antrenörü Mustafa Atalar da, Liango'nun Çalışkan'ın tekmesine karşı doğru savunma pozisyonu almadığını vurguladı. İlk kez bu tür tekmeyle yaralanan bir sporcu gördüğünü söyleyen Atalar, genç sporcuya geçmiş olsun dileklerini iletti. 




</TEXT>
</DOC>
