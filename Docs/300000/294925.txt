<DOC>
<DOCNO> 294925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun07.html </URL>
<DATE> 2004/12/05/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Washington Post ABD, Türkiye gibi Müslüman ülkelere ayrımcılık yapıyor 
</HEADLINE>
<TEXT>

     Washington Post gazetesinde yayımlanan bir haberde, Amerikan yönetiminin, Türkiye, Pakistan, Mısır gibi Müslüman ülkelere farklı bir ticaret politikası uyguladığı savunuldu. 
     Gazetenin haberinde, ABD'nin Ürdün, Fas, Bahreyn ile serbest ticaret anlaşmaları imzalamasına karşın, 11 Eylül'den sonra Mısır ile serbest ticaret anlaşmasının tökezlediği anlatıldı. 
     Haberde, Lesotho, Peru ve El Salvador'dan gelen tişörtlerin ABD pazarına gümrüksüz girmesine izin verilmesine karşın, Türkiye ve Pakistan gibi ABD'nin stratejik müttefiki ülkelere yüzde 20 gümrük uygulandığı belirtildi. 
     Washington Post'a göre, petrol kalemi dışarıda bırakılırsa, ABD'nin Müslüman ülkelerden gerçekleştirdiği ithalat 2000 yılından bu yana sadece yüzde 3.2 artış gösterdi. 
     Gazeteye bilgi veren düşünce kuruluşu Cato Enstitüsü'nün başkan yardımcısı Brink Lindsey, Müslüman ülkelerden gelen mallara uygulanan bu gümrüğün, kötü bir mesaj verdiğini ve ABD'nin ulusal güvenlik çıkarlarına uygun olmadığını söyledi. 
     Washington Post, Umman, Birleşik Arap Emirlikleri gibi ülkelerle serbest ticaret anlaşması müzakereleri yürüten ABD'nin, ''terörizme karşı savaştaki faaliyetlerine eleştirel baktığı hissedilen'' Türkiye ve Pakistan'a ticari imtiyaz sağlamayı reddettiğini savundu. 
     Gazete, Türkiye ve Pakistan'ın, 11 Eylül saldırılarından sonra ABD'ye daha fazla tekstil gönderme hakkı istediğini, ancak iki ülkenin de olumsuz cevap aldığını yazdı. ABD, 1 Ocak'ta tekstil kotalarının bütün dünyada kalkacağını hatırlatarak, Türkiye ve Pakistan gibi ülkelerin dikkatini, Çin gibi büyük tekstil üreticileriyle rekabete yöneltmesi gerektiğini savunuyor. 
     Washington Post'a konuşan ABD Dışişleri Bakanlığı'nın üst düzey bir yetkilisi, ''kotalar kalkınca bazı ülkeler zorluk çekecek ama Pakistan ve Türkiye'nin sıkılmasına gerek yok. Bu sektörün pek çok uzmanı, Pakistan ve Türkiye'nin, dünyada kotasız da kazananlar arasında olacağına inanıyor. Çünkü hem rekabetçi güçleri var, hem de Türkiye Avrupa pazarına yakın'' yorumunu yaptı. 

     
</TEXT>
</DOC>
