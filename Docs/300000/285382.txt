<DOC>
<DOCNO> 285382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun51.html </URL>
<DATE> 2004/11/02/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Rum yönetiminden, İngiltere ve ABD'ye protesto 
</HEADLINE>
<TEXT>

     Güney Kıbrıs Rum yönetimi sözcüsü Kipros Hrisostomidis, İngiltere'nin Lefkoşa Yüksek Komiseri Büyükelçi Lyn Parker ve ABD'nin Kıbrıs Maslahatgüzarı Enduin Nolan'ın, Cumhuriyet'in 81. yılı kutlamaları kapsamında Türkiye'nin Lefkoşa Büyükelçiliği'nde düzenlenen resepsiyona katılmalarıyla ilgili olarak, ''gerekli tüm diplomatik protesto girişimlerinin yapıldığını'' açıkladı. 
     Hrisostomidis, ''gerekli girişimlerin, önleyici olarak 'yasadışı' elçilikteki resepsiyon öncesinde yapıldığını, resepsiyon sonrasında da tekrarlandığını'' kaydetti. 
     Rum gazetecilerin, ''İngiltere ve ABD, söz konusu girişimleri göz ardı mı ediyor '' sorusuna karşılık Kipros Hrisostomidis, ''Öyle görülüyor'' dedi. 
     ''Bu konuda başka ne yapılabileceği '' yönündeki bir soruyu karşılıksa Hrisostomidis, ''Rum dışişleri bakanlığının konuyu incelemekte olduğunu ve atılabilecek başka adımlar varsa bunun yapılacağını'' söyledi. 
     Rum sözcü, ''Amerikalı ve İngiliz diplomatların 'yasadışı' elçilikteki resepsiyona katılmalarının, 'Kıbrıs' hükümeti tarafından Güvenlik Konseyi'nin 541 ve 550 sayılı kararlarının çiğnenmesi olarak değerlendirildiğini'' ifade etti. 
     
</TEXT>
</DOC>
