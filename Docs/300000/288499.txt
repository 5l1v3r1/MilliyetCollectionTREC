<DOC>
<DOCNO> 288499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/spor/spo02.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korumasız Fenerbahçe 
</HEADLINE>
<TEXT>


Sarı-Lacivertli yönetim, Trabzonspor deplasmanı için emniyetten özel önlem alınmasını istemedi 

CÜNEYT KARAKAYA 


Tedirginlik var 
LİGİN ilk haftasında oynanan Rizespor maçı sonrası çıkan olaylar nedeniyle sıkıntılı anlar yaşayan Fenerbahçe'de, Trabzon deplasmanı öncesi tedirginlik hakim olsa da olağanüstü güvenlik önlemi istenmeyeceği öğrenildi. Yönetimin, emniyetten koruma talebinde bulunmayacağı, takımın daha önceden planlanan program çerçevesinde seyahat edeceği, Trabzon'a da seyirci götürülmeyeceği ifade edildi. 

'Ortamı germeyelim' 
BAŞKAN Aziz Yıldırım'ın "Önleme gerek yok. Korunsak da, saldırılar nasıl olsa oluyor. Biz normal şekilde gidelim. Maçımızı oynayıp dönelim. Ortamı germeyelim. Olay olursa da yapacak birşey yok. Çünkü bir türlü önüne geçemiyoruz" dediği bildirildi. Trabzonspor yönetiminin garanti vermesine rağmen Fenerbahçe'nin açıklamalardan tatmin olmadığı belirtildi. 

Kemal'e nazar değdi 

TEKNİK Direktör Daum'un, Trabzon maçına hazırladığı Kemal bu kez de gribe yenik düştü. Uzun bir sakatlık sonrası tekrar forma giymek için gün sayan genç oyuncu dünkü antrenmana çıkmazken, hemen tedaviye alındı. Hasta olan Serhat ve Serkan da çalışmaya katılmadı. 
ANTRENÖR Roland Koch yönetiminde 1.5 saat çalışan Sarı - Lacivertliler, antrenmana düz koşu ile başladılar, daha sonra iki takım halinde kanat organizasyonları ve şut çalıştılar. İdmana, milli takımlara giden oyuncular, izinli olan Aurelio ve Luciano da akşamki idmana çıktı. 


</TEXT>
</DOC>
