<DOC>
<DOCNO> 297395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/ekonomi/eko01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahsilat sarkınca bütçe fazla verdi 
</HEADLINE>
<TEXT>


Cumhuriyet Bayramı nedeniyle tahsilatlar kasıma sarkınca bütçede 16 ay sonra gelirler giderleri aştı. Kasım bütçesi, 418 trilyon lira fazla verdi 

EKONOMİ SERVİSİ 

Bütçe, kasım ayında 16 ay sonra ilk kez fazla verdi. 11 katrilyon 435 trilyon lira gelir 11 katrilyon 17 trilyon giderin yapıldığı kasımda fazla, 418 trilyon lira oldu. IMF ile yapılacak anlaşmaya esas oluşturacağı için önem verilen kasım bütçesine göre faiz dışı fazla, aylık 3.7 katrilyon, 11 aylıkta da 27.9 katrilyon lira olarak gerçekleşti. 
Maliye Bakanlığı, kasım ayı bütçe sonuçlarını açıkladı. IMF ile görüşmelerde dikkate alınacak rakamlar olması nedeniyle önem verilen bütçe Ağustos 2003'ten bu yana ilk kez fazla verdi. Bütçenin 418 trilyon fazla vermesinde 29 Ekim Cumhuriyet Bayramı nedeniyle tahsilatların kasıma kayması etkili oldu. 

Mal alımı hızlandı 
Kasımda bütçe giderlerinin 3.3 katrilyonu faize, 2.4 katrilyonu personele, 2.2 katrilyonu cari transferlere, 1 katrilyonu sermaye giderlerine ve 321 trilyonu sosyal güvenlik kurumlarına devlet primi olarak harcandı. Kamunun mal ve hizmet alımları ekimden sonra kasımda da yüksek seyretti. Ekimde 1.1 katrilyon liralık mal ve hizmet alımları kasımda 1.6 katrilyon liraya çıktı ve aylık bazda yılın en yüksek düzeyine ulaştı. Kasımda gelirlerin ise 9.9 katrilyona yakını vergi gelirlerinden oluştu. 

'Fazla, kasıma özgü' 
Onbir aylık dönemde gelirler 98.7 katrilyon lira olurken giderler 123.1 katrilyonu buldu. Söz konusu dönemde bütçe açığı geçen yılın aynı dönemine göre yüzde 26.1 azalarak 24.4 katrilyon liraya geriledi. Faiz dışı fazla ise 27.9 katrilyon oldu. Giderlerin 52.3 katrilyonunu borç faiz ödemeleri oluşturdu. Bunun 46.4 katrilyonu iç, 5.9 katrilyonu ise dış borç faiz ödemelerine gitti. Personel giderleri 26.8 katrilyon, cari transferler de 25.7 katrilyon oldu. Cari transferlerin 18.1 katrilyonunu sosyal güvenlik kurumlarına yapılan transfer ödemeleri oluşturdu. 
Bakanlıktan yapılan açıklamada, bütçe fazlasının kasıma özgü olduğu, değerlendirmelerin genel bütçe hedeflerine göre yapılması gerektiği belirtildi. 

Kasımda bütçe fazlası 418 trilyon lira trilyon TL Bütçe kalemi Kasım Ocak - Kasım Harcamalar 11.017 123.117 Faiz harcamaları 3.267 52.300 Faiz hariç harcama 7.750 70.817 - Personel giderleri 2.389 26.776 - Sos. güv. kur. dev. primi 321 3.472 - Mal ve hizmet alımları 1.620 7.964 - Cari transferler 2.195 25.720 - Sermaye giderleri 1.011 5.028 - Sermaye transferleri 62 271 - Borç verme 151 1.549 - Yedek ödenekler 0 37 Gelirler 11.435 98.723 - Vergi gelirleri 9.875 81.047 - Vergi dışı gelirler 1.323 15.089 - Sermaye gelirleri 11 139 - Alınan bağış ve yardımlar 57 761 - Katma bütçe geliri 150 1.668 Bütçe dengesi 418 -24.393 Faiz dışı denge 3.685 27.906 


</TEXT>
</DOC>
