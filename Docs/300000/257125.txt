<DOC>
<DOCNO> 257125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo09.html </URL>
<DATE> 2004/07/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Milan Baros 'yalnız yürümeyecek' 
</HEADLINE>
<TEXT>

     Premier Lig ekiplerinden Liverpool'da forma giyen Milan Baros, takımında kalma kararı aldı. Yıldızı Avrupa Şampiyonası'nda gol kralı olmasıyla birlikte parlayan Çek oyuncu takımda kalıp ilk 11'e girmek için mücadele etmek istediğini söyledi. 
     Geçen sezon sadece 18 maçta şans bulan Baros, "Benimle Real Madrid ve Barcelona'nın ilgilendiği yolundaki haberleri gördüm ve bu beni mutlu etti. Ama takıma döndüm ve buradaki mücadeleme devam etmek istiyorum" dedi. 
     
     Torghelle, Crystal Palace'ta 

     Premier Lig'in yeni takımı Crystal Palace ise Macaristan'ın genç golcüsü Sandor Torghelle ile anlaştı. Oyuncu yeni kulübüyle dört yıllık sözleşme imzaladı. 22 yaşındaki golcü, MTK Hungaria takımında forma giyerken ülkenin en genç yetenekleri arasında gösteriliyordu. 
     Macaristan Milli Takımı'yla şimdiye kadar yedi maça çıkan Torghelle, üç golün altına imza atmıştı. Golcü oyuncu özellikle haziran ayında Almanya'yla yapılan hazırlık maçında attığı iki golle dikkatleri üzerine çekmişti. 
     
</TEXT>
</DOC>
