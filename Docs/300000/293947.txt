<DOC>
<DOCNO> 293947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas06.html </URL>
<DATE> 2004/12/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bilgisayar gibi çoban... 
</HEADLINE>
<TEXT>

     
     Fatih SÖNMEZ KARAPINAR Konya , DHA 
     

KONYA'nın Karapınar İlçesi Sazlıpınar Köyü'nde yaşayan 39 yaşındaki çoban Tahir Alkış, hafızasıyla herkesi şaşırtıyor. Hesap makinesi kullanmadan 3 ve 4 rakamlı sayılarla ilgili işlemleri zorlanmadan yapan ve hafızasında bir çok bilgiyi tutabilen çoban Alkış, görenleri hayrete düşürüyor. 
     Bilgisayar Çoban' olarak çağrılan Tahir Alkış, geçtiğimiz 12 sezonda Türkiye liglerinde oynanan maçların sezonlara göre gol sayılarını, takımların galibiyet ve beraberliklerini, maç sonuçlarını ile puanlarını ezbere biliyor. Türkiye'deki ilçe isimlerini alfabetik sıraya göre sayabilen Alkış, 3 ve 4 rakamlı sayıları ise hesap makinesi kullanmadan yapabiliyor. Evli ve 2 çocuk babası olan Alkış, geçimini çobanlık yaparak sağladığını ifade ederek, "Maddi imkansızlıklar nedeniyle babam beni okutmadı. İçimdeki öğrenme hevesini kendim giderdim. Köyde koyun otlatırken zekamın çok geniş olduğunu anladım. Okuduklarımı hafızamda rahatlıkla tutabiliyorum. İlçede ve köyde herkes beni Bilgisayar çoban' olarak çağırıyor. Ama bende olan yetenek çocuklarımda yok'' dedi. 
     Okumayı çok istemesine rağmen okuyamadığını da belirten Alkış, tek isteğinin çocuklarının iyi yerlerde okumaları olduğunu da sözlerine ekledi. 
     
</TEXT>
</DOC>
