<DOC>
<DOCNO> 270559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/siyaset/axsiy01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zinayı anlatın 
</HEADLINE>
<TEXT>


Erdoğan, Başkan Selma Kavaf'a, 'Gereğini şimdi yapın. Düzenlemeyi kapsamlı anlatın' diyerek kızdı 

ABDULLAH KARAKUŞ Ankara 


Kadın örgütlerinden, zinanın hapisle cezalandırılması hazırlığı nedeniyle tepki alan Başbakan Recep Tayyip Erdoğan, AKP Kadın Kolları Başkanı Selma Kavaf'a kızdı. Erdoğan, Kavaf'a, "Düzenlemeyi anlatmadınız. Gereğini yapmadınız, şimdi yapın. Getirdiklerimizi kapsamlı olarak anlatın" dedi. 
AKP Merkez Yürütme Kurulu'nun MYK önceki gün yapılan toplantısında zina tartışmaları ve izlenecek tutum ele alındı. Zina düzenlemesini, "aldatılan kadını korumak" için yaptıklarını belirten Erdoğan, çalışmalarının AKP Kadın Kolları tarafından kadınlara anlatılmaması nedeniyle Kavaf'a sitemde bulundu. Erdoğan, 14 Eylül'de TBMM'de başlayacak çalışmalar konusunda herkese görevler düştüğünü belirterek, milletvekilleri ve belediye başkanlarının da kapsamlı olarak değişiklikleri vatandaşa anlatmalarını istedi. Erdoğan, "Bazı çevreler konuyu saptırma gayreti içinde. Farklı bir noktaya çekmeye çalışıyorlar. Kamuoyu yanıltılmaya çalışılıyor. Bizim de yaptıklarımızı doğru ve kapsamlı şekilde anlatmamız lazım" diye konuştu. 
Hükümet olarak doğru bir adım attıklarını belirten Erdoğan, "Bu çalışmada biz haklıyız. Konu kamuoyuna tam anlatılmadı. Geri adım atılacak bir durum yok. Kadınların hakkını koruyacağız" dedi. 


</TEXT>
</DOC>
