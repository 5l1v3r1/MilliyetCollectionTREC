<DOC>
<DOCNO> 258933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/yasam/axyas02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser hastanesine baz istasyonu .. 
</HEADLINE>
<TEXT>


IŞIL ARSLAN Bursa DHA 

Bursa'da Ali Osman Sönmez Onkoloji Hastanesi'ne bağlı, kanserli hastalara yatarak tedavi veren Diamond Otel'in çatısında bulunan 2 baz istasyonu görenleri şaşkına çeviriyor. 
Türkiye'nin, 2 onkoloji hastanesinden biri olan Ali Osman Sönmez Onkoloji Hastanesi, geçtiğimiz yılın ekim ayında, İnönü Caddesi'nde bulunan Ali Mert'in sahip olduğu Diamond Otel'i kiralayarak, burayı kanserli hastaların yatarak tedavi gördüğü hastaneye dönüştürdü. Ancak otel hastanenin çatısındaki 2 baz istasyonu iptal edilmedi. 

Vatandaşlar tepki gösterdi 
Baz istasyonlarının kaldırılması için, çevre sakinleri, Bursa Valiliği, Sağlık Müdürlüğü ve Onkoloji Hastanesi Başhekimliği'ne başvurdular. Başvurularına, Türk Telekomünikasyon Bölge Müdürlüğü'nün, baz istasyonlarının kaldırılması için verdiği cevabi yazıyı da ekleyen vatandaşlar, olumlu sonuç alamadılar. Ancak başhekimlik, geçen hafta tıbbi cihazlara zarar verdiği gerekçesiyle, 2 baz istasyonunu devre dışı bıraktı. 




</TEXT>
</DOC>
