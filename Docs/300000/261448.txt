<DOC>
<DOCNO> 261448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/dunya/adun.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Kürdistan vakası 
</HEADLINE>
<TEXT>


Rumsfeld 2 yıl sonra yine 'Kırgızistan' dedi, dijital deşifre sistemi yine bunu 'Kürdistan' diye kayda geçirdi ve AA, abonelerine olayı yine, 'Bakan gaf yaptı' başlığıyla duyurdu 

DIŞ HABERLER SERVİSİ 


ABD Savunma Bakanlığı'nın Pentagon "dijital deşifre sistemi", Bakan Donald Rumsfeld'e 2 yıl sonra ikinci kez "Kırgızistan" yerine "Kürdistan" dedirtti. Rumsfeld, İngilizce'deki telaffuz şekli "Kırgistan" olan ve bu haliyle "Kürdistan" sözcüğüne çok benzeyen Kırgızistan'dan söz etti. Ancak ilgili konuşma, "ses tanıma" yeteneğine sahip bilgisayarlarda metne dökülüp Pentagon'un resmi internet sitesine konulduğunda, Rumsfeld'i "Kırgızistan" yerine "Kürdistan" demiş gibi gösterdi. 
Anadolu Ajansı AA , Pentagon'un resmi internet sitesinde yayımlanan konuşma metnini kaynak gösterdiği haberinde, Chicago'da Dış İlişkiler Konseyi adlı kuruluşun düzenlediği yemekli toplantıda kürsüye gelen Rumsfeld'in, sözlerinin başında, gençliğinde uzun zaman geçirdiği Chicago'ya sıklıkla gelemediğini anlattığını aktardıktan sonra şu alıntıya yer verdi 
"Liseden, üniversiteden, iş hayatından birçok dostumu görmek çok iyi. Buraya pek sık gelemiyorum. Kendimi Afganistan'da, Pakistan'da, Kürdistan'da, Kazakistan'da, Özbekistan'da, Türkmenistan'da buluveriyorum. Chicago'nun ismini Chicagoistan olarak değiştirirseniz belki buraya daha sıklıkla gelebilirim" dedi. 
"Rumsfeld'den Kürdistan gafı" başlığıyla verilen Anadolu Ajansı haberi dün gün boyu TV'ler ve internet siteleri tarafından aynı başlıkla yayımlandı. 

Baş belası sözcük 
Kürdistan ile Kırgızistan sözcüklerinin benzer şekilde telaffuz edilmesi, yaklaşık 2 yıl önce yine küçük bir skandala yol açmıştı. Rumsfeld'in Irak Savaşı öncesinde destek istemek için Kürdistan'a da gittiği yönündeki sözleri Pentagon'un sitesine yansımış, Anadolu Ajansı bu sözleri olduğu gibi aktarınca, ABD Savunma Bakanı Rumsfeld'in sözcük seçimi soru işaretleri yaratmıştı. Ancak Pentagon, Milliyet'in sorusu üzerine bunun "bir dil sürçmesi değil, ses benzeşmesinden kaynaklı bilgisayar hatası" olduğunu bildirmiş ve metinde düzeltme yapmıştı. 

'Düzelteceğiz' 
Bu kez de gündemdeki yeni metin konusunda soruları yanıtlayan bir Pentagon yetkilisi, "Rumsfeld'in sözlerinin kapsamına bakılırsa, esprili bir tonda, bir dizi Orta Asya devletinden bahsettiği anlaşılır. Savunma Bakanı Rumsfeld'in, Irak'a yaptığı herhangi bir ziyarete, 'Kürdistan' diye atıfta bulunmayacak kadar coğrafya bilgisine ve siyasi duyarlılığa sahip olduğundan emin olabilirsiniz. Dijital deşifre sisteminin yanılgısından ibaret olan bu hata, en kısa zamanda düzeltilecek" dedi. 


</TEXT>
</DOC>
