<DOC>
<DOCNO> 294480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy14.html </URL>
<DATE> 2004/12/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ekümenik krizi gölgesinde ABD resepsiyonu 
</HEADLINE>
<TEXT>

     ABD Büyükelçiliği'nin Ortodokslar için düzenlediği resepsiyona, Fener Rum Patriği Bartholomeos'un "Ekümenik" olarak davet edilmesi ve buna karşın Başbakanlık Müsteşarı Ömer Dinçer'in kamu yöneticilerine yönelik yayınladığı "Katılmayın" genelgesinin gölgesi düştü. 
     Müsteşar Dinçer'in genelgesinin ardından gerilim yükselirken, resepsiyon öncesinde ABD'den gelen Ortodoks Kilisesi temsilcileri Dışişleri Bakanı Abdullah Gül ile bir görüşme yaptı. Ziyaretin ABD'nin Fener Rum Patriği Bartholomeos'u "ekümenik" olarak nitelemesi sonrasındaki tartışmalarla doğrudan bir ilişkisi olmadığı belirtildi. 
     Heyet görüşme sonrasında Hilton Oteli'ndeki resepsiyona katıldı. 
     Büyükelçilikteki Resepsiyon öncesinde Ülkü Ocağı üyesi bir grup, ABD'nin Ankara Büyükelçiliği önünde bir protesto gösterisi yaptı. 
     Tartışmalara neden olan Fener Rum Patriği Bartholomeos'un Büyükelçilikteki resepsiyona ve sonrasında Hilton'daki yemeğe katılmaması dikkat çekti. ABD'den gelen heyetin başkanlığını yapan Antony Limberakis, "ekümenik" tartışmalarını değerlendirirken, "Ekümenik Patrik, dünyadaki 300 milyon Ortodoks'un lideridir. Patriğin seçimi tamamen 
     Hristiyanlığa göre olmalı ve herhangi bir ülkenin 'vatandaşlık' gibi gerekçelerle müdahalesi olmamalıdır. 
     Kilisenin ekümenik patrik olarak Türk, ABD'li veya dünyanın herhangi bir ülkesinin vatandaşı olan en donanımlı kişiyeihtiyacı var" dedi. 
     ABD'nin Ankara Büyükelçisi Edelman ise din özgürlüğünün ABD için en temel bir değer olduğunu, resepsiyonu da bu çerçevede düzenlediklerini belirtti. 
     
     AKP'Lİ KAYA YANLIŞLIKLA KATILMIŞ 
     Müsteşar Dinçer'in genelgesi ve daha önce "Ekümenik" sıfatını protesto etmek için yayınlanan bildiriye imza koymasına karşın AKP'den resepsiyona katılan tek isim Ağrı Milletvekili Cemal Kaya oldu. Kaya, "Danışmanının büyükelçiliğin bir yemeği olduğunu" söylemesi üzerine resepsiyona katıldığını belirterek, "Davetiyeyi görmemiştim. 
     Ben Türk-ABD Dostluk Grubu üyesi olduğum için verilen resepsiyonlara genellikle gidiyorum. Zaten yemeklerini yemedim. Kimsenin katılmadığını görünce 15 dakika kalıp ayrıldım" dedi. 
     
</TEXT>
</DOC>
