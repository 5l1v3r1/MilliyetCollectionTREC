<DOC>
<DOCNO> 283004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/ekonomi/aeko.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 20 yılda yapamadı İtalya tek satışta rekor kırdı 
</HEADLINE>
<TEXT>


İtalya, enerji şirketi Enel'in yüzde 20'sini 9.5 milyar dolara sattı. Bu rakam, Türkiye'nin son 20 yılda yaptığı özelleştirmelerden elde ettiği gelirin toplamından daha yüksek 

EKONOMİ SERVİSİ 

İtalya, enerji şirketi Enel'in yaklaşık yüzde 20 kamu payını 9.5 milyar dolara 7.5 milyar euro özelleştirdi. 
Yatırımcılardan gelen talebin arzın üç katına ulaştığını bildiren İtalya Ekonomi Bakanı Domenico Siniscalco, hisse başına 6.64 euro fiyatla 470 milyon hissenin bireysel, 680 milyon hissenin ise kurumsal yatırımcılara satıldığını açıkladı. 
İtalya'nın en büyük şirketleri arasında bulunan Enel'in özelleştirilmesine 1999'da başlanmıştı. O dönemde yüzde 32'si satılan Enel'den 16.6 milyar euro gelir elde eden İtalya hükümeti, geçen yıl yüzde 6.6 hissenin uluslararası yatırımcılara satışından da 2.2 milyar dolar kazandı. 
Son satışla birlikte Enel özelleştirmelerinden 26.4 milyar euro gelir elde eden İtalya, şirketteki çoğunluk hissesini kaybetti. Hazine yetkilileri 60 milyon hissenin Japon yatırımcılara satıldığını belirtti. Roma merkezli Enel şirketi, 2004 yılının ilk yarısında 2.05 milyar euro k r elde etmişti. Ekonomi Bakanı Siniscalco satıştan elde edilen gelirin İtalya'nın yüksek borçluluk oranının düşürülmesinde kullanılacağını açıkladı. Özelleştirmelerden 2008'e kadar 120 milyar euro kazanmayı hedefleyen İtalya, ABD ve Japonya'nın ardından dünyada en çok borcu bulunan üçüncü ülke konumunda bulunuyor. 
Borcunun GSYİH'ye oranı yüzde 106.2 olan İtalya, bu oranla Avrupa Birliği içinde de Yunanistan'ın ardından ikinci. Standart Poor's temmuzda ülkenin kredi notunu bu nedenle düşürme kararı almıştı. Satıştan gelen para ise İtalya'nın GSYİH'sinin yüzde 0.6'sına eşit. 

Sırada RAI var 
Enel'deki hisse satışı İtalya'nın gündemine koyduğu yoğun özelleştirme programının ilk ayağını oluşturdu. Berlusconi hükümetinin Enel'in ardından devlet televizyonu RAI'yi özelleştirmesi bekleniyor. Bu özelleştirmenin şubat veya mart ayında yapılması bekleniyor. Poste Italiane ve elektrik şirketi GRIN'in de kontrolüne sahip olan İtalyan hükümeti havayolu şirketi Alitalia'nın yüzde 62'sini de elinde bulunduruyor. 

Bir seferde Türkiye kadar özelleştirdi İtalya'nın enerji devi Enel'in yüzde 20 hissesinin satışından elde ettiği 9.5 milyar dolar, Türkiye'nin son 20 yılda yaptığı özelleştirmelerin toplam tutarından daha fazla. Türkiye'nin 1985 yılından bu yana dek gerçekleştirdiği özelleştirmelerin toplam tutarı 9.1 milyar dolar 4.6 katrilyon TL . Türkiye son bir yılda özelleştirme alanında önemli girişimlerde bulundu ancak Tekel, Petkim, Tüpraş gibi KİT'leri satamadı. Adı geçen bu şirketlerin özelleştirmeleri iptal oldu. Özelleştirme İdaresi'nden alınan bilgiye göre şimdiye kadar yapılan özelleştirmelerde, hisse senedi ve varlık satış işlemlerinden devletin kasasına 8.3 milyar dolar 3.8 katrilyon lira para girdi. 

Dünyada son dört yılın en büyük operasyonu İtalya Ekonomi Bakanı Domenico Siniscalco, Enel'in satışının, dünyada kendi alanında son dört yılın en büyük özelleştirme operasyonu olduğunu açıkladı. Bu yılın Enel'den önceki en büyük özelleştirmesi Fransız telekomünikasyon şirketi France Telecom SA'nın 5.1 milyar euroluk özelleştirmesiydi. Yılın diğer büyük özelleştirmeleri arasında Almanya'nın Deutsche Telekom AG'den 3 milyar dolar ve Hollanda'nın TPG NV'den 1.1 milyar euroluk hisse satışı bulunuyor. 


</TEXT>
</DOC>
