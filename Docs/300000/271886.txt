<DOC>
<DOCNO> 271886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/siyaset/asiy.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ve CHP, medeni çözümde uzlaştı 
</HEADLINE>
<TEXT>


AKP yönetimi, Baykal ile yaptığı toplantıda, zinanın cezalandırılması girişiminden vazgeçti. Çözüm, medeni hukuk çerçevesinde aranacak 

ANKARA Milliyet 


Zinaya hapis cezasını, "insanlık onurunu, kadını ve aileyi korumak, muhafazakarlığın gereğini yerine getirmek" gerekçeleriyle savunan Başbakan Recep Tayyip Erdoğan'ın Tacikistan ziyareti sırasında girişim rafa kaldırıldı. 
Ekonomik İşbirliği Teşkilatı Devlet - Hükümet Başkanları Zirvesi nedeniyle Tacikistan'ın başkenti Duşanbe'de bulunan Erdoğan katılmadığı için Başbakan Yardımcısı Abdullah Gül'ün başkanlık ettiği AKP TBMM Grubu'nda zina tartışıldı. Erdoğan ile temas halinde olan Gül, girişimin rafa kaldırılacağının ilk işaretini gruptaki, "H l ortada bile olmayan bir madde ile ilgili Türkiye'ye yanlış imaj çıkarmaya kimsenin hakkı yoktur" sözleriyle verdi. Basına kapalı bölümde de, birçok milletvekili, "AB'den sert tepkiler geliyor. AB sürecinde bu düzenleme nereden çıktı" sorusunu yöneltti. Zinaya hapis girişimi TCK'yı gölgeledi" diyen bazı hükümet üyeleri de, bunalımdan çıkış formülleri aramaya başladı. 

'Medeni' çözüm 
TBMM Adalet Komisyonu Başkanı Köksal Toptan başta olmak üzere birçok isim, zinaya verilecek cezanın hapis olmaması gerektiği üzerinde durdu. Toptan, "Bu düzenlemeyi TCK ile getirmeyelim. AB'nin gözü bizim üzerimizde. Medeni Kanun değişikliklerinde yapalım. Ceza olarak da tazminat kalsın" dedi. Adalet Bakanı Çiçek de, "Önemli değişiklikler yapıyoruz, ancak zina hepsini gölgeledi. Bunu anlamak mümkün değil" diye yakındı. 
Bu gelişmeler sırasında CHP Genel Başkanı Deniz Baykal, Adalet Bakanı Cemil Çiçek'e CHP Grup Başkan vekili Kemal Anadol aracılığıyla yazılı olarak, "Zina konusunu getirmeyin, görüşmeleri tıkarız. Görüşmemiz gerekiyor" mesajını gönderdi. Bu mesaj karşısında grup toplantısından ayrılan Çiçek, bir süre sonra dönerek durumu Gül'e aktardı. Gül ve Çiçek, Baykal'la bir araya geldi. TBMM'deki Başbakanlık makamında yapılan yaklaşık yarım saatlik toplantıda uzlaşma sağlandı ve açıklamayı Baykal'ın yapması kararlaştırıldı. Tasarının AB İlerleme Raporu öncesinde yasalaştırılacağını belirten Baykal, "TCK'da yapılacak değişikliklerin her iki partinin grup başkan vekillerince ortak önergesi olarak verilmesi noktasında mutabakat oluşturduk" dedi. 
Baykal'a işbirliği için teşekkür eden Abdullah Gül, "Çağdaş, bireyin hak ve özgürlüklerini öne çıkaran bir ceza yasası getirmek istiyoruz" açıklamasını yaptı. 

75 madde yasalaştı 

AKP'nin gelen tepkiler üzerine TCK tasarısında "zinaya suç" düzenlemesini rafa kaldırması, 346 maddelik tasarıyı görüşmek üzere dün olağanüstü toplanan Meclis'in de tansiyonunu düşürdü. Görüşmelerde ilk gün 75 madde yasalaştı. Görüşmelerde yasalaşan maddeye göre, suçun oluşması kastın varlığına bağlandı. Kişinin, suçun gerçekleşebileceğini öngörmesine rağmen fiili işlemesi halinde, "olası kast" söz konusu olacak. Trafik ve düğün magandaları bu kapsama girecek. Yapılan değişiklikle haksız tahrik indirimi sona erdirildi. Ceza indirimi için haksız bir fiilin işlenmesi koşulu aranacak. Böylece töre ve namus cinayetlerinde, "haksız tahrik" indirimi uygulanmayacak. Haksız bir fiilin meydana getirdiği hiddet veya şiddetli eylemin etkisi altında suç işleyen kimseye ağırlaştırılmış müebbet hapis cezası yerine, 18 ila 24 yıl ve müebbet hapis cezası yerine 12 ila 18 yıla kadar hapis cezası verilecek. 

Tuhaf yorum 

Londra ANKA 

İngiliz Financial Times gazetesi, Erdoğan'ın sosyal reformların yavaşlamasını isteyen dini muhafazakarların etkisi altında kaldığını yazdı. Gazete, AKP Genel Başkan Yardımcısı Murat Mercan'ın "zinaya ilişkin düzenlemenin, erkekleri, ailelerine daha sadık kılmak için tasarlandığı ve dinle bir ilgisi olmadığı" yönündeki sözlerine yer verdi. 
Yazıda, Mercan'ın, "Türk kadını, diğer Avrupa ülkelerindeki kadınlara oranla kocalarının gelirine daha fazla bağımlı ve daha çok korunmaya ihtiyacı var" sözlerine yer verildi. 
Türbanlı öğrenci tartışmasının hatırlatıldığı yazıda, Erdoğan'ın bu konuda vereceği kararda da zorlanacağı ifade edildi. 


</TEXT>
</DOC>
