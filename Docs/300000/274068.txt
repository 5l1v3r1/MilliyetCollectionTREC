<DOC>
<DOCNO> 274068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur51.html </URL>
<DATE> 2004/09/22/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Çakıcı'ya pasaport temin eden Ali Yüce tutuklandı 
</HEADLINE>
<TEXT>

     Avusturya'da yakalanan Alaattin Çakıcı'ya pasaport temin ettiği iddiasıyla yakalanan Ali Yüce, tutuklandı. 
     İstanbul Emniyet Müdürlüğü'ndeki sorgusunun ardından Beşiktaş'taki İstanbul Adliyesi'ne sevk edilen Yüce, Cumhuriyet Savcısı tarafından sorgulandı. 
     Savcı, Yüce'yi ''Çıkar Amaçlı Suç Örgütleriyle Mücadele Kanunu'na muhalefet etmek'' ve ''sahte pasaport, sahte kimlik düzenlemek'' suçlarından tutuklanması talebiyle nöbetçi mahkemeye sevk etti. 
     Nöbetçi 10. Ağır Ceza Mahkemesi'nce tekrar ifadesi alınan Yüce, tutuklanarak cezaevine gönderildi. 
     Yüce'nin adliyedeki sorgusunda, ''Alaattin Çakıcı ve adamlarına toplam 12 adet sahte nüfus cüzdanı ve sahte pasaport düzenlediği iddialarını kabul etmediği'' belirtildi. 
     İfadesinde, ''Çakıcı ile Suadiye'de görüştüğünü'' belirten Yüce'nin, ''Zaten Çakıcı çağırdığında Türkiye'de gitmeyecek adam tanımıyorum'' dediği öğrenildi. 
     ''Görüşmelerinde Çakıcı'nın, Adem Çakıcı'nın kendisine bir şeyler vereceğini ve bunlarla ilgilenmesini istediğini'' söylediği kaydedilen Yüce'nin, ''İranlı ''Pervez'' adlı bir kişiyle Adem Çakıcı'yı tanıştırdığını, bu kişinin Adem Çakıcı'yla, Alaattin Çakıcı adına düzenlenen pasaportlar hakkında konuştuğunu'' söylediği belirtildi. 
     
</TEXT>
</DOC>
