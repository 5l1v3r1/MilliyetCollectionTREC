<DOC>
<DOCNO> 264351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun17.html </URL>
<DATE> 2004/08/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rum basını ABD ve İngiltere sonbaharda yeni girişim hazırlığında 
</HEADLINE>
<TEXT>

     Rum basını, ABD ve İngiltere'nin sonbahar aylarında Kıbrıs için yeni bir girişim hazırlığında olduğunu ileri sürerken, bu olası girişimin hazırlıklarının şimdilik alt düzeylerde devam ettirildiğini yazdı. 
     Fileleftheros, ABD'nin Türkiye'ye Aralık ayında AB ile üyelik müzakerelerine başlama tarihi verilmesi hedefini esas alarak çeşitli düzeylerde hareket ettiğini ve Kıbrıs sorununda yeni inisiyatifler üstlenme konusunu da açık bıraktığını bildirdi. 
     Gazete, ''ABD, Sonbaharda Kıbrıs Sorununa Yeni Müdahaleler İçin Sahneyi Hazırlıyor'' başlığıyla verdiği haberde, Washington'un Rum yönetimine sürekli olarak Türkiye-AB üyelik müzakerelerinin başlama tarihinin belirlenmesini hiçbir şekilde engellememesi gerektiğini ilettiğini yazdı. ABD'den Rum yönetimine gönderilen bu mesajların baskı ve uyarı halini almaya başladığını belirten gazete, ABD'nin Rumlara ilettiği bu mesajların yanı sıra Kıbrıs sorununda Türkiye tarafından da bazı gelişmeler olması gerektiğini düşündüğünü de savundu. 
     Habere göre, Washington taraflara ayrıca çözüm konusunda yeni görüşmeler olabileceğine, ancak 24 Nisan referandumunda Annan planını kabul etmiş olan Türk tarafının tepkisini çekecek olağanüstü değişiklikler beklenmemesi gerektiğine işaret ediyor. Gazete, ABD'nin, Rumların Kıbrıs sorununda hangi değişiklikleri istediğini netleştirmesini beklediğini de öne sürdü. 
     Politis ise ''Sonbaharda Korkak Başlangıç, ABD ve İngiltere Annan Planında Küçük Değişiklikleri Görüştüklerini Gösteriyorlar'' başlıklarıyla verdiği haberinde, ABD ve İngiltere'nin sonbaharda Annan planının az sayıdaki maddelerinin yeniden müzakere edilmesi olasılıklarını incelemekte olduğunu yazdı. 
     Gazete, ABD ve İngiltere'nin bu amaçla Avrupa ülkelerinin nabzını tuttuğunu ve Rum tarafının Annan planında yapılmasını istediği değişikliklerin somut ve çok sınırlı listesini vermesi konusunda ikna edilmesi gerektiğini vurguladıklarını savundu. 
     Politis, bu yorumuna karşılık Rum yönetiminin bu olası girişimlere ilişkin şu ana kadar bilgilendirilmediğini de belirterek, ABD ve İngiltere'nin Annan planının ''dar bir içerikle müzakere edilmesi olasılığını korkarak'' ve şimdilik alt düzeylerde araştırdığını yazdı. 
     Haberde, gazeteye bilgi veren bir kaynağın şu ifadelerine de yer verildi 
     ''Referandumlardan sonra Amerikalılar ve İngilizler, Kıbrıs sorununun çözümünün yalnızca Annan planının olduğu şekliyle yeniden oylanmasıyla mümkün olabileceği tezinde sabittiler. Sonradansa Kıbrıslı Rumların güvenlik ve çözümün uygulanabilirliği konularında BM Güvenlik Konseyi düzeyinde tatmin edilmesinden söz etmeye başladılar. Şimdi, talep edilecek değişikliklerin çok sınırlı olması ve Kıbrıslı Rumların müzakere masasında gerekli esnekliği göstermeleri şartıyla Annan planının bazı maddelerinin gözden geçirilebileceğinden söz ediyorlar.'' 
     
</TEXT>
</DOC>
