<DOC>
<DOCNO> 265167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/magazin/amag.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gılgamış' için kazma vuruldu 
</HEADLINE>
<TEXT>


Tamamı Türkiye'de çekilecek Hollywood yapımı 'Gılgamış' adlı filmin tarihi kenti Uruk, Kemerburgaz Akpınar köyünde yeniden kuruluyor 

Bayram Kaygusuz 

Ölümsüzlüğün arandığı destan olarak bilinen "Gılgamış" filmi için Kemerburgaz'da hummalı bir çalışma başladı. Yapımcı şirket Stonelock Pictures'ın Yönetim Kurulu Başkanı Beni Attori, filmin Türkiye prodüktörleri Özen Film ve Umut Sanat yetkilileriyle Kemerburgaz'ın Akpınar köyündeki inşaat çalışmalarını inceledi. 
Özen Film'in sanat yönetmeni Mustafa Ziya Ülgenciler'in tasarladığı 'Uruk kenti' platosunun maketini ve arazideki çalışmaları çok beğenen Attori, "Gılgamış"tan sonra "King Conan" filmini de İstanbul'da çekeceklerini söyledi. 

Dekora 2 milyon dolar 
Ülgenciler, 6000 metrekare arazi üzerine kurulacak sarayın 5 haftada biteceğini belirterek şöyle konuştu "Saray, Gılgamış'ın yaşadığı dönemin aynısı olacak. İnşaatı kademeli olarak yapacağız. Önce Sargon Sarayı'nı, sonra Gılgamış'ın sarayını bitirip ardından şehir duvarlarını yapacağız. Duvarlar 100 metre uzunluğunda olacak. Yapının şehir duvarları 6 metre, kapı kuleleri 12 metre yüksekliğinde. Sargon Sarayı'nın yüksekliği de 10 metre olacak. Daha sonra bu sarayı 'İştar Tapınağı'na çevireceğiz. Burada bulunan gölü nehir olarak kullanacağız. Yaklaşık 200 işçi çalışıyor. 8 ve 6 metre boyunda heykeller yapılacak. İnşaatın maliyeti 2 milyon doları geçecek." 
Belgrad ormanlarındaki çekimlerde özel orman hazırlanacağını anlatan Ülgenciler, "Buradaki ağaçların üzerine yapay ağaç gövdeleri ekleyerek bir sedir ormanı yaratılacak. Ayrıca Aya İrini'de çekimler yapılacak" diye konuştu. 


</TEXT>
</DOC>
