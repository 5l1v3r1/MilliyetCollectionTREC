<DOC>
<DOCNO> 290843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun25.html </URL>
<DATE> 2004/10/16/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
İtalya, 2005'te Irak'taki asker sayısını azaltacak 
</HEADLINE>
<TEXT>

     İtalya Savunma Bakanı Antonio Martino, Irak'taki İtalyan askerlerinin sayısını azaltmanın 2005 yılında mümkün olabileceğini söyledi. 
     Martino, İtalyan Sky televizyonuna yaptığı açıklamada, ''2005'te Irak'taki asker sayımızı azaltabiliriz. Bu, ihtimal dışı değil'' dedi. 
     Antonio Martino, İtalya'nın Irak'taki asker sayısını azaltmasının, Bağdat yönetimi tarafından seçimlerin gelecek Ocak ayında yapılmasına ve güvenliğin Irak polisi tarafından gerçekleştirilmesine bağlı olacağını belirtti. 
     İtalya'nın Irak'taki askerlerini tümüyle çekmesinin yakın vadede mümkün olamayacağını belirten Martino, şunları kaydetti 
     ''Bizler, halihazırdaki Irak yönetimi bizden yardım istediği için oradayız. Koalisyon güçleri tarafından Iraklılardan yaklaşık 105 bin asker ve polis eğitilmiş durumda. Tek başlarına güvenliği sağlamayı başaracak duruma geldikleri an koalisyon güçleri de aşamalı bir şekilde ülkeden geri çekilmeye başlayacaktır.'' Martino, seçimler başarılı bir şekilde tamamlanırsa tümüyle meşru bir Irak yönetiminin ortaya çıkacağını söyledi. 
     Koalisyon güçlerinin ne zaman ve nasıl çekileceğinin de seçimler sonunda kurulacak Irak hükümetiyle birlikte belirleneceğini ifade eden Martino, ''Seçimlerin Irak'ta da tıpkı Afganistan'da olduğu gibi gerçekleştirilebilmesi büyük bir başarı olur. Ancak bunun aynı derecede kolay olacağını söylemek zor'' dedi 
     
</TEXT>
</DOC>
