<DOC>
<DOCNO> 274394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas18.html </URL>
<DATE> 2004/09/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Hatalı içme alışkanlığı dişlere zarar veriyor... 
</HEADLINE>
<TEXT>

     Alman Federal Diş Hekimleri Odası BZAK , hatalı içme alışkanlığının özellikle gelişme çağındaki çocukların dişlerine zarar verdiğini bildirdi. 
     BZAK Başkan Yardımcısı Dietmar Oesterreich, özellikle şekerli içeceklerin diş sağlığına verdiği zarara dikkati çekerek, Almanya'da son 30 yılda şekerli içeceklerde kişi başına tüketimin 19'dan 40 litreye çıktığını, ailelerin çocuklarının beslenme alışkanlıklarına erken yaşta dikkat etmeleri gerektiğini söyledi. 
     Almanya'da 1 ila 5 yaşındaki çocukların yüzde 15'inin dişlerinin çürük olduğunu belirten Oesterreich, bu çürüklerin yanlış beslenme ve şişeden emme alışkanlığından kaynaklandığını, bu oranın yetişkinlerde daha da yüksek olduğunu kaydetti. 
     Oesterreich, gençlerin çoğunun dişlerindeki çürüklerin fazla miktarda buzlu çay ve coca-cola gibi içecekler içmelerinden kaynaklandığını ifade etti. 
     Freiburg Üniversitesi hastanesi diş hekimi Elmar Hellwig ise son yıllarda geliştirilen diş macunlarıyla diş çürüklerinin artmasının önlenebildiğini, buna rağmen insanların ağız sağlıklarına daha fazla önem vermeleri gerektiğini söyledi. 
     
</TEXT>
</DOC>
