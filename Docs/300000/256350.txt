<DOC>
<DOCNO> 256350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur12.html </URL>
<DATE> 2004/07/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Siirt'te terör örgütünü protesto mitingi... 
</HEADLINE>
<TEXT>

     Siirt'te terör örgütünü protesto mitingi yapıldı. 
     Çeşitli sivil toplum örgütlerince düzenlenen miting için Kızlar Tepesi Dinlenme Parkı'nda toplanan binlerce kişi, ''Bizler Türkiye Sevdalısıyız'', ''Huzuru Bozma, Ekmeğimizle Oynama'',''Türk-Kürt-Arap Kardeştir'' ve ''Vatan Sana Canım Feda'' yazılı döviz ve pankartlarla Cumhuriyet Meydanı'na doğru yürüdü. 
     Eruh Terör Mağdurları Derneği Başkanı Mehmet Can Özer, Cumhuriyet Meydanı'nda düzenlenen mitingte, hiç kimsenin sağlanan huzur ortamını bozmasına izin vermeyeceklerini söyledi. 
     Terörün kolunu, sevginin kıracağını, 1998 yılından bu yana boşalan köylere yeniden döndüklerini ifade eden Özer, ''Can korkusu olmadan toprağımızı ekip biçiyoruz. Bu huzur ve güven ortamı dış mihrakların hoşuna gitmedi. Terör örgütü yeniden maşalık görevine başladı. Bizler çocuklarımıza güvenli ve huzurlu yarınlar bırakmak istiyoruz''dedi. 
     Topluluk, daha sonra sessiz bir şekilde dağıldı. 
     
</TEXT>
</DOC>
