<DOC>
<DOCNO> 274888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur14.html </URL>
<DATE> 2004/09/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KESK'liler Beyazıt Meydanı'na yürümek isteyince gerginlik yaşandı 
</HEADLINE>
<TEXT>

     Saraçhane Parkı'nda toplanıp Beyazıt Meydanı'na yürümek isteyen KESK'liler ile polis arasında gerginlik yaşandı. 
     KESK'liler, ''Örgütlenme Hakkımıza, Onurumuza ve Geleceğimize Sahip Çıkmak İçin Alanlardayız'' sloganıyla miting düzenlemek üzere Saraçhane Parkı'nda toplandı. 
     KESK Şubeler Platformu Dönem Sözcüsü Hasan Toprak, burada yaptığı açıklamada, mitingi Beyazıt Meydanı'nda gerçekleştirmek için başvurduklarını, ancak izin verilmediğini söyledi. 
     Bugün 81 ilde KESK'in miting düzenleyeceğini dile getiren Toprak, Beyazıt Meydanı'na kadar yürüyüp orada basın açıklaması yapacaklarını bildirdi. 
     Emniyet güçlerinin barikat kurması üzerine KESK'liler, parkta toplananlardan ''bireysel olarak Aksaray Metro önüne gitmelerini'' istediler. 
     Bu arada Toprak, yürüyüşlerine izin vermeyen emniyet görevlileri hakkında suç duyurusunda bulunacaklarını ifade etti. 
     Parkta toplananların yürüyüşe geçmesi üzerine emniyet güçleri, slogan atan bazı gruplara biber gazıyla müdahale etti. 
     Bazı gruplar emniyet güçlerine taşla karşılık verirken, dağınık olarak Aksaray Metro önüne yürüyüşe geçen gruplardan 5 kişi gözaltına alındı. 
     Emniyet güçlerinin yoğun güvenlik önlemi aldıkları Aksaray Metro önüne bazı sendika üyeleri alınmayınca, burada toplanan gruplar alkışla olayı protesto etti. 
     Sendika üyelerinin metro önünde toplanmasının ardından açıklama yapan KESK Genel Sekreteri Mustafa Avcı, polisin tutumunu protesto ederek, gözaltına alınanların serbest bırakılmasını istedi. 
     Avcı, ayrıca 3 büyük konfederasyonun biraraya gelerek toplu görüşmelerde ortak hareket etmelerinin hükümeti ürküttüğünü öne sürdü. 
     ''Hükümetin bilinçli olarak 'gerilim politikası' izlediğini'' savunan Avcı, toplu görüşme masasında hiçbir taleplerine cevap verilmediğini iddia etti. 
     Avcı, ''insanca yaşanacak bir ücret talebinde bulunduk'' dedi. 
     Mustafa Avcı'nın açıklaması sırasında da polisin bazı sendika üyelerine biber gazı sıktığı gözlenirken, kısa süreli gerginliğin ardından ''Sefalete teslim olmayacağız'' sloganı atan gruptakiler olaysız dağıldılar. 
     
     HASTANEYE KALDIRILAN GAZETECİ 

     Öte yandan, Saraçhane Parkı'nda yaşanan gerginlik sırasında polis tarafından yüzüne biber gazı sıkıldığını kaydeden Cumhuriyet Gazetesi Muhabiri Gökçe Uygun, SSK İstanbul Eğitim ve Araştırma Hastanesi'ne kaldırıldı. 
     Uygun, ''gazeteci olduğunu söylemesine karşın bazı polislerin birkaç kez özellikle gözlerine ve ağzına biber gazı sıktığını, bir polisin de sırtına vurduğunu'' söyledi. 
     
     ''72 KATRİLYON LİRA İSTEMİYORUZ, İNSANCA YAŞANACAK BİR ÜCRET İSTİYORUZ'' 

     Hükümet ile yetkili memur sendikaları arasındaki toplu görüşme süreci devam ederken, KESK üyeleri, hükümetin toplu görüşmelerdeki tutumunu protesto etmek üzere, diğer illerle eşzamanlı olarak Sıhhiye Meydanı'nda miting düzenledi. 
     KESK üyesi memurlar ile EMEP, DEHAP, TKP, ÖDP, TMMOB ve Halkevleri ile bazı meslek odası ve dergi grubu üyeleri, öğle saatlerinde Ankara Garı önünde topladılar. 
     Katılımcılar, daha sonra kortej halinde, ''Örgütlenme hakkımıza, onurumuza ve geleceğimize sahip çıkmak için alanlardayız'' yazılı pankartın arkasında Sıhhiye Meydanı'na doğru yürüyüşe geçtiler. 
     Çeşitli sloganlarla hükümeti protesto eden katılımcılar, Sıhhiye Meydanı girişinde emniyet güçlerinin oluşturduğu noktalarında üst aramasından geçirildiler. 
     KESK Genel Başkanı Sami Evren, protestocuların Sıhhiye Meydanı'na gelmelerinin ardından yaptığı konuşmada, hükümetle gerçekleştirdikleri toplu görüşmelerin ardından, Devlet Bakanı ve Başbakan Yardımcısı Mehmet Ali Şahin'in ''kamu çalışanlarını ve onların temsilcilerini suçlayan ve rencide eden açıklamalar yaptığını'' ileri sürdü. 
     Şahin'in, ''memur sendikalarının isteklerinin 72 katrilyon lirayı bulduğu'' yönünde açıklama yaptığını söyleyen Evren, ''72 katrilyon lira istemiyoruz, insanca yaşanacak bir ücret istiyoruz'' diye konuştu. 
     Türkiye'de konut kiraların ortalama 300 milyon lira olduğunu, ancak devletin memurlara 200, 300, 600 bin lira kira yardımı verdiğini anlatan Evren, ''Soruyoruz bakana, 200 bin liraya kira var mı Bordroda kira yardımı 200 bin lira görünüyorsa ve AK Parti hükümeti 2 yıldır bunu çözmüyorsa, bu bir sosyal suç değil mi Bunu masada suratına söylüyoruz, cevap veremiyor. Kira 300 milyon değildir diyemiyor, utanıyor'' diye konuştu. 
     
     ''SAYIN BAKAN RAKAMLARI BÜYÜTÜYOR'' 

     İstedikleri ücret artışlarının bütçeye yükünün 15 katrilyon lira olduğunu iddia eden Evren, ''Bakan çıksın, kamu çalışanları 15 katrilyon istiyor. Ama, ben bunu da reddedeceğim desin. Ama, bunu diyemediği için rakamları büyütüyor'' dedi. 
     Evren, Kasım ayı sonunda tekrar alanlara çıkacaklarını bildirdi. 
     TMMOB Genel Başkanı Mehmet Soğancı da ülkenin büyüdüğünün ve gelirin arttığının söylendiğini anımsatarak, ''Kamu emekçileri, ekonomik büyümeyle artan gelirden hak ettikleri payı istemektedirler. Kamu emekçileri, bunu gerçekleştirecek bir siyasi iktidar istiyor'' diye konuştu. 
     Türkiye Kamu-Sen Genel Başkanı Bircan Akyıldız ve Memur-Sen Genel Başkanı Ahmet Aksu ile her iki konfederasyona bağlı bazı sendikaların genel başkanları da mitinge kısa süreli katılarak, destek verdi. 
     Konuşmaların ardından ses sanatçısı Hasan Tatar, kısa bir konser verdi. Miting, daha sonra olaysız dağıldı. 
     Öte yandan, miting sırasında yaklaşık 2 bin emniyet mensubunun görev yaptığı bildirildi. Sıhhiye Meydanı çevresinde, Çevik Kuvvet mensupları ve panzerlerle geniş güvenlik önlemleri alındı. 
     
</TEXT>
</DOC>
