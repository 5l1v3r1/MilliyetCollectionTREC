<DOC>
<DOCNO> 286303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun03.html </URL>
<DATE> 2004/11/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Van Gogh'un katili susma hakkını kullanıyor 
</HEADLINE>
<TEXT>

     Hollanda'da geçen salı öldürülen film yapımcısı Theo van Gogh'un katil zanlısı olarak gözaltında tutulan Mohammed B'nin susma hakkını kullandığı bildirildi. 
     Amsterdam Savcısı Leo de Wit, düzenlediği basın toplantısında, zanlının Lahey yakınlarındaki Scheveningen'de cezaevinin içindeki hastanede tedavi edildiğini, ancak sorgusunun ifade vermediği için yapılamadığını bildirdi. 
     Savcı, zanlının polis ve sokaktan geçen kişileri öldürmeye teşebbüs, yasadışı silah taşıma, suç örgütlerine üye olma, bazı kişilere karşı terör eylemi hazırlığı içinde olma gibi beş ayrı suçtan daha yargılanacağını bildirdi. 
     Savcı Leo de Wit, olaydan sonra başlatılan araştırma ve soruşturma kapsamında Amsterdam'da gözaltına alınan 8 kişiden ikisinin serbest bırakıldığı kaydetti. 
     De Wit, hükümetin, zanlının Theo van Gogh'un üzerinde bıraktığı mektubun içeriğini açıklamasını hukuki açıdan doğru bulmadığını söyledi. 
     Adalet Bakanı Piet Hein Donner, dün akşam yaptığı açıklamada, zanlının, van Gogh'un cesedi üzerine bıçakla iliştirdiği mektupta, bir milletvekilinin öldürülme tehdidinin yer aldığını kaydetmişti. 
     Bu arada, Amsterdam Emniyet Müdürü Bernard Welten, zanlının üzerinde öldürülecek Hollandalılara ait bir liste bulunduğu yönünde bazı basın yayın organlarında yer alan haberleri yalanladı. Emniyet Müdürü, bazı önemli kişilerin çevresindeki güvenlik önlemlerinin artırıldığını doğruladı. 
     Film çalışmaları ve köşe yazılarında Müslümanlara karşı çıkışlarıyla dikkat çeken Theo van Gogh 47 , salı sabahı bisikletiyle işine giderken, sokakta silahlı ve bıçaklı saldırıya uğrayarak yaşamını yitirmiş, Fas asıllı zanlı Mohammed B. 26 olaydan sonra polisle girdiği çatışmadan sonra yaralı yakalanmıştı. 
     
</TEXT>
</DOC>
