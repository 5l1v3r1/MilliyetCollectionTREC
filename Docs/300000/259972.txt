<DOC>
<DOCNO> 259972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy03.html </URL>
<DATE> 2004/08/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ağustos 2004 YAŞ toplantısı başladı... 
</HEADLINE>
<TEXT>

     Ağustos 2004 Yüksek Askeri Şura YAŞ toplantısı, Genelkurmay Karargahı'nda Başbakan Recep Tayyip Erdoğan başkanlığında başladı. 4 gün sürecek toplantıda, Türk Silahlı Kuvvetleri'nin TSK 
     üst komuta kademesinde önemli değişiklikler yapılacak. 
     Başbakan Erdoğan'ın katılımıyla sabah saatlerinde başlayan YAŞ'a, Milli Savunma Bakanı Vecdi Gönül ve Genelkurmay Başkanı Org. Hilmi Özkök ile birlikte TSK'nın Orgeneral seviyesindeki tüm subayları katılıyor. Toplantıda görev süreleri sona eren Kara Kuvvetleri Başkanı Org. Aytaç Yalman ve Jandarma Genel Komutanı Org. Şener Eruygur ve 3'üncü Ordu Komutanı Org. Oktar Ataman emekliye ayrılacak. 
     Genelkurmay Başkanı Org. Hilmi Özkök'ün gelecek yıl dolacak olan görev süresi sonrasında yerine geçecek yeni Genelkurmay Başkanı'nın ise, bu toplantıda belirlenmesi bekleniyor. 
     TSK teamüllerine göre, Genelkurmay Başkanı'nın emekliliğe ayrıldığı sırada Kara Kuvvetleri Komutanlığı görevini yürüten komutan, yeni Genelkurmay Başkanı oluyor. Buna göre, görev süresi sona eren Kara Kuvvetleri Komutanı Org. Aytaç Yalman'ın yerine geçecek olan kişi, büyük olasılıkla Org. Özkök'ten sonraki Genelkurmay Başkanı olacak. Bu görev için adı en fazla geçen komutan ise, 1'inci Ordu Komutanlığı görevini yürütmekte olan Org. Yaşar Büyükanıt olarak öne çıkıyor. 
     
     ORDUDAN İHRAÇLAR 

     YAŞ'ın diğer bir önemli gündem maddesini ise "disiplinsizlik" kapsamına giren irticai faaliyetleri nedeniyle ordudan ihraç edilmeleri beklenen subay ve astsubayların durumu oluşturuyor. Bu konu, Baybakan Recep Tayyip Erdoğan'ın bundan önce katıldığı YAŞ toplantılarında alınan ihraç kararlarına muhalefet şerhi koymasıyla gerginlik yaratmıştı. YAŞ kararlarının yargıya açılması gerektiğini savunduğu için şerh koyduğunu açıklayan Erdoğan'ın, bu toplantıda da, alınması olası ihraç kararlarına şerh koyması bekleniyor. 
     
</TEXT>
</DOC>
