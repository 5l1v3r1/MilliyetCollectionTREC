<DOC>
<DOCNO> 274886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur12.html </URL>
<DATE> 2004/09/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İlköğretim okulu öğrencisinin öğretmenini bıçakladığı iddiası... 
</HEADLINE>
<TEXT>

     Aydın'ın Söke İlçesi'nde, ilköğretim okulu öğrencisinin okul bahçesinde öğretmenini bıçakladığı iddia edildi. 
     Alınan bilgiye göre, 600 öğrencinin öğrenim gördüğü, bir ilköğretim okulunda 8. sınıf öğrencisi M.P 14 dün sınıfın kapısını sert şekilde kapatınca, Matematik Öğretmeni Ö.A tarafından uyarıldı. 
     Daha sonra okul bahçesinde karşılaştığı öğretmenine hakaret ettiği iddia edilen M.P'nin, yanında getirdiği kelebek cinsi bıçakla Ö.A'yı yaraladığı öne sürüldü. 
     Ö.A, Söke Devlet Hastanesi'nde tedavi altına alınırken, olay yerinden kaçan M.P'nin yakalanması için çalışma başlatıldığı öğrenildi. 
     Öte yandan, olaya tepki gösteren öğretmenlerin kalan derslere girmeyerek, olayı protesto ettiği bildirildi. 
     
     MİLLİ EĞİTİM MÜFETTİŞ GÖNDERDİ 
     Olayın Milli Eğitim Müdürlüğü'ne bildirilmesi üzerine, okula iki müfettiş gönderildiğini belirten yetkililer, Kaymakam İbrahim Çay ile İlçe Milli Eğitim Müdürü Durmuş Bozkurt'un Okul Müdürü Selami Öztürk ve öğretmenler ile görüşme yaptıklarını söylediler. 
     
</TEXT>
</DOC>
