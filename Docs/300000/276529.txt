<DOC>
<DOCNO> 276529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy16.html </URL>
<DATE> 2004/10/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Toplu görüşmeler... KESK, Uzlaştırma Kurulu'na başvurdu 
</HEADLINE>
<TEXT>

     KESK, Uzlaştırma Kurulu'na başvurdu. 
     KESK Genel Başkanı Sami Evren, başvuruyu, Çalışma ve Sosyal Güvenlik Bakanlığı içinde yer alan Kurul'a iletti. 
     Evren, Bakanlık önünde yaptığı açıklamada, tamamlanan toplu görüşmelerin istedikleri gibi sonuçlanmadığını söyledi. 
     Kamuoyuna konuyla ilgili yanıltıcı bilgiler verildiğini öne süren Evren, görüşmelerde kendilerinin insanca yaşam talebini öne çıkardıklarını, yüzdelik hesaplarla sorununun çözülemeyeceğini ifade ettiklerini dile getirdi. Evren, kendi taleplerine yakın hiçbir talebin masaya getirilmediğini öne sürdü. 
     Evren, şunları söyledi 
     ''Uzlaştırma Kurulu iki yıldır toplu görüşme süreçlerinde hükümetlerden bir adım önde açıklamalar yapmaktadır. Geçen yıl kira yardımını 25 milyon lira açıklamıştı. Hükümet uygulamamıştı. Ulaşım, giyecek ve yiyecek yardımlarını artırmıştı. Hükümet yine uymamıştı. Uzlaştırma Kurulu'nun bu yıl da bunun gerisinde bir açıklama yapacağı kanısında değilim. Taleplerimizi karşılamasalar bile en azından kira ve çocuk yardımı ile diğer sosyal haklarla ilgili 2004 yılı kayıplarına ilişkin objektif değerlendirmeler yapacağı kanısındayız. Uzlaştırma Kurulu 5 gün içinde başvuruyu sonuçlandıracaktır.'' 
     
     ''DEV GÖSTERİLER YAPACAĞIZ'' 
     Uzlaştırma Kurulu'nun bu yıl farklı boyutu olduğunu belirten Evren, Anayasa'nın 90. maddesinin değiştiğini, uluslararası sözleşmeler gereği eğer bir ülkede grev hakkı yoksa sendikaların Kurul'a gidebildiğini, grev hakkının kullanılması konusunda engeller bulunması durumunda da Uzlaştırma Kurulu kararlarının uygulanmasının zorunlu olduğunu belirtti. 
     Evren, geçmişte Bakanlar Kurulu'nun buna uymadığını anımsatarak, ''Verilecek olan kararın takipçisi olacağız. Bu, kamu çalışanlarının hak arama mücadelesinin devam ettiği anlamına geliyor'' dedi. 
     Başından beri Türkiye'de sosyal bir programa ihtiyaç olduğunu düşündüklerini kaydeden Evren, ''Bizim bu mücadelemiz 2005 yılı bütçe oylama süreçlerine kadar devam edecek. Çünkü, biz sadece kamu çalışanları için bütçe istemiyoruz. Toplumun bütün kesimleri için yani halk için bütçe istiyoruz. Bu sonbaharda dev gösteriler yapacağız'' dedi. 
     Evren, son gün yaptıkları başvuruyla bir süreci başlattıklarını, Pazartesi günü talepleri ile ilgili ayrıntılı bilgiyi Kurul'a sunacaklarını kaydetti. 
     
</TEXT>
</DOC>
