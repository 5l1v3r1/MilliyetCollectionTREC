<DOC>
<DOCNO> 255662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy04.html </URL>
<DATE> 2004/07/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Esra Erdoğan'ın düğünü bitti, tartışması sürüyor... 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan'ın kızı Esra'nın geçtiğimiz hafta, "aile dostları" arasında yapılan kına gecesine AKP'nin 13 kadın milletvekilinden yalnızca İstanbul Milletvekili Gülseren Topuz'u davet etmesi, partide "Aileye en yakın kadın vekil" tartışmasına neden oldu. 
     Başbakan Recep Tayyip Erdoğan'ın kızı Esra'nın Berat Albayrak'la evlilik törenleri bitmesine karşın, tartışmaları sona ermedi. Esra Erdoğan'ın nikahtan bir gün önce işadamı Ahmet Topbaş'ın villasında yapılan ve yalnızca Erdoğanlar'a yakın isimlerin davet edildiği "Aile arasındaki" kına gecesindeki davetli seçimi bu kez de AKP'li kadın milletvekilleri arasında sıkıntı yarattı. 
     Edinilen bilgilere göre katılanların bizzat Emine Erdoğan tarafından belirlendiği kına gecesine AKP'nin 13 kadın milletvekilinden yalnızca Gülseren Topuz davet edildi. 
     Kına gecesine yalnızca Gülseren Topuz'un davet edilmesi, parti içinde, "Demek ki aileye en yakın isim imiş" yorumlarına neden olurken, kadın milletvekilleri arasında da üzüntüye yol açtı. 
     
     ÇİLLER'E BENZETİLİYOR 
     İktisatçı olan Topuz, milletvekili seçilmeden önce İstanbul Büyükşehir Belediyesi'nde danışmanlık görevinde bulundu. Topuz'un Erdoğanlar'la olan yakınlığının danışmanlık döneminde başladığı belirtiliyor. Topuz'un özellikle Emine Erdoğan'la yakın iletişimi olduğu ifade ediliyor. Topuz, 3 Kasım'da milletvekili olduktan sonra saç tipi, giyim kuşamı ve yüz ifadeleri açısından DYP eski Genel Başkanı Tansu Çiller'e benzetilmişti. 
     ANKA 
     
</TEXT>
</DOC>
