<DOC>
<DOCNO> 266929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo27.html </URL>
<DATE> 2004/08/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Trabzonspor'dan kura değerlendirmesi Kendimizi affettireceğiz 
</HEADLINE>
<TEXT>

     Trabzonspor Basın Sözcüsü İbrahim Şahin, Dinamo Kiev maçında camialarına yaşattıkları üzüntüyü, UEFA Kupası 1. turunda karşılaşacakları İspanya'nın Athletic Bilbao takımını yenerek telafi etmeye çalışacaklarını söyledi. Şahin, yaptığı açıklamada, bordo-mavili takımın, çok güçlü bir rakip ile karşı karşıya geleceğini ifade ederek, ''Kendi sahamızda oynayacağımız ilk maçta avantajlı bir skor elde ederek İspanya'ya gitmeliyiz'' dedi. 
     Sakat oyuncuların bu maça kadar düzeleceğini belirten Şahin, ''Şampiyonlar Ligi 3. ön eleme turunda Dinamo Kiev maçında camiamıza yaşattığımız üzüntüyü bu zorlu rakibi yenerek telafi etmeye çalışacağız'' diye konuştu. 
     Şahin, bu maçtan önce önlerinde Gençlerbirliği maçı olduğunu, taraftarların takımlarını bu maçta yalnız bırakmamaları gerektiğini vurgulayarak, ''Zaman destek zamanıdır. Trabzonsporlular, Gençlerbirliği maçında takımlarını coşkulu bir şekilde desteklemeli'' dedi. 
     Öte yandan sabah saatlerinde Mehmet Ali Yılmaz Tesisleri'nde basın toplantısı düzenleyen Teknik Direktör Ziya Doğan, toplantı sonrası basın mensupları ile yaptığı sohbette, Trabzonspor'un rakibinin Athletic Bilbao olacağını tahmin etmişti. 
     
</TEXT>
</DOC>
