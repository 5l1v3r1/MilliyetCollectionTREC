<DOC>
<DOCNO> 268475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy08.html </URL>
<DATE> 2004/09/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ulaştırma Bakanı, TCDD'yi kusurlu bulan bilirkişi raporunu yorumladı 
</HEADLINE>
<TEXT>

     Ulaştırma Bakanı Binali Yıldırım, Pamukova'daki tren kazasına ilişkin hazırlanan bilirkişi raporuyla ilgili olarak, ''yargının vereceği karara herkesin saygı göstermesi gerektiğini'' belirterek, ''Kendimizi yargının yerine koyup hüküm vermek gibi bir yanlışlığa düşmememiz gerekiyor'' dedi. 
     MARMARAY Boğaz Tüp Tüneli projesi ile ilgili Üsküdar Meydanı'ndaki arkeolojik kazı çalışmalarını inceleyen Bakan Yıldırım, ardından düzenlediği basın toplantısında, gazetecilerin ''bilirkişi raporu ile TCDD'nin 8'de 4 kusurlu bulunması'' hakkındaki sorularını yanıtladı. 
     ''Bunun, olay yeri Cumhuriyet Savcılığı'nın bir hazırlık soruşturması olduğunu'' vurgulayan Yıldırım, şunları kaydetti 
     ''Bu hazırlık soruşturmasının amacı, konuyla ilgili bir iddianame hazırlamak ve ilgili mahkemeye intikal ettirmek. Yargı süreci içerisinde bu konuda kusur kimindir, nedir, kime ne nispette yansıyacaktır, bu ortaya çıkacaktır. 
     Bizim sizden ricamız kendimizi yargının yerine koyup hüküm vermek gibi bir yanlışlığa düşmememiz gerekiyor. Yargının izleyeceği süreç ve vereceği karara hepimizin saygı göstermesi lazım.'' 
     
</TEXT>
</DOC>
