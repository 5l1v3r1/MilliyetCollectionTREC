<DOC>
<DOCNO> 285352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun21.html </URL>
<DATE> 2004/11/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
John Kerry kimdir 
</HEADLINE>
<TEXT>

     ABD'de 2 Kasım başkanlık seçiminin Demokrat Partili başkan adayı John Kerry, 11 Aralık 1943 tarihinde Colorado'da doğdu. 
     Kerry'nin babası Richard Kerry, İkinci Dünya Savaşı'nda DC-3 uçaklarını uçurmaya gönüllü olmuş bir kişi olarak biliniyor. John Kerry'nin doğumundan sonra aile Massachusetts'e döndü. Katolik inancına göre yetiştirilen Kerry, Katolik kiliseninin aktif bir üyesi olmayı sürdürüyor. Ancak Boston Globe gazetesi, Kerry'nin büyükbabasının kökü eski Avusturya-Macaristan İmparatorluğu'ndan gelen bir Musevi olduğunu ve Naziler'den kurtulmak için din değiştirdiğini ortaya attı. Kerry ise, bu bilgilere itiraz etmedi. Boston Globe'a göre Kerry ailesinin soyadı din değiştirmeden önce Kohn'du. 
     Yale Üniversitesi'nden mezun olan Kerry, Vietnam Savaşı'nda aktif görev alıp gümüş yıldız, bronz yıldız ve savaş madalyasıyla, savaştaki başarılı hizmetinden ötürü kazandığı üç mor kalp ödülüyle bir savaş kahramanı olarak tanıtılıyor. Annesi, ABD'nin sayılı zengin ailelerinden Forbes'tan gelen Kerry'nin göbek adı da Forbes. 
     Ancak Vietnam Savaşı'ndan dönen Kerry, binlerce askerin ölümüne yol açan Vietnam Savaşı'nda Washington'ın verdiği kararların doğruluğunu sorgulamaya başladı. Amerika Vietnam Gazileri derneğinin kurucuları arasında yer alan ve Savaşa Karşı Vietnam Gazileri derneğinin sözcüsü olan Kerry, savaşa karşı çıkma nedenlerini tek tek sıralayan konuşmalar yaptı. Kerry, 1971 yılında 27 yaşındayken ABD Kongresi'nde Senato Dışilişkiler Komitesi'nde yaptığı konuşmada, ''bir adamdan yapılan bir hata yüzünden ölen son adam olmasını nasıl istersiniz '' sorusunu yöneltti. 
     Boston Hukuk Fakültesi'nden de mezun olan Kerry, Middlesex ilçesinde başarılı bir savcı olarak New England eyaletindeki en güçlü organize suç çete liderlerinden birini parmaklıklar arkasına koydu. Tecavüz suçlarıyla ilgilenen bir birim kurdu ve haksız yere cinayetle suçlanan ve ömür boyu hapis cezasıyla yüz yüze bir kişinin masumiyetini kanıtlamak için çalıştı. 
     John Kerry, 1972 yılında kongre üyeliği için ilk denemesinde başarısız oldu. 1979-1982 yılları arasında Massachusetts Vali yardımcılığı görevini yürüttükten sonra 1984 yılında Demokrat Parti Massachusetts Senatörü seçildi. O günden bu yana güçlü Cumhuriyetçi Partili rakiplerine karşı Kerry hep kazanarak dört dönemdir senatörlük yapıyor. Kerry, senato kayıtlarında kamu eğitimi, çocuk sağlığı, ekonominin güçlendirilmesi, yüksek teknoloji, çevre koruma ve küresel olarak Amerikan dış politika çıkarlarının korunması konularında çalıştı. 
     Ketçap kraliçesi olarak da anılan Teresa Heinz Kerry ile evli olan John Kerry'nin Alexandra ve Vanessa adında iki yetişkin kızı, John, Andre ve Christopher adında üç oğlu bulunuyor. Kerry ailesi Boston'da yaşıyor. Kerry, avcılıkla uğraşmayı seviyor ve Bush gibi Demokrat Partili başkan adayı John Kerry de, maraton bitirmiş bir koşucu. 
     Heinz ketçaplarının mirasçısı olan Teresa Heinz Kerry, ABD'nin en zengin kadınları arasında yer alıyor. Ancak John Kerry, seçim kampanyası için hiçbir şekilde karısının servetinden faydalanmadı. Kerry, kampanyasına para toplamak için yeteneklerine güvendi ve özellikle Irak Savaşı dolayısıyla Cumhuriyetçi Partili rakibi, ABD Başkanı George W. Bush'a karşı oluşan havadan yararlandı. Teresa Heinz Kerry, Cumhuriyetçi Parti Pennsylvania Senatörü John Heinz'ın ölümüyle dul kalınca, 600 milyon dolarlık bir servetin tek sahibi olmuştu. Kerry'nin kızları da, önceki evliliğinden. 
     Kanserli prostat hücrelerini bu yıl Şubat ayında geçirdiği operasyonla temizleten Kerry, seçim kampanyası sırasında yüzüne kırışıklık gidermek amacıyla Botox şırınga ettiği iddialarına hedef oldu. Ancak Kerry, bu iddialara karşı çıktı. 
     Bush kampanyasının Kerry'ye karşı en çok kullandığı sloganlar, Irak Savaşı için önce ABD Kongresi'nde bir senatör olarak onay vermesi ve daha sonra savaş için gereken fonlara kongrede kabul etmemesi yüzünden takılan ''yanar-döner'' sözü ve ''Massachussetts liberali'' sıfatı oldu. Kerry'yi aşırı liberal olarak nitelendiren Bush, böylece muhafazakarları iyice yanına çekmeye çalışıyor. John Kerry, 1991 Körfez Savaşı'na da bir senatör olarak karşı çıkmıştı. 
     Irak'ta devrilen Saddam Hüseyin rejimiyle 11 Eylül saldırıları arasında bağlantı bulunamaması ve Irak'ta savaşın ardından kitle imha silahlarının izine rastlanamamasının ardından, verilen önemli askeri kayıpların ülkede yarattığı sıkıntıyla birlikte, Irak Savaşı'nın Kerry için önemli bir puan toplama alanı olacağı yorumları yapılıyordu. Ancak Kerry, kitle imha silahlarının olmadığını bilse de, bugün yine Irak Savaşı'na onay vereceğini, Saddam Hüseyin rejiminin devrilmesinin bütün dünya için iyi olduğunu söyleyerek, kendisiyle Bush arasındaki farkı sergileme imkanını kaldırdı. 
     Sık sık Bush ve ABD Başkan Yardımcısı Dick Cheney'nin alaylı sözlerine hedef olan Kerry, Bush ile arasındaki en önemli farkın, kendisinin terörizme karşı ''daha duyarlı'' bir savaş izlemek olacağını anlattı. Cheney ise, ''terörizme karşı duyarlı savaş yürütemezsiniz'' tezini kuvvetle sergiledi. Cumhuriyetçi Partililer, Bush yönetimi altında ABD'nin terörizme karşı daha güvenli olduğunu her fırsatta vurguluyor ve Kerry'nin politikalarının ülkeyi felakete götüreceğini savunuyor. 
     
</TEXT>
</DOC>
