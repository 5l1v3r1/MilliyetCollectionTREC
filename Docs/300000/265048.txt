<DOC>
<DOCNO> 265048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo12.html </URL>
<DATE> 2004/08/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Malatyaspor, Trabzonspor maçına bileniyor... 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Trabzonspor maçının kendileri için büyük önem taşıdığını söyledi. 
     Tanrıverdi, ligin en hazır takımlarından birisi olan Trabzonspor'un ilk 2 maçta sergilediği performansının çok iyi olduğunu belirterek, Trabzonspor ile aynı tempoyu yakalayabilmeleri için 2-3 haftaya daha ihtiyaçları bulunduğunu bildirdi. 
     Trabzonspor maçının zorlu geçeceğini ifade eden Tanrıverdi, şöyle dedi 
     ''Malatyaspor'un hedefini belirlemesi noktasında önemli olabilecek bir maç. Bu maçı kazanmamız gerekiyor. Trabzonspor maçı bizim için büyük önem taşıyor. Takımda Osteric'in durumunu bekliyorduk. Osteric'in durumu belli olana kadar bu konudaki arayışlarımızı sürdürdük. Ancak son yapılan tetkiklerle Osteric'in oynayabilecek noktada olduğu kesinleşti. Trabzonspor maçında da kadroda olacak. Artık bundan sonra forvet konusunda bir girişimimizin olacağını zannetmiyorum. Ancak transferin son günlerine doğru yurtdışında açıkta kalan, kaliteli ve bütçemizi zorlamayacak bir oyuncu denk gelirse transferimiz olabilir.'' 
     
</TEXT>
</DOC>
