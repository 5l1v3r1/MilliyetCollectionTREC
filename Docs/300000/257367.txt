<DOC>
<DOCNO> 257367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy12.html </URL>
<DATE> 2004/07/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Erdoğan ''Faiz belasından kurtulduğumuz anda bizi kimse tutumaz'' 
</HEADLINE>
<TEXT>

     Başbakan Recep Tayyip Erdoğan, ''Vergisini kaçıran varsa kaçırmasın. Vergisi ödemeyen varsa yapmasın bu işi, çünkü ülke kaybediyor'' çağrısında bulundu. 
     Başbakan Erdoğan, Ankara Sanayi Odası'nın ASO Sincan Organize Sanayi Bölgesi'ndeki Bölge Müdürlüğü'nde yapılan ''Meslek Komiteleri Toplantısı''na katıldı. Burada bir konuşma yapan Erdoğan, toplantıya, halkına vermiş olduğu sözleri yerine getirme gayreti içerisinde olan bir hükümetin başbakanı olarak geldiğini kaydetti. 
     Bütün gayretlerinin, sanayicilerle beraber aydınlık ve muasır medeniyet seviyesinin üstüne çıkmış bir Türkiye'nin inşası olduğunu ifade eden Erdoğan, dün döndüğü Fransa gezisinde yaklaşık 60 işadamı ve sanayicinin kendisine eşlik ettiğini anımsattı. 
     Erdoğan, hükümet olarak Türkiye'nin ileri ülkeler arasında yerini alması için büyük bir dikkat ve özen içerisinde çalışmalarını yürüttüklerini dile getirerek, son ekonomik rakamlara ilişkin bilgiler verdi. 
     Türkiye'yi, dünyanın ihracatçı ülkeleri sıralamasında üst sıralara çıkaranın sanayici ve işadamlarının dinamizmi olduğunu anlatan Erdoğan, el ele, omuz omuza vererek Türkiye'nin dünyadaki gelişmiş 10 ülke arasına girmesinin sağlanacağını söyledi. 
     
     ''GEÇEN YIL 40 MİLYAR DOLAR FAİZ ÖDENDİ'' 

     Türkiye'nin sıkıntılarının büyük olduğunu, Türkiye gibi dünyada yüksek borç faizi ödeyen bir başka ülke bulunmadığını belirten Başbakan Erdoğan, geçen yıl ödenen borç faizinin 40 milyar dolar olduğunu bildirdi. Erdoğan, geçen yıl borçlanma maliyetleri düştüğü için borç faizi ödemelerinin 7 katrilyon lira düştüğünü, bu yıl da 10 katrilyon lira düşürmeyi hedeflediklerini ifade etti. 
     Erdoğan, şu anda yüzde 15 olan reel faizlerin yüzde 10'lara çekilmesi gerektiğini kaydetti. 
     
     ''POPÜLİST POLİTİKA İFLAS ETMİŞTİR'' 

     Vergiyi tabana yayma konusunda arayış içinde olduklarını belirten Erdoğan, ''Tabii bekara karı boşamak kolay. Bazıları böyle kenardan köşeden yazıp çiziyorlar'' dedi. Erdoğan, şöyle devam etti 
     ''Bütün samimiyetimle bir şey söyleyeceğim. Ben, açık ve net konuşmayı severim. Popülist politika, Türkiye'de AK Parti iktidarıyla iflas etmiştir. Çiftçiler, sanayiciler, tüccarlarımızın şüphesiz ki dertleri var. Yıllardır devletin imkanlarını sömürmek suretiyle bir şeyler yapmaya, ayakta kalmaya veya büyümeye gayret eden anlayışları yanımıza çekmek suretiyle politika yapmanın şu anda, bu ülkede kıymeti harbiyesi yoktur. İktidarıyla muhalefetiyle bu konuda el ele vermeye mecburuz.'' Çiftçinin ve sanayicinin devlete borcu olduğunu, bu problemin çözülmesi için kendilerine talepte bulunulduğunu belirten Erdoğan, ''Tamam da kardeşim, parasını ödeyen çiftçi ve sanayicinin hakkı ne olacak Öbür tarafta vergisini ödeyen vatandaşımın hakkı ne olacak Bu bir değil, iki değil. Maalesef, bizde bu ciddi alışkanlıklar haline gelmiş'' diye konuştu. 
     
     ''HEP ALMAYA ALIŞMIŞLAR...'' 

     Erdoğan, Fransa seyahatinde öğrendiği bir fıkrayı da anlattı. Erdoğan'ın anlattığı fıkra şöyle ''Maliye Bakanı denize düşmüş. Yukarıdan birisi elini uzatıp, 'Ver elini, kurtarayım' demiş. Maliye Bakanı elini vermemiş. Bakmış gerçekten boğuluyor, bu sefer kurtarmak isteyen kişi, 'al elimi, seni kurtarayım' demiş. O zaman bakan elini uzatmış.'' Maliye Bakanı'nın hep almakla suçlandığını ifade eden Erdoğan, ''Sanayici ve işadamımız da kusura bakmasın. Hep almaya alışmışlar, vermeye alışmamışlar. Tamam da bu devlet nasıl ayakta duracak '' dedi. 
     
     ''BASİT, ANLAŞILABİLİR VERGİ ANLAYIŞI'' 

     Vergi reformu konusunda ciddi iyileştirmeler içerisinde olduklarını anlatan Erdoğan basit, anlaşılabilir, ekonomik mantalitesi olan bir vergi anlayışının getirilmeye çalışıldığını söyledi. 
     Bu kararları alırken ''sürümden kazanmak'' istediklerini kaydeden Erdoğan, bu anlayışı getirirken değişen bir şey olmadığını gördüklerini ve alışkanlıkların devam ettiğini, verenin vermeye devam ettiğini, vermeyenin ise yine vermediğini anlattı. 
     Başbakan Erdoğan, bulunduğu makamın, halkın kendisine verdiği emaneti koruma makamı olduğunu dile getirerek, böbürlenecek, gururlanacak bir makam olmadığını söyledi. Erdoğan, ''Bugüne kadar gelenler nasıl gittiyse biz de bu emaneti belli bir sürede koruyacağız, koruyabildiğimiz kadar burada kalacağız. Ondan sonra biz de gideceğiz. Ama istiyoruz ki başarıyla bu süreci dolduralım'' diye konuştu. 
     Başbakan Erdoğan, konuşmasını şöyle sürdürdü 
     ''Gelin, vergisini kaçıran varsa kaçırmasın. Vergisini ödemeyen varsa yapmasın bu işi, çünkü ülke kaybediyor. Şu faiz belasından kurtulmak için bir an önce bu ana borçları ödememiz lazım. Faiz belasından kurtulduğumuz anda, bizi kimse tutamaz. Türkiye çok dinamik yapıya sahip olan bir ülke. Eksiklerimiz, hatalarımız yok mu, var tabii. Ama bunları aşacağız. Tabii bunlar da düzelecek ama 10 yılların alışkanlıkları var. 
     Göreve geldiğimizden bu yana uyguladığımız ekonomik programla artık makro ekonomik dengeleri kurmuş ve sürdürülebilir bir büyüme konusunda da istikrarı yakalamış durumdayız. Bunu Fransa seyahatimizde işadamlarıyla yaptığımız görüşmelerde de çok açık gördük. Artık Türkiye'ye inanıyorlar. İnşallah, 17 Aralık 2004'te müzakere sürecini alan Türkiye, göreceksiniz doğrudan yabancı sermayenin rahatlıkla girebileceği bir ülke olacaktır. Sorunların çözümüne ilişkin, üzerinde iyi çalışılmış, ayakları yere basan projeler var. Bunları derhal uygulamaya koyduk. Uygulama sonunda her ay açıklanan ekonomik göstergeler heyecanımızı, gayretimizi şüphesiz daha da artırıyor. Artık bunu halka yansıtmanın dönemidir. Bu kalkınma koşusunda sizlerin de var gücünüzle yarıştığınızdan, Türkiye'yi daha ileriye taşıma mücadelesi verdiğinizden hiç kuşkum yok. İş dünyası olarak bizim sizden tek beklentimiz, kalkınma yolunda hükümetin de önüne geçecek ve bizlere ilham verecek bir dinamizm içinde bu yarışı sürdürmenizdir.'' Başbakan Erdoğan, Türkiye'nin her alanda hak ettiği konuma er ya da geç ulaşacağından kimsenin endişesi olmaması gerektiğini belirterek, sanayici ve işadamlarının kalkınma sürecine düşünceleriyle, projeleriyle, yatırımlarıyla katkıda bulunmaya devam etmelerini istedi. 
     Hükümet olarak istikrarı ve güveni siyasetin ve ekonominin temel taşları olarak gördüklerini kaydeden Erdoğan, yurtiçi ve yurtdışında gösterdikleri performansın, her alanda istikrar ve güvenin tam anlamıyla yerleşmesi ve süreklilik arz etmesini sağlamaya yönelik olduğunu ifade etti. Bu konuda önemli mesafeler kat ettiklerini dile getiren Erdoğan, bu sayede yurtiçinde enflasyon düşerken, faizler gerilerken, ekonomi büyürken, yurtdışında da Türkiye'nin itibarının her geçen gün arttığını söyledi. 
     Erdoğan, ''AB'de, Türkiye'nin üyeliğine açıktan karşı çıkan şu anda kalmamıştır'' dedi. 
     Erdoğan, işsizliğin en büyük sorun olmaya devam ettiğini belirtti. 
     Başbakan Erdoğan, Ankara Sanayi Odası ASO Meslek Komiteleri Toplantısı'nda yaptığı konuşmada, Türkiye'nin AB'ye üyeliği konusundaki gelişmeler hakkında bilgi verdi. 
     Fransa'ya yaptığı ziyaretin Türkiye açısından çok büyük önemi olduğunu ifade eden Erdoğan, 6 Ekim'de Türkiye hakkındaki ilerleme raporunun açıklanacağını ve bu rapor istikametinde 17 Aralık 2004 tarihine kadar siyasi iradenin tavrını belirleyeceğini, 17 Aralık'ta yapılacak zirvede de kararın verileceğini anımsattı. 
     Kararı devlet ve hükümet başkanlarının vereceğini kaydeden Erdoğan, bu kararın verilmesine komisyon üyelerinin ilerleme raporunun temel teşkil edeceğini anlattı. 
     Ziyaretleri sırasında gerek komisyon üyeleriyle, gerekse devlet ve hükümet başkanlarıyla yaptığı görüşmelerin, yanlış anlaşılmalar varsa bunları gidermeye yönelik olduğunu belirten Erdoğan, Türkiye'nin uyum ve uygulamada nereye geldiğini de anlatma bakımından faydası bulunduğunu söyledi. 
     Fransa ziyareti sırasında yaptıkları görüşmelerde Türkiye'ye karşı bir güven verildiğini ifade eden Erdoğan, Kopenhag siyasi kriterleri açısından gereken her şeyin yapıldığını ve uygulama çalışmalarının yoğun bir şekilde devam ettiğini anlattı. 
     Erdoğan, ziyaret sırasında, Türkiye'nin yatırımlar konusunda ne derece güvenilir olduğunun görülmek istendiğini ifade ederek, Fransa'da ciroları çok yüksek olan büyük şirketlerin Türkiye'de yatırıma hevesli ve kararlı olduklarını belirtti. 
     
     ''BU BİR KURTULUŞ MÜCADELESİDİR'' 

     Konuşmasında, işadamlarını milli geliri 1500 doların altında olan illere yatırım yapma çağrısında bulunan Erdoğan, ASO Başkanı Zafer Çağlayan'a da bu konuda serzenişte bulundu. Erdoğan, ''Kendisine ne zamandan beri söylüyorum. Hiç çalım atmasın. Orta sahada da top çevirmesin. Muşlu'sun, bul yanına Muşlular'ı, git, Muş'ta yatırım yap'' dedi. 
     İşadamlarının kendi bölgelerine yatırım yapmaları suretiyle Türkiye'nin ayağa kaldırılacağını ifade eden Erdoğan, ''Bu bir kurtuluş mücadelesidir. Bir ekonomik kurtuluş mücadelesidir'' diye konuştu. 
     İstihdamın da bu şekilde çözüme kavuşturulacağını anlatan Erdoğan, Türkiye Odalar ve Borsalar Birliği TOBB Başkanı Rifat Hisarcıklıoğlu'na da gönderme yaptı. TOBB'un 1 milyon 400 bin üyesi bulunduğunu ifade eden Hisarcıklıoğlu'na Erdoğan, her üyenin yanında bir kişi çalıştırması durumunda 1 milyon 400 bin kişiye iş imkanı sağlanacağını söyledi. Erdoğan, ''Ama bu konuda hala bir ses yok'' dedi. 
     
     ''İSTİHDAMI ARTIK YATIRIMCIMIZ SAĞLAYACAK'' 

     Erdoğan, istihdamın herkesin ortak problemi olduğunu ve hep birlikte çözülmesi gerektiğini kaydederek, şöyle devam etti 
     ''Artık devlet kapısı, istihdam kapısı değildir. Bunu bilin. Bu istihdamı siz değerli yatırımcılarımız sağlayacaktır. Biz de gerekli düzenlemeleri yapacağız, denetleme hakkımızı kullanacağız ve geleceğe hep beraber yürüyeceğiz. Olay bu... 
     Değerli sanayicilerimiz, işadamımız ve esnafımız buna zaten 'hayır' demeyecek. Çünkü biz şuna da inanıyoruz, siz güçlü olduğunuz zaman, Türkiye güçlü olacaktır. Bunun aksini iddia etmek, aklı selim sahibi bir insan için geçerli değildir.'' Bingöl depreminden sonra verilen ortak mücadele sonunda on ay gibi kısa bir süre içerisinde 4 bin konutun bitirilerek sahiplerine teslim edildiğini bildiren Erdoğan, yapılan ek dersliklerle Bingöl'deki derslik sayısının da yeterli hale getirildiğini, gelecek öğretim yılında da Bingöl'deki dersliklerde 30'un altında öğrencinin eğitim göreceğini söyledi. Bu çalışmaları diğer illere de yayma gayretinde olduklarını kaydeden Erdoğan, devlet-millet kaynaşmasıyla okulların yaygınlaşması gayretlerinin sürdüğünü ifade etti. 
     Erdoğan, ''Böylece halkımızın kendine güveni gelsin, devletine, hükümetine olan inancı pekişsin ki teröre de zemin yaratılmasın'' dedi. 
     
     ''AB, TÜRKİYE YOKSA KÜRESEL GÜÇ DEĞİLDİR'' 

     Erdoğan, sözlerini şöyle sürdürdü 
     ''Bütün bu izlenimlerden, AB'de, Türkiye'nin üyeliğine açıktan karşı çıkan şu anda kalmamıştır. Herkes son iki yıl içerisinde Türkiye'nin göstermiş olduğu bu performansa şaşıyor. Türkiye'nin AB üyeliğini artık hak ettiğine inanılıyor. 
     Dün, Fransa'da bir siyasi partinin lideriyle görüşmemiz oldu. 'AB'yi bir küresel güç olarak gördüğümden, Türkiye'nin AB'nin üyeliğine karşı çıkıyordum' dedi. Ben de 'Siz AB'yi küresel güç olarak görüyorsanız, bu küresel gücün içerisinde Türkiye'nin olması gerekir. Eğer Türkiye burada yoksa bu bir küresel güç değildir, bu bir sınırlı güçtür. Bu bir Hıristiyani güçtür. Bunu çeşitlendirmeniz için medeniyetler arası bir bütünleşmenin olduğu bir siyasi değerler bütünü haline getirdiğiniz anda, bir küresel güç haline gelebilir' dedim.'' Başbakan Erdoğan, aralık ayından itibaren Türkiye'nin AB ile üyelik müzakerelerine başlayacağı kanaatinde olduğunu belirterek, bundan sonra yapılması gerekenin, Türkiye olarak topyekün raporun yazılacağı ekim ayına ve nihai kararın verileceği aralık ayına kadar yapılması gerekenleri eksiksiz yerine getirmek ve süreci zedeleyecek bir yanlışta bulunmamak olduğunu anlattı. 
     
     ''SİZLERE DAHA FAZLA İŞ DÜŞECEK'' 

     Müzakere süreci başladıktan sonra Maastrich kriterlerinin devreye gireceğini ifade eden Erdoğan, o zaman ekonomik göstergeler ve aktörlerin daha fazla öne çıkacağını söyledi. Sanayicilerin de bunu dikkate alarak daha çok dayanışma içerisinde, el ele şartları zorlayacaklarını kaydeden Erdoğan, ''Yani, sizlere daha fazla iş düşecek o dönemde'' dedi. Erdoğan, turizmde Türkiye ilerlerken çevresindeki ülkelerin gerilediğini ifade ederek, geçen yılın ilk 6 ayına göre Türkiye'ye gelen turist sayısında yüzde 47 artış olduğunu söyledi. 
     Türkiye'nin son iki ay içerisinde çok önemli toplantılara ev sahipliği yaptığını anımsatan Erdoğan, NATO Zirvesi'nin, yapılan zirvelerin üstünde bir zirve olduğunu vurguladı. Bunu zirveye katılan tüm liderlerin dile getirdiğine dikkati çeken Erdoğan, liderlerin Topkapı Sarayı'nı unutamadıklarını vurguladı. Başbakan Erdoğan, ''AB, bu anlayışı yakaladığı anda inanıyoruz ki dünyaya farklı mesajlar da verecektir'' ifadesini kullandı. 
     
     ''PİYASA KURALLARINA GÖRE İŞLEYEN ÖZERK ALAN'' 

     Erdoğan, Türkiye'nin kalkınması için ekonomi yönetiminin gücü ve becerisi ne kadar önem arz ediyorsa, özel sektörün ortaya koyduğu açılımın ve yatırımların da o kadar önem arz ettiğini vurguladı. 
     Hükümet olarak kamu kaynaklarının kontrolüne ve dağıtımına endekslenmiş zenginleşme anlayışını ortadan kaldırmak için gerekli iradeyi ortaya koyduklarını bildiren Başbakan Erdoğan, onun için başta sosyal tesisler olmak üzere birçok kamuya ait yeri tek tek elden çıkardıklarını kaydetti. Bu değişimin gayesinin piyasa kurallarına göre işleyen özerk bir alan tesis etmek olduğunu dile getiren Erdoğan, şöyle konuştu 
     ''Çünkü biz, devletin güçlü olması için önce güçlü bir toplumun, ekonominin, sivil inisiyatifin olması gerektiğine inanıyoruz. Bunun için siyaset kurumuna düşen görev, düşünceden teşebbüse bütün hürriyetleri genişletmek ve hayata geçirmektir. 
     Özgür, müreffeh, güçlü bir toplum için biz üzerimize düşeni yapıyoruz, yapmaya devam edeceğiz. Yatırımı, istihdamı teşvik için bazı illerde uyguladığımız teşvik yasası bunun en önemli örneğidir.'' 
     
     DAHA UCUZ ENERJİ 

     Başbakan Erdoğan, sanayicinin en çok şikayetçi olduğu enerji konusunda da Fransa'da bazı görüşmeler yaptıklarını anımsattı. 
     İran'a yapacağı ziyarette de bu konunun öne çıkacağı mesajını veren Başbakan Erdoğan, özellikle Enerji ve Tabii Kaynaklar Bakanlığı'nın hidroelektrik ve termik santraller konusundaki çalışmalarında hedefin, enerji kapasitesini daha da artırmak ve bunun yanında halka ve sanayiciye daha ucuz enerjiyi, dünya ile rekabet edebilir bir altyapıyı sağlamak olduğunu söyledi. 
     Özel sektörün güçlenmesi ve devletin ekonomiden elini çekmesi için ellerinden geleni yaptıklarını anlatan Erdoğan, ''özelleştirme faaliyetlerinin planlanan hızda ilerlemediğini'' bildirdi. Erdoğan, ''Bir kurumu özelleştiriyoruz, neler oluyor görüyorsunuz. Bakıyorsunuz her taraf başlıyor sallanmaya. Yok peşkeş çekiyorsunuz, yok şunu yapıyorsunuz... Şairin dediği gibi, ağlarım anlatamam, hissederim söyleyemem, dili yok kalbimin ondan ne kadar bizarım '' diye konuştu. 
     TMSF'nin el koyduğu şirketlere de değinen Erdoğan, ekonomide ''acırsanız acınacak hale gelirsiniz'' kavramının bulunduğunu ifade etti. Erdoğan, ''Maalesef bu anlayışla nerelere gelindi. Gerçi acımayanlar zaten bu ülkeye ne çektirdiyse çektirdi. Şu anda biz ise ne toparlayabiliriz, var mı bir şey, bunun gayreti içerisindeyiz'' dedi. 
     Erdoğan, sözlerini şöyle tamamladı 
     ''Özelleştirme hedefimizden vazgeçmiş değiliz. Siyasette, ekonomide olumlu sinyaller devam ediyor. Henüz ben, işin başındayız diyebilirim. Fert başına düşen milli gelir 5 bin doları aştığı andan itibaren bizler halk tabanında da rahatlamaya başladık diyeceğiz. 
     Asıl önemlisi, işsizlik konusu. Bizim için en büyük sorun olmaya devam ediyor. İşsizlik sadece ekonomik refah açısından değil, sosyal barışın sağlanması açısından da önemli bir faktör. Türkiye, mevcut yatırımlarla bir kapasite patlamasına doğru ulaşmıştır. Gelin omuz omuza verelim, çalışmalarımızı devam ettirelim, bizler için başka bir Türkiye yok. Türkiye'yi beraber büyüteceğiz.'' 
     
</TEXT>
</DOC>
