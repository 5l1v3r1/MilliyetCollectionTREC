<DOC>
<DOCNO> 287580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas08.html </URL>
<DATE> 2004/11/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bu sokakta in cin top oynuyor 
</HEADLINE>
<TEXT>

     Mithat ÜNAL ANAMUR Mersin , DHA 

MERSİN'in Bozyazı İlçesi Merkez Mahallesi'nde sahile 30 metre uzaklıkta bulunan Merkez Sokağı'nda, in cin top oynuyor. 
     Eski yıllarda alışveriş merkezi olan ve bir çok dükkanın bulunması nedeniyle Mağazalar Sokağı' olarak anılan sokak, son 6 yıldır oturanlar tarafından terk edilince bomboş kaldı. Sahil kentlerinde herkes deniz kıyısını tercih ederken, Bozyazı'da Merkez Sokağı'nın terk edilmesine üzüldüğünü söyleyen 74 yaşındaki Mehmet Çetin, "Geçmişte çok güzel işyerleri vardı. Bugün market diye tabir edilen, geniş mağazalar vardı. Biz de buraya mağazalar sokağı derdik. Ama bugün bu sokaktaki işyerleri boşaldığı gibi evler de boşaldı. Hatta buradaki ev ve işyeri sahipleri uzun zamandır mülklerini satışa çıkardılar'' dedi. 
     85 yaşındaki Ali Ceviz ise, "Kıbrıs'tan gelen gemilerden mal alınıp buradaki mağazalarda satılırdı. Ama bugün bunlar yok oldu. Şehir merkezi yukarıda olduğu için buraları rağbet görmemeye başladı, mülk sahipleri de uzun zamandır mülklerini satma gayretindeler. Deniz faktörü bile, sokak sakinlerinin yukarıya doğru kaymasını engelleyemedi'' diye konuştu. 
     Bozyazı Belediye Başkanı Mehmet Ballı ise mahallenin boşalma nedenini merhum Turgut Özal'ın başbakanlık döneminde başlatılan kooperatifleşmeye bağladı. Ballı, bir araya gelerek kooperatif kuran esnafın şehir merkezine yakın yerde, D-400 karayolu etrafında yoğunlaştığını söyledi. Sokağın eski canlılığına kavuşması için çalışmalar yaptıklarını bildiren Ballı, "Çift girişli muz sarartma tesisleri kurarak, iş merkezi haline getirme çabasındayız'' dedi. 
     
</TEXT>
</DOC>
