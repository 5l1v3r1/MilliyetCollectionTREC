<DOC>
<DOCNO> 258681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/yasam/axyas02.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi alanda işgal temizliği 
</HEADLINE>
<TEXT>


Beyoğlu'nda, Fatih'in namazg h ve minberinin bulunduğu alandaki gecekondular, verilen 3 aylık süreye kimse uymadığı için polisle birlikte yıkıldı 

OSMAN KARA İstanbul 

Okmeydanı'nın Doymaz Dere Mahallesi Tek Minare Dibi'nde, Fatih Sultan Mehmet'in İstanbul'u fethinden sonra ilk namazı kıldığı yer, çıktığı minber ve Subaşısı Ali Baba'nın mezarının bulunduğu araziyi işgal eden gecekonduların yıkım kararı, dün uygulamaya konuldu. 
Vakıf arazisini kamulaştırarak binaları yıkma kararı alan Beyoğlu Belediyesi'nin, enkaz bedeli ödedikten sonra oturanlara verdiği 3 aylık sürenin dolmasına karşın evler boşaltılmayınca, yıkım ekipleri sabah saatlerinde polis ve zabıta takviyesiyle bölgeye geldi. İş makineleriyle önce boş binaları yıkan belediye ekipleri, evlerini boşaltmayanlara ise kısa bir süre daha verdi. 

Bu kez olay çıkmadı 
Yıkım ekiplerinin kararlılığı karşısında, evlerde oturanlar harekete geçerek eşyalarını çıkarmaya başladı. Evlerden çıkarılan eşyalar, kamyonlara yüklendi. 
Bu arada ev sahiplerinin, çatılardaki tahtaları, kapı ve pencereleri sökmek için çaba sarf ettiği gözlendi. Ardından iş makineleriyle bu evler de yıkıldı. 
Polisin önlem aldığı yıkım sırasında bir olay yaşanmazken, evleri yıkılan vatandaşlar, belediyeyi suçladılar. Tam 30 yıldır gecekonduda kiracı olduğunu söyleyen Ayten Mutal, "Bina sahiplerine ödeme yaptılar, ama kiracılar olarak dışarıda kaldık. Belediye eşyalarımızı şimdilik muhafazaya aldı. Şimdi nereye gideceğiz" diye konuştu. 


</TEXT>
</DOC>
