<DOC>
<DOCNO> 257445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur42.html </URL>
<DATE> 2004/07/22/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Lozan Antlaşması'nın 81.yıldönümü paneli düzenlandi 
</HEADLINE>
<TEXT>

     Dokuz Eylül Üniversitesi DEÜ Rektörü Prof. Dr. Emin Alıcı, ''Herkesin birincil görevi, bu ülkeyi yoksulluktan çıkarıp, zenginliğe götürmektir. Aksi halde Sevr gelir. Atatürk ve İnönü'nün kemikleri sızlar'' dedi. 
     Atatürkçü Düşünce Derneği ADD Güzelbahçe Şubesi tarafından Lozan Antlaşması'nın imzalanmasının 81. yıldönümü nedeniyle Lozan konulu panel düzenlendi. 
     ADD Genel Yürütme Kurulu Ege Bölge Temsilcisi Reşat Erguvan'ın yönettiği panele konuşmacı olarak katılan DEÜ Rektörü Prof. Dr. Alıcı, Lozan'la sınırları, dili belli olan, ekonomide söz sahibi bir ülkeye sahip olunduğunu söyledi. 
     Ancak daha sonraki dönemlerde ekonomide sorunların başladığını kaydeden Prof. Dr. Alıcı, herkesin birincil görevinin, bu ülkeyi yoksulluktan çıkarıp, zenginliğe götürmek olduğunu, aksi halde Sevr'in geleceğini öne sürdü. Prof. Dr. Alıcı, ''Böyle bir durumda Atatürk'ün ve İnönü'nün kemikleri sızlar'' dedi. 
     Zengin olmanın tek yolunun akıl satmak olduğunu ifade eden Rektör, ''Yoksa madenleri satarak zengin olunmuyor, bunlar gündeliktir, geçicidir'' ifadesine yer verdi. 
     ADD Genel Başkanı Ertuğrul Kazancı da yaptığı konuşmada, demokrasiyi, 'sınırları olan, Kemalist çizgiden çıkmayan ve temyiz gücü bulunan' bir kurum olarak tanımladı. Kazancı, Atatürk'ün, çağcıl uygarlık düzeyini öngördüğünü belirtti. 
     Ülkede, Lozan'ı geriletmeyecek bir potansiyelin bulunduğunu kaydeden Kazancı, ''Eğer o potansiyel, demokrasiye, Cumhuriyete zarar gelecekse dünyayı başlarına yıkar'' dedi. 
     Öte yandan ADD Gaziemir Şubesi adına yapılan yazılı açıklamada, ''Tüm duyarlı insanlarımızı, Cumhuriyetin tam bağımsız, laik, demokratik hukuk devletinin yaratıcısı olan Lozan Barış Antlaşması'na sahip çıkmaya çağırıyoruz'' ifadesine yer verildi. 
     
</TEXT>
</DOC>
