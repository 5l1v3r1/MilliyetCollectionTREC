<DOC>
<DOCNO> 251801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun07.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'den türbana fren 
</HEADLINE>
<TEXT>


Türban ısrarları nedeniyle alınan disiplin cezaları gerekçe gösterilip, Türkiye aleyhine açılan 'insan hakları ihlali' davası, AİHM'de reddedildi 

GÜVEN ÖZALP 

Avrupa İnsan Hakları Mahkemesi AİHM , Türkiye'deki üniversitelerde uygulanan türban yasağı politikasına onay verdi. Mahkeme, Türkiye aleyhine açılan davada Türkiye'yi haklı buldu. Davayı sadece inanç özgürlüğü kapsamında ele alan AİHM, Türkiye'nin Avrupa İnsan Hakları Sözleşmesi'ni AİHS ihlal etmediğine kanaat getirdi. Benzer davalar için örnek oluşturacak kararda, türban yasağının demokratik bir toplumda gereklilik olarak algılanabileceği belirtildi. 
Ege Üniversitesi Hemşirelik Yüksekokulu öğrencisi Zeynep Tekin ve İstanbul Üniversitesi Tıp Fakültesi öğrencisi Leyla Şahin, 1998'de derslere türbanla girme konusunda ısrar etmeleri sonucu aldıkları disiplin cezalarının "insan hakları ihlali olduğu" gerekçesiyle AİHM'de dava açtı. Şahin ve Tekin, Türkiye'nin AİHS'nin düşünce, vicdan ve din özgürlüğünü garanti altına alan 9. ve eğitim hakkını garanti altına alan 1. protokolün 2. maddesini ihlal ettiğini savundu. Şahin, bu iki maddeye ek olarak özel hayata ve aile hayatına saygıyı düzenleyen 8, ifade özgürlüğünü garanti altına alan 10, ayrımcılığı yasaklayan 14. maddelerin de ihlal edildiğini öne sürdü. 

'Eğitim isteyen, kuralına uyar' 
Mahkeme dün açıkladığı kararında konuyu sadece düşünce, vicdan ve din özgürlüğü bağlamında ele alarak, Türkiye'nin sözleşmeyi ihlal etmediği sonucuna vardı. Tekin, daha önce başvurusunu geri çektiğinden, mahkeme bu davada herhangi bir karar almadı. 
Kararda gerekçe olarak gösterilen yaklaşım, bundan önce Refah Partisi davasında AİHM'nin aldığı kararla parallellik gösterdi. AİHM, bu tür bir yasaklamanın "demokratik bir toplumda gerekli" olarak algılanabileceğini kaydederken, üniversitelerdeki türban yasağının Anayasa Mahkemesi içtihatlarına uygun olduğunun altını çizdi. Kararda, üniversite eğitimini kabullenenlerin, devletin temel ilkelerinden laiklikten kaynaklanan yükümlülükleri kabullenmiş olduklarının varsayıldığı vurgulandı. 

Kararı oybirliğiyle aldılar 
AİHM'nin türbanla ilgili kararı, davayı ele alan 7 yargıcın oybirliğiyle alındı. Daha önce üniversitelerde türban gibi unsurlara yasak getirilemeyeceği tezini savunan İngiliz yargıç Nicolas Batza da Türkiye lehine oy verdi. Şikayetçilerin, AİHM bünyesinde görev yapan 17 yargıçlı Büyük Daire'ye temyiz için başvurma hakkı bulunuyor. 



</TEXT>
</DOC>
