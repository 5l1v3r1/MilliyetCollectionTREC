<DOC>
<DOCNO> 268359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yazar/heper.html </URL>
<DATE> 2004/09/02/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Adli yıl konuşmasında ne var 
</HEADLINE>
<TEXT>


ADLİ yılı açış konuşması yeniden hazırlandı. Konuşmayı Mater Kaban yapacak. 
Yargıtay Başkanı Eraslan Özkaya rapor alıp 20 gün için ayrılınca, 6 Eylül'deki adli yılı açış görevi de Birinci Başkan Vekili Mater Kaban'a kalmış oldu. 
Mater Kaban, Eraslan Özkaya için ilk incelemeyi yapacak olan Birinci Başkanlık Kurulu'na da başkanlık edecek. 

YARGITAY Birinci Başkan Vekili Mater Kaban'ın konuşmasının genellikle ilkeler bazında olacağı belirtiliyor. Kaban, konuşmasında ağırlığı daha çok genel sorunlara verecek. Yargının, adalet sisteminin bilinen, bilinmeyen sorunları bu konuşmada geniş bir şekilde yer bulacak. 
Yargıtay Birinci Başkan Vekili'nin cümleleri arasında, kişisel konuların kurumlarla özleştirilmesine karşı çıkan ifadelerin yer alması da bekleniyor. 
Özetle, kişilerle ilgili problemlerin genelleştirilmesinin, kurumlara mal edilmesinin yanlışlığı özellikle vurgulanacak. 
Konuşmada son olaylarla ilgili kişilerin isimleri telaffuz edilmeyecek. 
Yargıtay'a yakın çevreler, Mater Kaban'ın konuşmasının ana hatlarıyla bu içerikte olacağını belirtiyor. 

BU arada, 6 Eylül'den hemen sonra Yargıtay, Eraslan Özkaya'nın durumunu ele alacak. Yeni adli yılın başlamasıyla birlikte daire başkanları ve Yargıtay üyelerinden oluşan 9 kişilik Birinci Başkanlık Kurulu toplanıp görüşmelere başlayacak. 
Normalde bu kurulun başkanlığını Eraslan Özkaya'nın yapması gerekiyor. Ama bu kez hakkında inceleme yapılacak olan Özkaya olunca, görevi Birinci Başkan Vekili yerine getirecek. 
Kurul, soruşturma açılmasına gerek görürse, olayı muhakkike havale edecek. Muhakkik sorgu hakimi gibi çalışacak, tanık dinleyebilecek, savunma alabilecek ve raporunu hazırlayıp Yargıtay Başkanlık Kurulu'na verecek. 
Olay kişisel bir suç olarak görülürse, Eraslan Özkaya'yı, Yargıtay Ceza Genel Kurulu yargılayacak. 
Olay görev suçu olarak vasıflandırılırsa, Yüce Divan olarak Anayasa Mahkemesi yargılayacak. 
Görüldüğü gibi prosedür pek de basit değil. 
Sonuç kısa sürede alınabilecekmiş gibi görünmüyor. 
Bu arada Eraslan Özkaya'nın emeklilik tarihi de gelmiş olabilir. 
Tabii daha önce istifa etmezse. 

EN ZENGİN BAŞBAKAN Macaristan, Ferenc Gyurcsany ile Avrupa'nın en zengin başbakanına sahip oldu. 
Başbakan Macaristan'daki komünist gençlik hareketinin liderlerinden biriydi. 
Komünizm yıkılınca o da kapitalizmin önderlerinden biri oldu. Şimdi de AB üyesi Macaristan'da, Avrupa'nın 43 yaşındaki en zengin başbakanı... 
İdeolojilere kiralık elbise gibi bakanlar yalnız bizde değilmiş... 

KREDİ KARTI 
Ayak ve yorgan Eli açık insanlarız. Belki de, onun için, önlem olarak "Ayağını yorganına göre uzat" sözünü icat etmişiz. Buna rağmen çoğunluğun ayağı yine de yorganın dışında. 
20 - 23 milyon kredi kartı var. İşlemlerin yüzde 60'ı kredi kartıyla yapılıyor. 
Adam 850 milyon maaş alıyor. Ama kredi kartı limiti 2 milyar lira. Üstelik 3 bankadan kart almışsa, işte size 6 milyar kredi. Hele bir de ailenin diğer fertlerinin de kartı olduğunu düşünürseniz... 850 milyondan ne artacak ki kartla yapılan borç ödenebilsin. 
Üstelik devlet borçlanma faizi yüzde 25, ama vatandaşın kredi kartı faizi yüzde 250... 
Ödeme yerine ölmek daha kolay. İşte devletin görevi de bu nedenle önem kazanıyor. Vatandaşı ölmekten beter eden bu yükten kurtarmak. 
Yani kredi kartları konusunu yeniden tanzim etmek. Vatandaşın ayağını yorganın dışına uzatmasına fren koymak. 
Hükümet bu yolda kararlı görünüyor. Caymamalı, bilakis hızlanmalı. 

BATI HEP AYNI 
Çifte standart Kıbrıslı Rumların AB'ye girecekleri önceden belliydi. O nedenle de referandumda "Hayır" dediler. AB'ye girişin şartı "Birleşik Kıbrıs" olsaydı "Hayır" diyemezlerdi. 
Bu nedenle de Verheugen referandumdan sonra "Rumlar bizi aldattı" demişti. 
Oysa Türk tarafı samimi davrandı. Annan planı çerçevesinde adanın birleştirilmesine "Evet" dedi. 
Türkler evetin nimetlerini görecekti. Para yardımı alacaktı. Kuzey Kıbrıs'a ticari kolaylıklar sağlanacaktı, hatta bazılarına göre ambargo bile kalkacaktı. Hatta hatta KKTC'yi tanıyanlar bile olacaktı. 
Oysa hepsi unutuldu. Batı yine çifte standartlarından vazgeçmedi. Hayırcılar mükafatlandırıldı. Evetçiler "tu kaka" oldu. 
Türklerin kurabileceği bazı ilişkiler bile Rumların vesayeti altına alındı. 
Bu haksızlığın her gün Batı'nın suratına vurulması gerekirken Ankara susuyor. Haklıyı savunamıyor. 
Eğer referandumda tersi olsaydı Batı'nın Türklere karşı neler yapacağını tahayyül etmek bile beni korkutuyor. 



</TEXT>
</DOC>
