<DOC>
<DOCNO> 298298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur36.html </URL>
<DATE> 2004/12/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Unuttukları poşeti geri almaya gelince yakalandılar 
</HEADLINE>
<TEXT>

     Çorum'da, sahte para ve ruhsatsız tabanca bulunan poşetlerini benzinlikte unutan 3 kişi, eşyalarını almaya geldiklerinde benzin pompacısı kıyafeti giyen polislerce yakalandı. 
     AA muhabirinin aldığı bilgiye göre, Çorum-Samsun Karayolu'nda faaliyet gösteren bir benzin istasyonunda çalışan görevlilerin, içinde dolar ve tabanca bulunan poşet buldukları ihbarını alan Çorum Emniyet Müdürlüğü Kaçakçılık ve Organize Suçlar Büro Müdürlüğü ekipleri, olay yerine geldi. 
     Ekipler tarafından yapılan incelemede, poşet içinde 1 adet sökülmüş vaziyette tabanca ile sahte 10 adet 100'lük Amerikan Doları, 1 adet 200'lük Euro, 1 adet 20 milyon Türk Lirası ile bir bankaya ait 'Kenan Ak' adına düzenlenmiş boş çek koçanı ele geçirildi. 
     Poşeti unutanların geri döneceğini düşünen polis ekipleri, unutulan poşete benzer yeni bir düzenek hazırlayıp eski yerine bıraktı. Bu arada, iki polis memuru da benzin pompacısı kıyafeti giyerek zanlıları beklemeye başladı. 
     Öğle saatlerinde 06 ZMS 57 plakalı otomobille benzinliğe gelen 3 kişiden Murat F. 34 düzeneğin yanına giderek poşeti aldı. Bu sırada harekete geçen polis ekipleri, otomobilde bulunan Hakan B. 40 ve Erdal B. 35 ile poşeti alan Murat F'yi suçüstü yakaladı. 
     Polis tarafından yakalanan Erdal B, cebinden çıkarttığı 200'lük Euro'yu yırtmak istedi. Şahısların yapılan üst aramalarında, başkasına ait 1 adet nüfus cüzdanı, 2.16 gram esrar maddesi ve 9 adet uyuşturucu hap ele geçirdi. 
     Polisteki sorgularının ardından adliyeye sevk edilen 3 kişi, çıkarıldıkları mahkemece tutuklanarak cezaevine gönderildi. 
     
</TEXT>
</DOC>
