<DOC>
<DOCNO> 252305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/aeko.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Lira eylülde tanıtılacak 
</HEADLINE>
<TEXT>


Eylülde tanıtılacak Yeni Türk Lirası'nda 1 liralık banknotların basımı tamamlandı ve Merkez Bankası şubelerine dağıtıldı. 5 liralık banknotlar bu ay basılıyor 

ANKARA Milliyet 

Merkez Bankası Başkan Yardımcısı Şükrü Binay, paradan altı sıfır atılmasıyla birlikte piyasaya çıkacak olan 1 liralık yeni banknotların basılarak şubelere dağılımına başlandığını bildirdi. 
Bu arada Darphane ve Damga Matbaası'nın YTL ve Yeni Kuruş için ihaleye çıkardığı altı adet madeni para Bi - Metal baskı presi ihalesini kazanan firma da belli oldu. İhaleyi, 6 trilyon 928 milyar 370 milyon lira bedelle ''Grabener Pressen Systeme Gmbh'' firması kazandı. İşin bitiş tarihi 15 Aralık 2004 olarak belirlendi. 
Stratejik Teknik Ekonomik Araştırmalar Merkezi tarafından düzenlenen Bankacılık Arenası'na katılan Binay, 1 liralık Yeni Türk Lirası YTL banknotların basımının tamamlanarak, Merkez Bankası şubelerine dağıtıldığını söyledi. Binay, "5 liralık yeni banknotların basımına bu ay içinde başlanacak" dedi. Yeni banknotların kamuoyuna tanıtımı için okulların açılmasıyla birlikte piyasaların canlanacağı eylül ayının beklendiğini söyleyen Binay, "Eylülün ilk haftasında tanıtım yapacağız" dedi. 

Büyümede Çin etkisi 
Binay, basılacak yeni banknot sayısının toplam 470 milyon olduğunu, aralığın son haftasında şubelere dağıtımın tamamlanacağını belirtti. Banknotlarda daha önce hiç kullanılmamış, yeni geliştirilen güvenlik önemleri olacağını söyleyen Binay, "Eski banknotları yakmayacağız. Kağıt banknotların büyük bölümü pamuktan oluşuyor. Yanma sırasında çıkardığı karbon gazı çevreye zarar veriyor. TÜBİTAK'la beraber çevreye uygun bir şekilde imhasını gerçekleştireceğiz" dedi. 
İlk çeyrek büyüme rakamı sonuçlarını da değerlendiren Binay, şunları söyledi 
"Özellikle Çin gibi ülkelerden mal ithal ederseniz, o zaman kayıtdışı ekonomi, kayıtlı ekonomiye kayıyor. Mesela tekstilin çoğu kayıtdışı. Çin'den tekstil ithal edilmeye başlandığı anda içeride kayıt dışı ekonomi ortadan kalkıyor ve kayda geçiyor. Yüksek büyümenin arkasında biraz da kayıtdışı ekonominin ithalat nedeniyle kayda geçirilmesi var." 

'Yatırım artmalı' 
Bankacılık Zirvesi'ne katılan Dünya Bankası Türkiye Direktörü Andrew Vorkink de ilk çeyrekte kaydedilen yüzde 12.4'lük büyüme için, "Türkiye'deki büyüme hormonlu değil, sağlıklı bir büyümedir" diye konuştu. Hızlı büyümenin yatırımlardan kaynaklanmadığını dile getiren Vorkink, "Kapasitenin artırılmasından kaynaklandı. Bu çerçevede yatırımların artırılması gerekiyor" dedi. 

KKDF kesintisi kalkıyor Başbakan Yardımcısı Abdüllatif Şener, ticari kredilerden alınan yüzde 3 Kaynak Kullanımını Destekleme Fonu KKDF kesintisinin bu ay kaldırılacağını söyledi. Şener, Bankacılık Zirvesi'ndeki açıklamasında, Bankacılık Sigorta Muamele Vergisi'nin BSMV de aşamalı olarak indirileceğini bildirdi. Şener, yüzde 12'lik büyümeyi de değerlendirerek "Büyümede bankacılık sektöründe özellikle tüketici kredilerinin artışı etkili oldu" dedi. Büyümenin iç taleple desteklendiğinin gözlendiğini kaydeden Şener, "2002 sonunda 7.2 katrilyon olan tüketici kredileri ve kredi kartları büyüklüğü, 2003 sonunda 16 katrilyon liraya, 11 Haziran itibariyle de 24.4 katrilyon liraya ulaştı" dedi. 


</TEXT>
</DOC>
