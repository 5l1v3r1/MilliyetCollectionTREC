<DOC>
<DOCNO> 278848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/cemal.html </URL>
<DATE> 2004/10/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ayakta, boşlukta yazmak 
</HEADLINE>
<TEXT>


New York'ta, Manhattan'ın göbeğindeki bir gökdelenin Empire State Building'e bakan katlarından biri. 
Kocaman, bomboş 
Göğe tırmanan bu boşlukta sadece bir koltuk, kürsü benzeri, uzun ayaklı masamsı bir eşya ve uzak köşede saklı bir yatak... Hepsi bu. Romanlarını burada yazıyor. Adı, Philip Roth. Amerikan ve dünya edebiyatının önde gelen yazarlarından biri. 
Romanlarını ayakta yazıyor. 
O kürsü gibi yerde... Her sayfayı bitirdikten sonra göğe asılı katında yarım millik bir tur atıyor. Yakınlarda çıkan "Amerika'ya Kurulan Komplo" isimli son romanı dört yüz sayfa. Demek, iki yüz mile yakın dolaşmış romanı bitirinceye kadar. 
Ne güzel yazılmış bir röportaj. 
O göğe tırmanan koskocaman boşlukta, kendi başına yapayalnız yazmak... 
Bir an imreniyorum. 
Otelin lobisinde kendi başıma oturmuş dışarıyı seyrediyorum. Burası Saint Germain'de, Paris'in en sevdiğim yerlerinden biri. Rue de Buci ve Rue de Seine sokaklarının tabelalarını görüyorum oturduğum koltuktan. Köşedeki Cafe Marche'de daha kimsecikler yok. 
Sabah erken. 
Çarşı henüz hareketsiz. Sabahın rehaveti gelip geçenlerin yüzlerinden okunuyor. Manavdaki kadın portakalları, elmaları tek tek parlatıyor, uykulu, lanet bir suratla... 
Chopin çalıyor lobide. 
Piyano konçertosu, dipten geliyor. Önümden geçip giden insanları seyre dalıyorum. Çoğunun elinde uzun bir baget... Karşımda sanki bir tiyatro sahnesi. Chopin, insan manzaraları iyi geliyor. Sıkıntı bulutu dağılıyor usul usul. 
Yüzlerine bakıyorum insanların. Yüzlerini okumak istiyorum. Daha güzel bir hayat yaşamak istemeyen var mı bu dünyada Daha güzel bir hayat ne demekse, öyle yaşamak istenir. Herkesin kendince daha güzel yaşam hayali yok mudur 
Kulağıma eğiliyor 
"Fransa'daki referandumu kafaya takmayın. O zamana kadar kim öle, kim kala. Bir de unutmayın. 2015 yılı 1915'in yüzüncü yılı. Ankara'da hükümet genel bir deklarasyon yayımladı mı, iş tümüyle biter burada..." 
İstanbullu bir Ermeni meslektaş. Tarihi bir yerde tarihe bırakmanın bir yolu da bu demeye getiriyor. 
Kürsüde, İspanya'dan bir Katalan profesör. "Ben Katalan ulusundanım ve bir Avrupalıyım" diye söze başlıyor. İspanya'nın adı yok, geçmiyor konuşmasında. Bu arada Kürtlere dönüp demek istiyor ki, "Avrupa Birliği, Katalanları sattı. Dikkat edin sizi de satabilir." 
Gülüşüyor Kürt dostlardan bazıları. Türkiye'nin Kürt aydınlarından biri kürsüden soruyor 
"Kürt sorunu, Avrupa Birliği'nin Kürt sorununa dönüşecek mi Buna hazır mı Avrupa Birliği " 
Ve yeni laiklik tartışması... 
Fransız profesör, bir Protestan. 
Laikliği anlatıyor kürsüde 
"Laiklik hassas, kırılgan. Bütün dünyada öyle. Özgürlükler için gerekli laiklik. Ama bazen özgürlükleri boğan laiklik de var. Ulus devlette yapıştırıcıydı laiklik. Ama küreselleşme, ulus devletleri parçaladıkça modern devletin çerçevesinin içi de boşalmaya başladı. Ulus devlet sonrası için yeni bir laiklik bulmak zorundayız. Tek bir laiklik modeli olmaktan çıkmalı Fransız modeli... Devletle laiklik birbirinden ayrılmalı..." 
Türkiye'den bir Kürt, Paris'te bilim yapan bir akademisyen söz alıyor. İlk panelde konuşan bir Fransız'ı eleştiriyor 
"Kemalizme son verilsin ama o zaman laikliği kim koruyacak Türkiye'de dedi. Bu ikiyüzlülüktür demokrasi açısından..." 
Avrupa Parlamentosu milletvekili olan bir İtalyan siyaset kadını 
"Türkiye'ye Avrupa'nın kapılarını kapatırsak, demokrasiyle ilgili bütün konuşmalarımız içi boş konuşmalar olacak." 
Türkiye'den bir Kürt lider 
"Şimdiye kadar olanlar hiçbir şey. Asıl kıyamet, 17 Aralık sonrası müzakereler başladıktan sonra kopacak." 
Niye kıyamet kopsun ki Neden ille de çatışma beklentisi Bunca yıl çatışa çatışa bir yerlere geldik, bir yerlere gelemedik. Acılar çekildi. Anaların yüreği ağladı. Bundan sonra konuşa konuşa uzlaşma yolları yakalamak zorundayız. Başka çare kalmadı ki. 
Fransız Millet Meclisi'nin bir toplantı salonunda durmaksızın laf öğütmek. Sözcükler bütün gün havada uçuşuyor. Boşlukta yitip gidiyorlar mı 
Sanmıyorum. 
Konuşa konuşa yol alınıyor. İnsanlar birbirlerini dinlemeden, kendi kafalarına en uymayan, en aykırı fikirlere kulak vermeden olmuyor. Önyargılar ancak konuşa konuşa, diyaloglar örerek kırılabiliyor. 
İnsan manzaraları... 
Rue de Buci çarşısı hareketleniyor. Sabahın ilk kahvesi, ilk cigarası için gelenler Cafe Marche'nin küçük, yuvarlak masalarını doldurmaya başladı. 
Chopin ve hayat ne güzel. 
Sözcükler elbette işe yarıyor. 
İyi pazarlar 



</TEXT>
</DOC>
