<DOC>
<DOCNO> 255720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur17.html </URL>
<DATE> 2004/07/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Türkiye'de uyuşturucu madde kullanımı giderek artıyor... 
</HEADLINE>
<TEXT>

     ''Türkiye'nin Madde Kullanım Profili 2003'' çalışmasına göre, araştırma yapılan illerin tamamında uçucu madde, esrar, ekstazi, benzodiazepinler, eroin ve damar yolundan madde kullanım trendi giderek artıyor. 
     Sağlık Bakanlığı koordinasyonunda, Birleşmiş Milletler BM Uyuşturucu ve Suç Ofisi tarafından ilgili kurum ve kuruluşların katkılarıyla gerçekleştirilen ''Türkiye Madde Kullanım Profili 2003'' çalışmasının sonuçları, Alkol ve Madde Bağımlılığı Tedavi ve Eğitim Merkezi'nde açıklandı. 
     BM Türkiye Koordinatörü Jakob Simonsen tarafından okunan çalışma, Adana, Ankara, Diyarbakır, İstanbul, İzmir ve Samsun'da, öğrenciler, madde kullananlar, sağlık çalışanları gibi örnekler üzerinde yapıldı. 
     Anketle yapılan çalışmanın sonuçlarına göre, Türkiye'de en çok esrar ve uçucu maddeler kullanılıyor. Bunları daha az oranlarda olmak üzere eroin ve diğer uyuşturucu maddeler izliyor. 
     Çalışmaya göre, araştırma yapılan illerin tamamında, uçucu madde, esrar, ekstazi, benzodiazepinler yatıştırıcı ilaçlar , eroin ve damar yolundan madde kullanım trendi giderek artıyor. 
     Diazem gibi ilaçları kapsayan benzodiazepinler ve ekstazi daha çok kadınlar tarafından kullanılıyor. 
     
     İLK UÇUCU MADDE KULLANIM YAŞI 11 
     İlk kullanım yaşı uçucu maddeler için 11 iken, esrar ve ekstazi için sırasıyla 16 ve 17, genel olarak tüm maddeler için ilk kullanım yaşı 25'in altında. Madde kullanıcılarının çoğunun yaşı 15-34 arasında değişiyor. 
     Uçucu maddeler, eroin ve esrar sağlık, sosyal ve yasal alanlarda en çok soruna yol açan maddelerden sayılıyor. Madde kullanıcılarının büyük bölümü madde kullanımı nedeniyle suç işliyor. 
     Çalışmaya katılan lise çağındaki 16 yaş grubu öğrencilerin hemen hemen yarısı sigara ve alkol kullanıyor. Bu öğrencilerden, erkeklerin yüzde 6'sı ve kızların yüzde 2'si esrar, tüm öğrencilerin yüzde 4'ü uçucu madde, yüzde 3'ü reçetesiz edindikleri bir sakinleştirici trankilizanlar, yüzde 3'ü performans artırmak amacıyla kullanılan anabolik steroid ve yüzde 2'si ekstazi kullandığını ifade ediyor. 
     
     BAŞLAMA NEDENİ, MERAK VE ARKADAŞ 
     Çalışmaya göre, esrar ve sakinleştirici ilaçlar öğrencilerin arkadaş grubu içinde ilk kullandıkları maddeler ve gençlerin bu maddelere başlamalarındaki en büyük 2 etken, merak ve arkadaş. 
     Tüm şehirlerde madde kullanımı giderek artıyor. İstanbul'da eroin ve enjeksiyon yoluyla madde, İzmir'de benzodiazepin yatıştırıcı ilaç, Diyarbakır'da enjeksiyon yoluyla madde kullanımı giderek artış gösteriyor. Madde kullanımındaki artışın iki nedeni, maddelerin daha kolay bulunabilmesi ve fiyatların düşmesi olarak açıklanıyor. 
     BM Türkiye Koordinatörü Jakob Simonsen, çalışma sonuçlarına göre tüm illerde madde kullanımında artış olduğunun gözlendiğini ancak Avrupa ülkelerine göre yine de Türkiye'deki kullanım oranlarının az olduğunu söyledi. 
     Simonsen, madde kullanımına karşı eğitimin önemine işaret ederek, özellikle gençler arasında yoğun olan madde kullanımını engellemek için aile bağlarını güçlendiren, sağlığı destekleyen aile politikalarının oluşturulması gerektiğini kaydetti. 
     
</TEXT>
</DOC>
