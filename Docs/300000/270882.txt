<DOC>
<DOCNO> 270882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/yazar/bila.html </URL>
<DATE> 2004/09/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkmen'in adı yok 
</HEADLINE>
<TEXT>


Türkmen kenti Telafer'den haberler kötü... 
ABD uçaklarının da bombaladığı Türkmen kentinde ölü sayının açıklandığı gibi 28'de kalmadığı çok daha fazla olduğu yaralı sayısının da 100'ü aştığı belirtiliyor. 
ABD uçaklarının Tel Afer'i bombalaması, tank ve top ateşine tutmasının gerekçesi olarak güneydeki direnişe katılanlardan bazılarının bu kente kaçtığı şeklindeki gerekçeye dayandırılıyor. Ancak, Türkmen liderlerin Tel Afer'den verdikleri bilgiler çok daha farklı. 
Kenti "Irak Ulasal Güçleri" olarak tanıtan peşmergelerin bastığı, Türkmenlerin bütün silahlarını teslim etmeleri çağrısından bulundukları, kadın ve çocuklar dışında 18 yaşından büyük erkeklerin kenti terk etmelerine yasak konulduğu Türkmen liderlerce bildiriliyor. 
Cenazelerin kaldırılamadığı, gece olunca top ve tank ateşinin başladığı, "Direnişçi arıyoruz" bahanesiyle mahallelerin basıldığı haber veriliyor. 
ABD güçlerinin peşmerge operasyonunu desteklediği, ilkel silahlar dahil Türkmenlerin silahlarının toplandığı da Türkmen liderlerin verdiği bilgiler arasında. 
Türkmen sözcüler, operasyonun asıl hedefinin, yüzde 100'e yakını Türkmenlerden oluşan Tel Afer'de de baskıyla kontrolü ele geçirmek olduğunu vurguluyorlar. 1.5 yıldır ABD güçleriyle çatışmayan, önemli bir sorun yaşanmayan Tel Afer'in peşmergelerin giremediği bir kent olduğu, bu nedenle son operasyonla bu Türkmen kentine girmelerinin sağlandığına dikkat çekiyorlar. 
Operasyonla kuzeyde tek otorite olarak Barzani - Talabani yönetiminin hakim kılınmaya çalışıldığı, bu nedenle Kerkük'te olduğu gibi Türkmenlerin ağırlıklı olduğu yerleşim yerlerinde silahlı baskı uygulandığı kaydediliyor. Türkmenlerin de kayıtsız şartsız Barzani - Talabani yönetimine girmelerinin istendiğine işaret ediliyor. 
Barzani'nin "Kerkük için savaşırız" sözlerinin, bu tür baskınların artacağının, silahla sindirme yönteminin daha sık kullanılacağının habercisi olduğunu vurgulayan Türkmen liderlere göre Barzani ve Talabani, ABD güçlerinin desteğiyle bölgenin tek hakimi konumuna gelmeyi ve devletleşme sürecini güçlendirmeyi planlıyorlar. Türkmen nüfusu sindirmeyi, dağıtmayı hedefleyen bu operasyonların sonunda, Kerkük dahil önemli kentlerin demografik yapısının değiştirilmesi amaçlanıyor. 
Ankara ise bu gelişmelere karşısında şimdilik "dikkat çekmekle" yetiniyor. Celal Talabani ve Neçirvan Barzani'nin Ankara temaslarında yine "dikkatleri çekildi." 
Ancak her ikisi de üzerlerine alınmış görünmüyorlar. Onlara göre sorun yaratan, sadece Irak Türkmen Cephesi. Başka bir sorun yok. Verdikleri yanıtın özü bu. Türkmen sorunuyla ilgili bile gözükmüyorlar 
Celal Talabani'nin önemsediği konu PKK KONGRA - GEL için genel af ilan edilmesi. 
Ankara'ya önerisi bu... 
Türkmen'in ise adı bile yok... 



</TEXT>
</DOC>
