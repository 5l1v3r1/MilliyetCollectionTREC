<DOC>
<DOCNO> 293170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur22.html </URL>
<DATE> 2004/11/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aç kalan kurt çocuğu parçaladı .. 
</HEADLINE>
<TEXT>

     Kayseri'de aç kalan bir kurdun saldırısına uğrayan çocuk, hayatını kaybetti. 
     Talas İlçesi'nde yaşayan 10 yaşındaki Onur Bahar, dün akşam saatlerinde oynamak için evden ayrıldı. 
     Baba Mehmet Bahar akşam eve gelmeyen oğlunu aramaya çıktı. Aramada Onur Bahar'ın, boş arazide parçalanmış haldeki cesedi bulundu. Ceset Erciyes Üniversitesi Tıp Fakültesi Hastanesi morguna kaldırıldı. 
     Talas Kaymakamı Ekrem Çalık, AA muhabirine, Onur Bahar'ın kurt tarafından parçalandığının belirlendiğini ifade ederek, şunları söyledi 
     ''Onur'a saldıran hayvan kurt. Yerdeki ayak izleri kurt ayak izi. Çocuğun boyun bölgesine saldırı olmuş. Vahşi hayvan Onur'un önce boynuna saldırıp ciğerini parçalamış, daha sonra sol kolunu kopartmış. Olayın olduğu bölgede ve Derevenk Vadisi'nde sürek avı düzenleyeceğiz. Bölgeye polis devriyesi konulacak. Onur'a saldıran kurdun, aç kaldığı için Anayurt Mahallesi'ne kadar geldiğini tahmin ediyoruz. Olayın olduğu bölge bir markete yakın. Aç kalan kurt marketten dışarı atılan kemik parçalarının kokusunu alıp gelmiş de olabilir.'' Onur Bahar'ın cenazesi bugün toprağa verilecek. 
     
</TEXT>
</DOC>
