<DOC>
<DOCNO> 257371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy16.html </URL>
<DATE> 2004/07/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Sezer, özel gelir ve özel ödenek uygulamasını düzenleyen kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 5217 sayılı ''Özel Gelir ve Özel Ödeneklerin Düzenlenmesi ile Bazı Kanun ve Kanun Hükmünde Kararnamelerde Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanun, yayımlanmak üzere Başbakanlığa gönderildi. 
     Kanun, bütçe uygulamalarının daha saydam ve açık olması amacıyla, özel gelir ve özel ödenek uygulamasını yeniden düzenliyor. 
     Kanun, 5'i bütçe dışı, 1'i bütçe içi olmak üzere 6 fon dışındaki fonların tasfiyesi nedeniyle devamında zaruret görülenlere ilişkin usul ve esasları düzenlerken, bugüne kadar fonda birikip bütçeden bağımsız olarak harcanan paraların bütçeye gelir kaydedilmesini, bu fonlardan yapılacak hizmetlerin devamı için ödenek konulmasını içeriyor. 
     Kanunla, yürütülmekte olan ekonomik program gereğince özel gelir-özel ödenek uygulamaları yeniden gözden geçiriliyor. Kanunla, devamında fayda görülenlerin dışındaki uygulamaların kaldırılarak yerine söz konusu özel gelirlerin bütçeye gelir kaydedilmesi, harcamaların, ilgili kurum bütçelerine öngörülecek ödeneklerle yapılması imkanını sağlayacak düzenlemelerin gerçekleştirilmesi, bununla bütçe uygulamalarının daha saydam ve açık olması amaçlanıyor. 
     
     BÜTÇEYE GELİR KAYDEDİLECEK 
     Serbest Bölgeleri Tesis ve Geliştirme Fonu'nun tasfiye edilmesi nedeniyle serbest bölgelere ilişkin giderler, bu amaçla Dış Ticaret Müsteşarlığı'na konulacak ödeneklerle yürütülecek. 
     Tedavüle çıkarılacak madeni paraların değerlerinin bütçeye gelir kaydedilmesi, tedavülden geri çekilecek paraların itibari değerleri ile bu kanun gereğince çıkarılacak paraların basılması için yapılacak harcamalar, Hazine Müsteşarlığı bütçesine konulacak ödeneklerden karşılanacak. 
     Sağlık Bakanlığı'nca düzenlenecek veya onaylanacak her türlü ruhsatlandırma, ürün, üretim ve satış izni belgesi ve mesul müdürlük belgesi ile permi ve sertifikalar üzerinden tarifelere göre alınacak ruhsatlandırma bedelleri, bütçeye gelir kaydedilecek. 
     Umumi Hayata Müessir Afetler Dolayısıyla Anılacak Tedbirlerle Yapılacak Yardımlara Dair Kanun'da, özel gelir-özel ödenek uygulaması da kaldırılıyor. 
     Karayolları Genel Müdürlüğü, DSİ Genel Müdürlüğü ve Köy Hizmetleri Genel Müdürlüğü'nün kuruluş kanunları gereği genel ve katma bütçeli kurum dışındaki kurumlar ile gerçek ve tüzel kişilere bedeli karşılığı sunacakları hizmetlerin karşılığında aldıkları gelirlerin özel gelir ve anılan kurum bütçelerinde özel ödenek kaydı yapılacak. Bu hizmetlerin önceden planlaması mümkün olmayıp protokollü işler kapsamında olduğu için elde edilecek gelirler, özel ödenek kaydı uygulaması devam edecek. 
     
     TASFİYE EDİLEN FONLARIN GELİRLERİ 
     Kanunla, uygulamada ortaya çıkabilecek sorunların çözülebilmesi ve hizmetlerin aksamasının önlenmesi amacıyla genel bir düzenleme yapılıyor. Bütçeye gelir kaydedilecek tutarların tahsili ile ilgili kurum bütçelerine konulacak ödeneklerin kullanımı ve muhasebeleştirilmesine ilişkin usul ve esasları gerektiğinde bakanlarla birlikte belirlemeye ve diğer her türlü işlemi yapma hususunda Maliye Bakanlığı yetkili kılınıyor. 
     Tasfiye edilen ve gelirleri bütçe geliri olarak kaydedilecek fonlar şunlar 
     Yatırımları Teşvik Fonu, Gelir İdaresini Geliştirme Fonu, Organize Sanayi Bölgeleri ve Küçük Sanayi Siteleri Geliştirme ve Destekleme Fonu, Ölçü ve Ayar Hizmetleri Fonu, Turizmi Teşvik Fonu, Özel İskan Fonu, Tarımsal Kooperatiflerin Yatırım Faaliyetlerine Yapılacak Devlet Yardımları Fonu, Madencilik Fonu, Ağaçlandırma Fonu, Orman Köylülerini Kalkındırma Fonu, Milli Parklar Fonu, Çevre Kirliliğinin Önlenmesi ve Temizlenmesi Fonu, Trafik Hizmetlerini Geliştirme Fonu, Federasyonlar Fonu, Kooperatifleri Tanıtma ve Eğitim Fonu. 
     
     DUBLE YOL 
     Kamu Mali Yönetimi ve Kontrol Kanunu'nda belirtilen özel bütçe kapsamındaki idarelerin ilgili mevzuatında gerekli düzenleme yapılıncaya kadar devam eden özel gelir ve özel ödenek uygulamaları 2004 yılında olduğu gibi 2005 yılında da sürecek. Karayolları Genel Müdürlüğü'nce yapılacak bölünmüş yol duble yol nedeniyle Karayolları Genel Müdürlüğü'nün mülkiyetinde bulunan her türlü taşınmaz mallar ile iletim ve iletişim altyapısının kendi kullanımı dışında kalan kısmının kira ve kullanım bedellerinden elde edilecek gelirler, 1 Ocak 2006 tarihinde yürürlükten kaldırılacak. Bu düzenleme dışında yasa, 1 Ocak 2005 tarihinde uygulamaya konulacak. 
     TBMM Genel Sekreterliği Teşkilat Kanunu'nda değişiklik yapılarak saray, kasır ve köşklerden sağlanan gelirler, şartlı bağış ve yardımlar için bir kamu bankasında hesap açılacak. Bu hesapta biriken para nemalandırılabilecek ve bütçeye gelir olarak kaydedilecek. Bu hesapta biriken para saray, köşk ve kasırlarda bakım ve onarım için harcanacak. 
     Kanun, yargı ve noter harçlarının yüzde 35'inin Adalet Bakanlığı bütçesine konulmasına da imkan sağlıyor. 
     Buna göre, harçlar ve yargılama bedelleri, yargı ve noter harçlarının ilgili yıl bütçesinin gelir tahmini tutarının yüzde 35'ine tekabül eden miktarı iş yurtları kurumuna aktarılmak üzere Adalet Bakanlığı bütçesine konulacak. Buna göre elde edilecek gelirler, İş Yurtları Yüksek Kurumu'nca belirlenecek bankalarda açılacak hesaplara yatırılacak. 
     İş yurtlarının ihtiyacı için yapılacak harcamalar, bu ödeneklerin yüzde 90'ından az olamayacak. 
     
</TEXT>
</DOC>
