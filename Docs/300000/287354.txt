<DOC>
<DOCNO> 287354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/guclu.html </URL>
<DATE> 2004/11/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi'nde neler oluyor 
</HEADLINE>
<TEXT>


İstanbul Üniversitesi Beden Eğitimi Yüksekokulu kontenjanlarının boş kalmasına karşın yedekten öğrenci alınmadığını daha önce yazmıştık. Tıs yok. Olumlu ya da olumsuz tek kelimelik bir açıklama yapmadılar. Yapmak da istemiyorlar. Okul yönetimi, nihai kararı üniversite yönetiminin vereceğini söylüyor ama ortada ne rektör var ne de yardımcıları... 
Yüz binlerce öğrenci, üniversiteye girmek için can atarken, görevi ve unvanı ne olursa olsun hiçbir bürokratın veya yetkilinin, öğrencilerin kazanılmış haklarını gasp etmemesi gerekir. Sanıyorum, Rektör Vekili Prof. Dr. Tankut Centel'in onca yoğun işi arasında bu konuya ayıracak pek vakti yok. Ama insan neden rektör olmak ister ki Sırça köşklerde oturmak için değil herhalde. Eğer hizmet içinse samimiyetini, bu konuda ortaya koymalıdır. Yoksa hukukçu ve çiçeği burnunda bir rektör olarak mahkemelik olması hiç hoş kaçmaz. Hele hele tam rektörlük seçimi öncesi, dava kaybetmesi kendisine hiç oy kazandırmaz. Keşke öğrencilerin de oy hakkı olsaydı. İşte o zaman böyle kıyıda köşede unutulmazlardı .. 

En iyi üniversite hangisi 
Geçenlerde Ankara'da ODTÜ'de yapılan bir toplantıda Avusturya Büyükelçisi ile birlikteydik. Büyük bir alçakgönüllülükle, "Sizin bazı üniversiteler, bizimkilerden iyi" dedi. 
Benzeri takdir duygularını daha pek çok yabancıdan duydum. Hem de konunun uzmanı isimlerden. Gerçekten de çok iyi üniversitelerimiz var. Ama hangisi diye sorarsanız, şu demekten ısrarla kaçınırım. Çünkü öylesine farklı değişkenler söz konusu ki, şu iyi demek diğerlerine büyük haksızlık olur. 
Örneğin 100 yıllık üniversiteler ile 10 yıllık üniversiteleri kıyaslamak kadar abes bir şey olmaz. Dahası, dünyada bu tür sıralamalar yapılırken, değerlendirmeler üniversite genelinden çok, fakülte hatta bölüm bazında ele alınır. Çünkü kiminde tıp veya mühendislikler iyidir. Kiminde de işletme ya da hukuk. İşte olaya bu şekilde yaklaşıldığında iyi olan, iyi olmaya çalışan, gerçekten iyi olan gibi farklı kategoriler karşımıza çıkar. Tüm bunları bir kenara itip şunlar iyi, bunlar kötü diye bir sıralama yapmak, birilerini sevindirirken, ötekileri üzmenin ötesinde bir işe yaramaz. 
Boğaziçi Üniversitesi Rektörü Prof. Dr. Ayşe Soysal'ın dün Sabah'ta yayımlanan röportajı, farklı bir şekilde sunulunca, ortalık toz duman oldu. Söyleşinin bir yerinde, kütüphane ve laboratuvarlara yönelik bir soruyu yanıtlarken "Maalesef İstanbul'daki hiçbir vakıf üniversitesi altyapı çalışmasına gitmedi" demesi, pek çok üniversiteyi gücendirdi. 200'er milyon dolarlık yatırım yapan Koç ve Sabancı üniversitelerinin yanı sıra, Yeditepe Üniversitesi de hop oturup hop kalktı. Yeditepe Üniversitesi, sadece tepki koymakla kalmadı, 100 milyar liralık da tazminat davası açtı. "Bilirkişi heyeti kurulsun ve kim, ne kadar yatırım yaptı " ortaya çıksın diyor. 
Boğaziçi, ODTÜ, Bilkent, Ege, Çukurova şeklindeki en iyi ilk 5 sıralamasına da çok farklı tepkiler geldi. 
Prof. Soysal, röportajın bu şekilde sunulmasına fazlasıyla üzülmüş. Amacının kimseyi kırmak ya da eleştirmek olmadığını açık yüreklilikle ortaya koyuyor. Bir kıyaslamaya ise kesinlikle gitmiyor. Ege ve Çukurova derken hemen her bölgede çok iyi üniversitelerimizin bulunduğuna işaret etmek istemiş. Yatırımları anlatırken de cümlenin sonu uçmuş... 
Boğaziçi, gerçekten çok iyi üniversitelerimizden birisi. Ama bu konumları, hiçbir zaman onları burnu büyük yapmadı. Ne Soysal ne de önceki rektörler, diğer üniversitelere hiç tepeden bakmadı. Ama hep yanlış anlaşıldılar. 
Özetin özeti Türk üniversiteleri, tatlı bir rekabet içerisinde. Etik kurallar çerçevesinde yapıldığı sürece de bu zarar değil, yarar getirir. 



</TEXT>
</DOC>
