<DOC>
<DOCNO> 272370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy30.html </URL>
<DATE> 2004/09/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Abdullah Gül, bugün ABD'ye gidiyor 
</HEADLINE>
<TEXT>

     Dışişleri Bakanı Abdullah Gül, Birleşmiş Milletler Genel Kurul toplantısı için bugün ABD’ye gidecek. 
     Birleşmiş Milletler Genel Kurul toplantısı için bugün ABD’ye gidecek olan Dışişleri Bakanı Abdullah Gül, başta ABD Dışişleri Bakanı Colin Powell olmak üzere çok sayıda ikili görüşme yapacak. 
     Temaslarına Chicago'dan başlayacak olan Gül, hafta boyunca, bu yıl üçüncüsü düzenlenen Türk Festivali'nin etkinliklerine katılacak. 
     Dışişleri Bakanı Gül, pazartesi günü New York'a geçecek ve başta Avrupa Birliği'nin dönem Başkanlığı'nı yürüten Hollanda olmak üzere çok sayıda Avrupalı Bakanla biraraya gelecek. 
     
     Gül, Kofi Annan'la da görüşecek 
     Gül, ABD Dışişleri Bakanı Colin Powell'ın yanı sıra, Birleşmiş Milletler Genel Sekreteri Kofi Annan'la da görüşecek. Azerbaycan, Ermenistan, Çin ve Japon Dışişleri Bakanları da Gül'ün biraraya geleceği bakanlar arasında bulunuyor. 
     Gül, Türkiye'nin Güvenlik Konseyi'nin 2009-2010 dönemi adaylığı için de lobi yapacak. 
     
</TEXT>
</DOC>
