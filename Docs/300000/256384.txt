<DOC>
<DOCNO> 256384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/axgun01.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'a yüzücü akını 
</HEADLINE>
<TEXT>


Boğaz'dan dün tanker yerine yüzücüler geçti. 365 sporcu, Kanlıca ile Kuruçeşme arasındaki 6 bin 500 metrelik parkurda kulaç attı... 

Lube Ayar İstanbul - Milliyet gökyüzünde - MURAT ÖZTÜRK 

Asya'dan Avrupa'ya 16. Uluslararası Boğaziçi 2004 Yüzme, Kürek ve Yelken Yarışları'nın Kanlıca İskelesi'ndeki başlangıç noktası adeta Kırkpınar Meydanı'nı andırıyordu. 43'ü kadın 365 kişi mayolarını çekmiş, startı bekliyordu. 
Kanada, Mısır, Polonya, Bulgaristan, Azerbaycan, İspanya, Kazakistan, Türkmenistan, Moldavya, Romanya, Rusya, Macaristan, Yunanistan, Gürcistan, İsviçre, ve Almanya'dan gelen 54 yabancının da bulunduğu yarışmacılar için, Boğaz iki saat boyunca trafiğe tamamen kapatılmıştı. Yüzmenin yanı sıra, kürek ve yelken yarışlarının da yapıldığı Boğaz'da, müsabakalar süresince yüzücülerin emniyeti için askeri ve sivil 27 gemi hazır bekliyordu. 
Kanlıca - Kuruçeşme arasıdaki 6500 metrelik parkurda, yarışmacıları Boğaz'ın güçlü akıntıları ve 15 dereceyi bulan soğuk deniz bekliyordu. Bu nedenle yüzücüler vücutlarına bol bol vazelin sürdü. Vazelinlenenler arasında, "1" start numaralı bonesiyle Devlet Bakanı Kürşad Tüzmen de vardı. 46 yaşındaki Tüzmen, basın mensuplarının sorularını yanıtlarken göbeğini içeri çekti. 

15 yaşındaki birinci 
Deniz Kuvvetleri Bandosu şarkılarının yankılandığı Kuruçeşme Parkı'nda ise merakla yarışın sonucunu bekleyenler vardı. İskeleye ilk ulaşan 15 yaşındaki Alican Alaçlı'yı, çığlıklar atarak yanına koşan ablası kutladı. Alican, 6.5 kilometreyi 49 dakikada yüzerek genel klasmanda birinci oldu. İlk kez Boğaz'da yarışan milli yüzücü Alican, aynı zamanda 1500 metre serbestte 15 - 16 yaş Türkiye rekortmeni. Alican'ın gözü artık, hocası Hakan Eskioğlu'nun 1994'ten beri kırılamayan 39 dakikalık boğaz rekorunda. 

Tüzmen kürsüde 
"En yaşlı katılımcı" sıfatıyla Kanlıca'dan denize atlayan 68 yaşındaki Yılmaz Toköz ise, daha önce sekiz kez yaptığı gibi, yarışı tamamlamayı başardı. Sevincini eşiyle kutlayan Toköz, daha kurulanmadan bir sonraki yarışı iple çektiğini söyledi. 6 bin 500 metreyi bir saatte yüzen ve genel klasmanda 43. olan Tüzmen, 46-50 yaş erkekler kategorisinde birincilik kürsüsüne çıktı. 
Daha önce bu yarışmada 5 kez birinci, bir kez de üçüncü olan Tüzmen, "Çok ters akıntı vardı. Deniz anaları zaman zaman zorladı. 30 yaşındayken de kategori birincisiydim. Yaş ilerliyor ama performansta düşüş yok" dedi. Tüzmen'e madalyasını ve kupasını, Türkiye Milli Olimpiyat Komitesi Başkanı TMOK Togay Bayatlı verdi. 

Tüzmen klasiği 

Tüzmen, 24 Mayıs 2003'te AKP'nin Tekirova'daki kampında sabah erken denize girerken görüntülenmişti üstte . Tüzmen'in göbeğini çok fazla içeri çekmesi o günlerde sıkça konuşulmuştu. İşadamı Rahmi Koç da, Tüzmen'in göbeğini içeri çekmesi konusunda kendisine yöneltilen bir soru üzerine, "Tüzmen, genç, sportmen, yakışıklı bir adam. Ama göbeğini içeri çekmese daha iyi olurdu" demişti. 

Boğaz kavun tarlası gibi 

Fotoğraf LUBE AYAR 
"Üç, iki, bir, başla" anonsuyla 365 sporcu suya atladı. Yeşil boneli yüzlerce yarışmacı Kuruçeşme'ye doğru kulaç atarken, denizde kavun yüklü bir tanker devrilmiş gibiydi. İddialı yüzücüler, ilk 10 dakikadan sonra arayı açmaya başladı. Basın teknesinde en çok konuşulan konu ise geçen yıl Marmara'da yakalanan "beyazdiş" köpekbalığıydı. 


</TEXT>
</DOC>
