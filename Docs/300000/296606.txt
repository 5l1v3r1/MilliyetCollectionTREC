<DOC>
<DOCNO> 296606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo05.html </URL>
<DATE> 2004/12/10/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Nihat Real Madrid önünde... 
</HEADLINE>
<TEXT>

     İspanya La Liga'da 15. haftada Nihat'ın takımı Real Sociedad Real Madrid deplasmanında, Barcelona Albacate'ye gidiyor, Valencia evinde Numancia ile oynuyor. 
     18 puanla 12. sırada yer alan Nihat'lı Real Sociedad, pazar gecesi Real Madrid'e konuk olacak. Türk futbolseverlerin gözü, son üç haftada attığı goller ve ortaya koyduğu performansla büyük beğeni toplayan Nihat Kahveci'de... Milli yıldızımız bu yıl İspanya'da 3 gol attı. 
     Santiego Bernabeu Stadı'nda 90 bin seyirci önünde oynanacak karşılaşma, Real Madrid için çok önemli. Beyaz-şimşekler puan kaybederse lider Barcelona ile aradaki 10 puanlık fark daha da açılacak. Real Madrid hafta içinde Roma'yı İtalya'da 3-0 yenerek Şampiyonlar Ligi'nde bir üst tura çıkmıştı. 
     İki takım arasında geçen yıl oynanan maçları Real Sociedad kazanmıştı. Geçen sezonun son haftasında Sociedad rakibini sahasında 4-1'le bozguna uğratmış, ilk yarıdaki mücadele ise 1-0 bitmişti. 
     
     Barcelona unutturmak istiyor 

     36 puanla liderlik koltuğunda oturan ve bu sezon İspanya'da fırtına gibi esen Barcelona, Albacate deplasmanında 3 puan arayacak. Hafta içinde Devler Ligi'nde Lucescu'nun takımı Shakthar Donetsk'e 2-0 yenilen Barcelona, kendi liginde kaldığı yerden devam etmek istiyor. Katalan ekibi La Liga'da son olarak Malaga'yı 4-0'la geçmişti. 
     
     Valencia lige döndü 

     Raffael Benitez'in ayrılmasının ardından teknik direktörlüğe Claudio Ranieri'nin gelmesiyle eski performansından uzak düşen Valencia, Şampiyonlar Ligi'nden elenmesinin ardından gözünü lige çevirdi. 25 puanla 4. sırada bulunan Valencia, Pazar günü Numancia'yı ağırlayacak. 
     Program şöyle 
     

CUMARTESİ 21 00 Albacete-Barcelona 23 00 Athletic Bilbao-Atletico Madrid PAZAR 18 00 Deportivo La Coruna-Sevilla 18 00 Getafe-Villarreal 18 00 Malaga-Levante 18 00 Osasuna-Zaragoza 18 00 Real Betis-Racing Santander 18 00 Valencia-Numancia 20 00 Real Madrid-Real Sociedad 22 00 Espanyol-Mallorca      
</TEXT>
</DOC>
