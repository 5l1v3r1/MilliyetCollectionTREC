<DOC>
<DOCNO> 273163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur09.html </URL>
<DATE> 2004/09/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
18 yaşındaki kıza silah zoruyla tecavüz iddiası 
</HEADLINE>
<TEXT>

     İsmail AKDUMAN SAMSUN, DHA 
SAMSUN'da komşularının 18 yaşındaki kızı H.A.'yı tarlada tabancayla tehdit edip bileziğini aldığı ve tecavüz ettikleri iddia edilen 67 yaşındaki Dursun Yıldız ile oğlu 29 yaşındaki Enver Yıldız polis tarafından yakalandı. Baba oğul suçlamaları kabul etmedi. H.A. sanıkların kendisini tarlada sıkıştırdığını belirterek, "Aramızda arazi yüzünden anlaşmazlık var. Babası silahını çekti. Oğlu kolumdan bileziğimi alıp, tecavüz etti'' diyerek şikayetçi oldu. Nöbetçi mahkemeye çıkarılan baba-oğul tutuksuz yargılanmak üzere serbest bırakıldı. 
     Bafra'nın Kasnakçı Mermer Köyü'nde oturan H.A. iddialara göre 3 ay önce tek başına tarlada çalışırken, yanına komşuları Dursun ve oğlu Enver Yıldız geldi. Genç kıza önce lafla sarkıntılık eden Dursun Yıldız tabancasını çıkarırken, Enver Yıldız genç kızın kolundan bilezeğini alıp tecavüz etti. 
     Olanları kimseye söylememesi için ölümle tehdit edilen H.A., 3 ay bu sırrı sakladıktan sonra, Enver Yıldız'ın cinsel tacizinin devam etmesi üzerine polise giderek baba oğuldan şikayetçi oldu. 
     Polisten yardım isteyen genç kız, "3 ay önce tarlada tek başıma çalıştığım sırada ikisi yanıma geldi. Aramızda arazi anlaşmazlığı olduğu için bana küfür ettiler. Ben de onlara cevap verince, Dursun Yıldız belindeki silahı çekerek başıma dayadı. Oğlu da kolumdaki bileziği aldı. Daha sonra Enver beni yere yatırarak eteğimi ve iç çamaşırımı çıkardı. Babasının yanında bana tecavüz etti. İkisinden de şikayetçiyim. Benim hayatımı kararttılar. Köyde kimsenin yüzüne bakamıyorum'' dedi. 
     Polis tarafından yakalanıp gözaltına alınan Dursun Yıldız ile evli ve 5 çocuk sahibi olan oğlu Enver Yıldız suçlamaları kabul etmedi. Baba Yıldız, kendisinin hasta olduğunu, genç kızın arazi anlaşmazlığı yüzünden kendilerine iftira attığını söyledi. Enver Yıldız ise, H.A. ile kendi isteği doğrultusunda birlikte olduğunu belirterek, "Başka biriyle ilişkiye girmiş. Tarlada birkaç kez karşılaştık. 3 ay önce kendi isteğiyle seviştik. Ondan sonrada beni telefonla aramaya başladı. Çağırıyordu, birlikte oluyorduk. Ne bilezeğini aldım, ne de tecavüz ettim. Bize iftira atıyor'' diye konuştu. 
     Nöbetçi mahkemeye çıkarılan baba-oğul tutuksuz yargılanmak üzere serbest bırakıldı. 
     
</TEXT>
</DOC>
