<DOC>
<DOCNO> 262257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun11.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hecer Bayram tutuklandı baba aranıyor 
</HEADLINE>
<TEXT>


OSMAN BEKLEYEN Van DHA 

Van'da uyuşturucu kaçakçılığından gözaltına alınan oğlu Hamit Bayram'ın, polis merkezi basarak kaçırılması olayından sonra bir süre tutuklu kalan eski milletvekili Mustafa Bayram ile Edremit Belediye Başkanı oğlu Hecer Bayram hakkında, "isyan çıkarmak" ve "çete oluşturmak" suçlarından tutuklama kararı verildi. Van'daki skandalla ilgili operasyonu yürüten başsavcılık, hazırladığı dosyayı dün Van 3. Ağır Ceza Mahkemesi'ne gönderdi. Dosyayı inceleyen mahkeme, Mustafa Bayram ile Hecer Bayram hakkında "silahlı isyan çıkarmak" ve "çıkar amaçlı çete oluşturmak" suçlamasıyla gıyabi tutuklama kararı verdi. Kararın ardından Hecer Bayram, makamında tutuklandı. Van dışında olduğu belirtilen Mustafa Bayram'ı ise polis her yer aramaya başladı. Bayram ailesinin avukatları, karara itiraz edeceklerini bildirdi. 


</TEXT>
</DOC>
