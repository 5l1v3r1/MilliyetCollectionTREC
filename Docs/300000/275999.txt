<DOC>
<DOCNO> 275999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur06.html </URL>
<DATE> 2004/09/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Halterde taciz skandalı .. Antrenör Üstündağ tutuklandı 
</HEADLINE>
<TEXT>

     Eski Bayan Halter Milli Takımı antrenörü Mehmet Üstündağ, bazı sporculara cinsel tacizde bulunduğu iddialarıyla ilgili soruşturma kapsamında tutuklandı. 
     Dünya ve Olimpiyat Şampiyonu Nurcan Taylan, Üstündağ'ın tutuklanmasının ardından arkadaşlarıyla adliyeden ayrılırken gözyaşlarına boğuldu. 
     Ankara Cumhuriyet Savcısı Yusuf Türk'e sabah saatlerinde ifade veren Üstündağ, tutuklanması istemiyle sevkedildiği Ankara 11. Sulh Ceza Mahkemesi'nde hakim karşısına çıktı. 
     Hakkındaki suçlamaları reddeden Üstündağ, kimseye cinsel tacizde bulunmadığını, kendisine yönelik karalama kampanyası yürütüldüğünü iddia etti. 
     Hakim Tahir Babaoğlu, suçun vasıf ve mahiyeti, delil durumu, iddiaların toplumda infial uyandırması gerekçesiyle Üstündağ'ın tutuklanmasına karar verdi. 
     Milli sporculara cinsel tacizde bulunduğu iddialarına ilişkin soruşturma kapsamında tutuklanan eski antrenör Mehmet Üstündağ, kendisine yönelik iftira kampanyası yapıldığını ve bunun nedeninin rant olabileceğini söyledi. 
     Ankara Cumhuriyet Savcısı Yusuf Türk tarafından tutuklanması istemiyle sevkedildiği 11. sulh Ceza Mahkemesi'nde ifade veren Üstündağ, suçlamaları kabul etmedi. 
     Meslek hayatına 1989 yılında Mamak Ortaokulu'nda beden öğretmeni olarak başladığını anlatan Üstündağ, 1993 yılından itibaren halter üzerine çalışmalar yaptığını belirtti. Başarılı kız öğrencileri halter alanında yetiştirmek istediğini ifade eden Üstündağ, amaçlarına ulaştıklarını ve halter takımının antrenörü olarak yurtdışına gittiğini kaydetti. Üstündağ, halen Battalgazi Endüstri Meslek Lisesi'nde beden eğitimi öğretmenliği yatığını, 2000 yılından beri de milli takım ile ilgisi olmadığını söyledi. 
     
     ''SPORCULARIN HEM ANNESİ HEM BABASIYIZ'' 

     Mehmet Üstündağ, 1999 yılında Isparta'daki kamp sırasında bayan sporculara cinsel tacizde bulunduğu iddialarını da reddederek, ''Biz antrenörler sporcuların hem annesi hem babası hem de hocalarıyız. Günün herhangi bir saatinde bizi odalarına çağırabilirler. Sporcuların morale ve nasihate ihtiyacı olur. Nurcan Taylan da benimle konuşmak için odasına çağırdı. Yanında Neslihan Demiröz de vardı. Kesinlikle cinsel tacizde bulunmadım'' diye konuştu. 
     
     ''ÖDÜLLERİNİ ALMADIM'' 

     Üstündağ, sporcuları dövdüğü ve ödüllerini aldığına ilişkin suçlamalar karşısında da altın olarak verilen ödülleri sporcuların ailelerinin aldığını, kendisinin de ödüllendirildiği için böyle bir şey yapmasının söz konusu olamayacağını söyledi. 
     Taylan'ın Atina Olimpiyatlarında şampiyon olmasından sonra kendisine yönelik iftira kampanyası düzenlendiğini savunan Üstündağ, bunun nedeninin rant olabileceğini ifade etti. 
     
     ''ESMA CAN EPİLEPSİ HASTASIYDI'' 

     Mehmet Üstündağ, eski milli sporcu Esma Can'ın cinsel taciz nedeniyle intihar ettiğine ilişkin suçlamaları da reddetti. Esma Can'ın antrenmanlarda ara sıra bayıldığını anlatan Üstündağ, yapılan tetkiklerde epilepsi teşhisi konulduğunu belirtti. Esma Can'ın bunun üzerine ilaç kullanmaya başladığını dile getiren Üstündağ, Ankara Üniversitesi İbni Sina Hastanesi tarafından aşırı dozda ilaç kullanımına bağlı ölüm olduğuna ilişkin otopsi raporu düzenlendiğini kaydetti. 
     
     TAYLAN VE DEMİRÖZ DE ADLİYEDE 

     Üstündağ'ın avukatı Mehmet Mermer de savunmasında, müvekkilinin Bayan Halter Milli Takımını kuran ve başarılara taşıyan bir kişi olduğunu söyledi. Mermer, 7-8 yıl öncesine dayanan cinsel taciz suçlamalarının Atina Olimpiyatları'nın hemen sonrasında dile getirilmesine dikkati çekti. Üstündağ'ın tutuklanması isteminde somut delil bulunmadığını savunan Mermer, Isparta'da yaşandığı ileri sürülen iddialarla ilgili olarak Nurcan Taylan ve Neslihan Demiröz'ün hazır olduğunu belirterek, tanık olarak dinlenilmesini talep etti. 
     Mermer ayrıca Esma Can'ın ölümüyle ilgili olarak İbni Sina Hastanesi tarafından düzenlenen otopsi raporunun, suçlamaları dayanaksız bıraktığını savundu. 
     11. sulh Ceza Mahkemesi hakimi Tahir Babaoğlu, dava açılmadığı için kendilerinin delil toplama yetkileri olmadığını belirterek, Taylan ve Demiröz'ün dinlenilmesi talebini reddetti. 
     Yargıç Tahir Bebeoğlu, sanığın üzerine atılı suçun vasıf ve mahiyeti, mevcut delil durumu, suçun toplumda yarattığı infial ve delillerin karartılması ihtimalini göz önüne alarak, Mehmet Üstündağ'ın tutuklanmasına karar verdi. 
     Halter Bayan Milli Takımının sporcuları Aylin Daşdelen, Sibel Şimşek ve Şule Şahbaz Atina Olimpiyat Oyunları'ndan sonra Üstündağ'ın milli takımı çalıştırdığı dönemde kendilerine cinsel tacizde bulunduğunu iddia etmişlerdi. Milli haltercilerin iddiaları üzerine Gençlik ve Spor Genel Müdürlüğü Teftiş Kurulu soruşturma başlatarak, bu sporcuları dinlemişti. Sporcuların şikayetçi olması üzerine Üstündağ hakkında bir dosya hazırlanarak Ankara Cumhuriyet Başsavcılığı'na verilmişti. 
     

     
</TEXT>
</DOC>
