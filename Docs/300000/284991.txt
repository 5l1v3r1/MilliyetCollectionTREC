<DOC>
<DOCNO> 284991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/spo03.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet Tükürdü. Tomas Tükürmedim 
</HEADLINE>
<TEXT>


İsmet'in kırmızı kartı maça damgasını vurdu. Karadeniz ekibinin oyuncusu, Tomas'a isyan ederken, Sarı-Kırmızılı savunmacı, "Tüm bunları gördükten sonra keşke tükürseydim diye düşündüm" dedi 


'Gülüşüne sinirlendim' 
AKÇAABAT Sebatsporlu İsmet'in 56. dakikada atılması ortalığı karıştırdı. Galatasaraylı Tomas'a, topsuz alanda "centilmenlik dışı hareket" yaptığı gerekçesiyle kart gösterdiğini belirten hakem Özgüç Türkalp tarafından saha dışına gönderilen Kırmızı-Beyazlı futbolcu, atıldıktan sonra Hırvat oyuncunun gülüşüne sinirlendiğini ve kendisine yakışmayan hareketler yaptığını söyledi. 

'Çark böyle dönüyor' 
POZİSYONUN ardından Tomas'ın kendisine temas ettiğini söyleyen İsmet, "Ben de yavaş dedim. Ama tükürüp, yarı Türkçe küfür etmeye başlayınca üzerine gittim. Yanımda Erman da vardı. Tomas'a temasım olmadı. Daha çok Erman vurdu, o da kendini yere attı" dedi. İsyana devam eden Sebatlı oyuncu, "Bir sene birinin 100. yılı, diğer sene diğerinin. Bu çark böyle dönüyor " yorumunu yaptı. 

Yeminli savunma 
GALATASARAYLI Tomas ise kendini savundu, İsmet'e ne küfür ettiğini, ne de tükürdüğünü söyledi. Kırmızı kart görmesinin ardından sadece güldüğünü belirten Hırvat oyuncu, "Yemin ederim ki, söylediklerinin hiç birini yapmadım. Saha dışına çıktıktan sonra anormal hareketler yaptı. Bunları görünce, içimden keşke tükürseydim diye düşündüm" ifadesini kullandı. 

Gürsoy'a sataşma 
İSMET'İN oyundan atılmasının ardından Şeref Tribünü'nde de ortam gerildi. Akçaabat Sebatlı yöneticiler, Galatasaray İkinci Başkanı Ergun Gürsoy'a dönerek, "Trabzon'a geldiğinizde böyle olaylar olduğunda ortalığı birbirine katıyorsun. Şimdi de konuşsana" diyerek sataştı. Tartışma bir anda kavgaya dönerken araya giren İstanbul Emniyet Müdürü Celalettin Cerrah ortamı yumuşattı. 

Fatih'e kapılar kapalı 

Canaydın istemiyor 
SARI-Kırmızılı kulüpte Fatih Akyel ismi gündemden düşmüyor. Akçaabat Sebatspor maçında taraftarların pankartlarla protesto ettiği tecrübeli oyuncu için Başkan Özhan Canaydın, "Bu konu, Galatasaray'ın problemi değil. İyi giden Galatasaray'ı karıştırmak isteyenler var. Ben ve yönetim kurulunun tümü bu transfere karşıyız. Böyle bir dönemde Fatih Akyel'i almak istemeyiz. Bu konu artık kapanmalı" diyerek, son noktayı koydu. 

Gürsoy'dan taşlama 
SEZON başında Fatih için girişimde bulunan İkinci Başkan Ergun Gürsoy ise sitemkar mesajlar gönderdi. Gürsoy, Fatih Akyel'in dönüşü konusunda yönetimde yalnız kaldığı şeklindeki yorum karşısında "Ben zaten her zaman yalnızım. Hiç kimseye de kırgın değilim. Bu olayları dışardan körükleyenler var. Ellerini vicdanına koysunlar. O zaman doğruyu yanlışı görürler. Transfer için ocak ayına kadar zaman var" ifadesini kullandı. 


</TEXT>
</DOC>
