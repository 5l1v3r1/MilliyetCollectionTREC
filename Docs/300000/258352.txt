<DOC>
<DOCNO> 258352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas03.html </URL>
<DATE> 2004/07/26/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Erkekler neden az yaşar İşte bilimsel yanıtlar... 
</HEADLINE>
<TEXT>

     Erkeklerin kadınlara göre neden daha erken öldükleri pek çok bilimsel incelemeye konu olurken, Michigan Üniversitesi tarafından yapılan son bir araştırma, buna sebep olarak erkeklerin doğaları gereği erken ölmeye programlanmalarını, ayrıca kadınların peşinden koşmalarını gösterdi. 
     Michigan Üniversitesi tarafından yapılan araştırma sonuçlarına göre, ergenlikten yetişkinliğe geçiş aşamasında ölen her kadına karşılık aynı dönemlerini yaşayan üç erkek ölürken, 50 yaşına gelmeden ölen her 10 kadına karşılık ise ölen erkek sayısı 16'yı buluyor. 
     Araştırma sonuçlarına göre, erkeklerin kadınlara göre daha erken yaşta ölmelerine sebep olan unsurların ortadan kaldırılması durumda ise sadece ABD'de her yıl 370,000 insanın hayatı kurtarılabiliyor. 
     ABD Ulusal Sağlık İstatistikleri Merkezi, Dünya Sağlık Örgütü ve Ölüm Kayıtları Veri Tabanı'ndan elde edilen verilere dayanılarak yapılan araştırma sonuçlarına göre, ABD'de ölüme yol açan 11 temel sebepten kaynaklanan ölümlerde hayatını kaybeden erkeklerin sayısı kadınlara göre daha yüksek. 
     Bu araştırmaya göre, kadın-erkek ölüm oranlarındaki farklılık en fazla 20-24 yaşları arasında gözleniyor. Bu dönemde ölen her bir kadına karşılık 3 erkek hayatını yitiriyor. Erkekler ile kadınlar arasındaki bu farka sebep olan ölüm nedenleri arasında ise sırasıyla intihar, cinayet, muhtelif kazalar ve otomobil kazaları başta geliyor. 
     Erkeklerde ölüm oranlarının en yüksek olduğu dönemlerin aynı zamanda testosteron seviyelerinin de en yüksek olduğu dönemlere denk gelmesinin, bu ölüm sebeplerindeki en önemli gerekçenin kadınlar için rekabete girmeleri olduğunu gösterdiği kaydediliyor. 
     Kadın-erkek ölüm oranları arasındaki farkın 60'lı yaşlara gelindiğinde ikinci bir kez zirve yaptığını belirten araştırmacılar, bu dönemde ölen her kadına karşılık 1,68 erkeğin öldüğünü ifade ediyorlar. Bu ölümlerin kısmen intiharlardan kaynaklandığını belirten araştırmacılar, kadın ve erkek intihar teşebbüslerinin aşağı yukarı eşit olmasına rağmen kadınların aksine daha etkili intihar yöntemleri kullanan erkeklerin teşebbüslerinin çoğunlukla ölümle sonuçlandığını kaydediyorlar. İntihar sonuçlarındaki farklılıklara rağmen 60-75 yaş grubundaki ölümlerin temel sebebini hastalıklar oluşturuyor. 
     Erkeklerin sigara, içki ve yemek alışkınlıklarının sağlıkları üzerinde olumsuz etki yaptığını belirten araştırmacılar, taşıdıkları testosteron hormonunun da kontrolleri dışında erkekleri daha saldırgan ve rekabetçi bir hayat tarzına ittiğini ve bunun da bağışıklık sistemi üzerinde olumsuz bir etki yarattığını ifade ediyorlar. 
     Araştırmaların, gelişmiş ülkelerde enfeksiyon ve parazitlerden dolayı ölen erkek sayısının bu sebeplerden ölen kadın sayısından iki kat, gelişmemiş ülkelerde ise dört kat fazla olduğunu ortaya koyduğunu söyleyen araştırmacılar, erkeklerin doğasının hastalıklarla savaşmaktan ziyade diğer erkeklerle savaşmaya göre programlandığını ve bunun da hayatları için büyük risklere yol açtığını ileri sürüyorlar. 
     
</TEXT>
</DOC>
