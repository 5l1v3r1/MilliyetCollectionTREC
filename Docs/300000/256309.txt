<DOC>
<DOCNO> 256309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy01.html </URL>
<DATE> 2004/07/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Erdoğan yarın Fransa'ya gidecek... 
</HEADLINE>
<TEXT>

     Başbakan Recep Tayyip Erdoğan, resmi temaslarda bulunmak üzere yarın Fransa'ya gidecek. 
     Başbakan Erdoğan, 3 gün sürecek ziyaretinin ilk gününde, Fransa Başbakanı Jean-Pierre Raffarin ve Fransa'da yaşayan Türkler ile bir araya gelecek. 
     Erdoğan, ziyaretin ikinci günü olan 20 Temmuz Salı günü ise Fransız işadamlarının yer aldığı konferansa katılacak ve ''Türkiye-Fransa Etkili Bir Ortaklık İçin Yeni Perspektifler'' konulu bir sunum yapacak. Başbakan Erdoğan, bu konferansın adından Fransa Cumhurbaşkanı Jacques Chirac tarafından kabul edilecek. 
     Cumhurbaşkanı Chirac tarafından verilecek çalışma yemeğinin ardından Başbakan Erdoğan, Millet Meclisi Dışilişkiler Komisyonu Başkanı Edouard Balladur ve komisyon üyeleriyle bir toplantıya katılacak. 
     Erdoğan, bu toplantının ardından iktidardaki Halk Hareketi İçin Birlik Partisi UMP Başkanı Alain Juppe ile görüşecek. 
     Başbakan Recep Tayyip Erdoğan, ziyaretinin son gününde, sabah kahvaltısında önde gelen Fransız işadamlarıyla bir araya gelecek. 
     Erdoğan, kahvaltının ardından sırasıyla Sosyalist Parti Genel Sekreteri François Hollande, Millet Meclisi Başkanı Jean Louis Debre ve Fransız Demokrasisi için Birlik Partisi UDF Başkanı François Bayrou ile görüşecek. 
     Başbakan Erdoğan, temaslarını tamamladıktan sonra aynı gün Türkiye'ye hareket edecek. 
     Başbakan Erdoğan'ın Cumhurbaşkanı Chirac ve Başbakan Raffarin'le yapacağı görüşmelerde, ikili ilişkilerin yanı sıra başta Türkiye-AB ilişkileri, Kıbrıs, Irak ve Ortadoğu, Kuzey Afrika Projesi, transatlantik ilişkiler, Afganistan, Kafkaslar'daki son durum ve enerji başta olmak üzere bölgesel ve uluslararası konuların ele alınacağı bildirildi. 
     
</TEXT>
</DOC>
