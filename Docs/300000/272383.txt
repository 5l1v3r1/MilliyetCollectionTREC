<DOC>
<DOCNO> 272383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo13.html </URL>
<DATE> 2004/09/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Taraftara kızdı sandalye fırlattı 2 yaralı 
</HEADLINE>
<TEXT>

     Amerika Beyzbol Ligi MLB'de tribünlere sandalye fırlatan ve iki seyircinin yaralanmasına neden olan beyzbolcu tutuklandı. Olay, Oakland Athletics ve Texas Rangers takımları arasında oynanan maçın dokuzuncu devresinde, Rangers'lı yedek atıcıların bulunduğu bölüme yakın olan tribünlerde gerçekleşti. 
     Rangers oyuncusu Doug Brocail, tribündeki bir erkek taraftarın sözlü sataşmasına cevap verdi. Tartışma, diğer yedek oyuncuların da katılmasıyla büyüdü. 
     Antrenör Mark Connor ve Texas'lı oyuncuların Brocail'i sakinleştirmeye çalıştığı sırada Rangers'tan Frank Francisco, orada bulunan bir sandalyeyi taraftarlara fırlattı. Francisco'nun fırlattığı sandalye, birisi kadın iki taraftarın başlarından yaralanmasına neden oldu. Burnu kırılan bayan taraftar hastaneye kaldırılırken, Francisco tutuklanarak cezaevine kapatıldı. 25 yaşında olan ve ağustos ayının çaylağı seçilen Francisco, daha sonra kefaletle serbest bırakıldı. 
     Texas Rangers Kulübü'nden yapılan basın bildirisinde, "Şartlar ne olursa olsun sporcular asla tahrike kapılıp bu tür hareketlerde bulunmamalıdır" denildi. 
     
</TEXT>
</DOC>
