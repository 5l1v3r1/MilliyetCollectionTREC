<DOC>
<DOCNO> 268596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/gun03.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Apo sloganı'na bozma 
</HEADLINE>
<TEXT>


Yargıtay 9. Ceza Dairesi, DEHAP mitinginde 'İmralı'ya bin selam' sloganı atan sanığın cezasını, 'Slogan, örgüt bağı kurmaya yeterli değil' diyerek düşürdü 

ÖZGÜR CEBE Diyarbakır DHA 

Yargıtay 9. Ceza Dairesi, basın açıklamalarında yasadışı örgüt lehine slogan atanların, eskiden olduğu gibi "örgüte yardım ve yataklık" suçundan cezalandırılamayacağına karar verdi. Daire, Abdullah Öcalan lehine slogan atan bir sanığa bu suçtan 3 yıl 9 ay ceza verilmesine ilişkin kararı bozarak, eylemin 6 aydan 2 yıla kadar hapis cezasını öngören TCK'nın 312 1. maddesine göre cezalandırılabileceğini kaydetti. Cumhur Kaplan, Mardin Cumhuriyet Meydanı'nda 28 Mart yerel seçimleri öncesi DEHAP tarafından düzenlenen mitingde seçim otobüsünün önünde, "Selam, selam İmralı'ya bin selam" diye slogan attı. Kaplan, bu nedenle "yardım ve yataklık" fiilini düzenleyen TCK'nın 169. maddesi uyarınca 3 yıl 9 ay hapse mahk m edildi. 
Bu kararı bozan 9. Daire, kararında, TCK 169'un 7 Ağustos 2003'te yürürlüğe giren AB'ye uyum paketiyle değiştirildiğini anımsattı. Değişikliğe göre, sadece slogan atan bir sanığın 169'dan ceza alamayacağını vurgulayan daire, eylemin "Halkı kanuna uymamaya davet etme, cürmü övme" fiilini düzenleyen TCK'nın 312 1. maddesi uyarınca cezalandırılması gerektiğini kaydetti. Daire, sadece slogan atmanın, örgüt bağı kurmaya yeterli olmadığı görüşüyle, eylemi Terörle Mücadele Yasası kapsamına da sokmadı. 


</TEXT>
</DOC>
