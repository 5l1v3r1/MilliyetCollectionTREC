<DOC>
<DOCNO> 265113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur52.html </URL>
<DATE> 2004/08/20/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Çakıcı soruşturması ile ilgili iddialar... 
</HEADLINE>
<TEXT>

     İzmirli bir grup avukat, Cumhurbaşkanı Ahmet Necdet Sezer'e dilekçe ile yaptıkları başvuruda, ''Yargıtay Başkanı ile MİT Başkanı'nın da karıştığı kamuoyuna yansıyan tartışmalara müdahale ederek, iddiaları araştırmak için Devlet Denetleme Kurulu'nun görevlendirilmesi ve MİT Başkanı Şenkal Atasagun'un görevden alınması'' talebinde bulundu. 
     Eski İzmir Barosu Başkanı Noyan Özkan başkanlığında 8 avukat, Cumhurbaşkanı Sezer, Yargıtay Başkanı Eraslan Özkaya ve Yargıtay Disiplin Yüksek Kurulu Başkanlığı'na gönderdikleri dilekçelerin birer örneğini basın mensuplarına dağıttı. 
     Avukatlar, Cumhurbaşkanı Sezer'e gönderdikleri dilekçede, ''Alaattin Çakıcı'nın Yargıtay'da görülen dosyasına nüfuz etmek ve hukuk dışı ilişkilerle çıkar sağlamak isteyen bazı kamu görevlileri ve kişilerin olduğunu, bu kişiler hakkında İstanbul Cumhuriyet Başsavcılığı'nca soruşturma başlatıldığını'' hatırlattı. 
     Dilekçede, ''MİT mensubu Kaşif Kozinoğlu'nun yargıdaki Çakıcı dosyasına nüfuz etmek istediğinin ortaya çıktığını iddia eden ve bu kişinin de MİT Başkanı Şenkal Atasagun'un tarafından korunduğunu'' iddia eden avukatlar, şu görüşleri savundu 
     ''Anayasa'nın 108. maddesi uyarınca, idarenin hukuka uygunluğunun sağlanması amacıyla Devlet Denetleme Kurulu'na DDK inceleme, araştırma, denetleme yaptırma yetkisine sahip Cumhurbaşkanlığı, bu olaya müdahale etmelidir. İddia edilen olayların ciddi boyutlara ulaşması ve tüm soruşturma ve denetimlerin selametle yürütülmesi amacıyla MİT Başkanı Şenkal Atasagun'un görevden açığa alınması için gerekli yasal prosedürün başlatılmasını başvurumuza, Dilekçeler Hakkında Kanun ve Bilgi Edinme Yasası uyarınca cevap verilmesini saygılarımızla dileriz.'' 
     
     ÖZKAYA'YA İSTİFA ÇAĞRISI 
     Avukatlar, Yargıtay Başkanı Eraslan Özkaya'ya gönderdikleri dilekçede ise ''hukuk devletinin yerleşmesini ve güçlenmesini amaçladıklarını, kamuoyuna yansıyan Yargıtay-MİT-Organize suç örgütleri tartışmasında, bağımsız yargıyı zedeleyen gelişmelerin yaşandığını'' belirterek, ''soruşturmanın selametle yürütülebilmesi ve bağımsız yargının korunması için, görevinizden istifa etmenizi diliyoruz'' ifadesini kullandı. 
     Yargıtay Disiplin Yüksek Kurulu Başkanlığı'na gönderilen dilekçede de Özkaya hakkında, ''disiplin soruşturması açılmasını, yapılacak değerlendirme sonucunda eylemlerinin ağırlığına göre uyarma veya görevden çekilmeye davet işlemlerinden birinin uygulanmasına karar verilmesi'' istendi. 
     
</TEXT>
</DOC>
