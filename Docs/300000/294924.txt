<DOC>
<DOCNO> 294924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun06.html </URL>
<DATE> 2004/12/05/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD'de de seçim bitti ama tartışması bitmedi... 
</HEADLINE>
<TEXT>

     ABD'de 2 Kasım'daki başkanlık seçimlerinde kilit rol oynayan Ohio eyaletinde oyların yeniden sayılmasını isteyen yaklaşık 400 kişi, Columbus şehrinde protesto gösterisi yaptı. 
     Columbus'taki valilik binası önünde toplanarak, seçim günü yapıldığını iddia ettikleri usulsüzlükler hakkında inceleme talebiyle düzenlenen gösteride, Demokrat Parti adayı Senatör John Kerry'ye oy vermeyi amaçlayan pek çok seçmenin oylarının usulsüzlüklerin kurbanı olduğu ve oyların ABD Başkanı George Bush'a gittiği iddia edildi. 
     Konuşmacılar, yüksek mahkeme tarafından iptal edilen Ukrayna seçimlerine de sık sık atıfta bulundular. 
     Bu arada, Columbus'ta bir federal yargıcın, masrafların karşılanması durumunda oyların yeniden sayılabileceğine yeşil ışık yakması üzerine, Yeşil Parti ve Özgürlükçü Parti yetkililerinin söz konusu masrafları karşılayabileceklerini ifade ettikleri kaydedildi. 
     Yeniden sayımın, Ohio'nun 20 seçici seçmeninin resmen belirleneceği 13 Aralık'tan önce başlamasının beklenmediği ifade edilirken, Ohio'yu kazanması durumunda ABD'nin yeni başkanının Kerry olacağı iddia ediliyor. 
     Seçim sonuçlarına göre, Başkan Bush'un Ohio'da 119 bin oy ya da yüzde 2'lik farkla Kerry'yi mağlup ettiği belirtilirken, 90 bin oyun tercihleri belli olmadığı gerekçesiyle iptal edilmesi ve sadece Gahanna isimli bir banliyöde 3893 oyun bir bilgisayar hatası yüzünden Başkan Bush'a verilmiş gibi kabul edilmesi eleştirilere yol açıyor. 
     
</TEXT>
</DOC>
