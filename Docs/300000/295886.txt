<DOC>
<DOCNO> 295886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko45.html </URL>
<DATE> 2004/12/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
S.Arabistan, petrolde mevcut durumun korunacağı işaretini verdi 
</HEADLINE>
<TEXT>

     Petrol İhraç Eden Ülkeler Örgütü'nün OPEC cuma günü yapılacak bakanlar toplantısı öncesinde, örgütün en etkili üyesi Suudi Arabistan, bir üretim kısıntısına gerek olmadığı sinyali verdi. 
     Suudi Arabistan Petrol Bakanı Ali el Naimi, piyasanın bugünkü durumunda OPEC'in her hangi bir eylemine gerek olmadığını söyledi. 
     Tüketicilerin petrol stoklama girişimlerine rağmen, fiyatlarda aşırı bir düşüş tehlikesinin görülmediğini savunan el Naimi, ''Kuzey yarıkürede kış daha yeni geliyor. Petrol fiyatları hala belirlediğimiz 22-28 dolar aralığının üzerinde seyrediyor. Öyleyse niçin herhangi bir şey yapalım ki '' dedi. 
     Yıl içinde büyük bir yükseliş göstererek Ekim ayında nominal fiyatlarla tarihi rekoruna ulaşan petrol fiyatlarının o tarihten bu yana varil başına 15 doları bulan bir düşüş yaşaması, bazı OPEC üyelerinden üretim kısıntısına geçilmesi taleplerinin gelmesine yol açmıştı. 
     OPEC içinde yüksek fiyatlardan yana olan bazı üyeler, rekor fiyatları denetlemek için resmi kotasının üzerinde üretim yapan kartelin artık buna son vermesini, aksi takdirde fiyatlarda ani bir düşüş yaşanacağını savunuyor. Bu görüşü savunanlar, ABD Doları'nın yıl içindeki değer kaybının fiyat artışlarından gelen görünürdeki kazancı büyük ölçüde erittiği gerekçesiyle, OPEC'in kendi petrolleri için koyduğu varil başına 22-28 dolarlık resmi fiyat aralığı hedefinin de yukarıya çekilmesi yönünde çaba sarf ediyor. 
     OPEC petrolünün varil fiyatı şu aralar 33 dolar civarında seyrederken, üretim kısıntısından yana olan üyeler bu fiyatın 30 doların altına düşmesine izin verilmemesi gereğine inanıyor. 
     
</TEXT>
</DOC>
