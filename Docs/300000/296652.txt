<DOC>
<DOCNO> 296652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur24.html </URL>
<DATE> 2004/12/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Er "Polisin aşırı güç kullanmasını tasvip etmiyoruz" 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, bu yılın 10 ayında 21 binden fazla çocuğun şiddete, 84 binden fazla çocuğun da suça maruz kalması ya da suç işlemesi nedeniyle Emniyet birimlerine geldiğini söyledi. 
     Er, polisin toplumsal olaylarda zaman zaman aşırı güç kullanabildiğine dikkat çekerek İstanbul'da Eğitim Sen'in basın açıklaması sırasında polisin yaptığı müdahalenin incelemeye alındığını bildirdi. 
     Haftalık bilgilendirme toplantısında konuşan Ramazan Er, Çocuk Polisi hakkında bilgi verdi. Emniyet Genel Müdürlüğü bünyesinde 43 ilde Çocuk Şube Müdürlüğü kurulduğunu, bin 686 personelin bu konuda eğitildiğini vurgulayarak, tam donanımlı 60 taşıt alındığını bildirdi. 
     Çocukların karıştığı olaylarla ilgili de bilgi veren Er, 2004 yılının ilk 10 ayında şiddet içerikli 133 bin 257 olayda 21 bin 465 çocuğun mağdur olduğunu bildirdi. Aile fertlerine yönelik kötü muamele olaylarında ise 5 bin 876 çocuğun şiddete maruz kaldığını belirten Er, toplam 27 bin 341 şiddet mağduru olduğunu ifade etti. 
     Bu yıl ayrıca 10 yaş altı sokakta yaşayan 403 çocuk, evden kaçan 159 çocuk, 346 kayıp çocuk, 2 bin 706 buluntu çocuk, 185 terk çocuk, 5 bin 8 suç mağduru çocuk, 6 bin 156 suç işleyen çocuk olmak üzere toplam 11 bin 493 çocuğun Çocuk Şubeleri ya da Çocuk Bürosu ile muhatap olduğunu belirten Er, 11-18 yaş grubundan ise bin 968 evden kaçan çocuk, 3 bin 781 çocuk, bin 829 kayıp çocuk, 4 bin 320 terk çocuk, 13 bin suç mağduru çocuk, 47 bin 765 çocuğun polisle muhatap olduğunu kaydetti. Er, 0-18 yaş grubu arasında 84 bin 926 çocuğun Ç5ocuk Şube veya Bürolarına getirildiğini bildirdi. 
     
     METROPOLLERDE DURUM 
     Dünya genelinde metropol kentlerin karşılaştırılmasında İstanbul'da asayiş suçlarının düşük olduğuna dikkat çeken Ramazan Er, bu saptamayla ilgili bazı kentleri karşılaştırdı. 
     Geçen yılki istatistiklere göre Londra'nın nüfusunun 7 milyon 188 bin olduğunu, bu kentte bir milyon 90 bin 197 suç işlendiğini Berlin'in nüfusunun 3 milyon 392 bin 425 olduğunu, burada 563 bin 905 suçun işlendiğini 12 milyon 310 bin kişinin yaşadığı Tokyo'da 321 bin 752 suç işlendiğini 901 bin 276 kişinin yaşadığı Amsterdam'da 131 bin 307 suç işlendiğini bir milyon 550 bin 874 nüfuslu Viyana'da 257 bin 90 suç işlendiğini söyleyen Er, 10 milyon 18 bin 735 kişinin yaşadığı istanbul'da geçen yıl 82 bin 529 suç işlendiğini bildirdi. Er, nüfusa göre suç oranının Londra'da yüzde 14, Berlin'de yüzde 16, Tokyo'da yüzde 2.6, Amsterdam yüzde 14.5, Viyana'da yüzde 16.5, İstanbul'da ise bu oranın yüzde 08.8 olduğunu kaydetti. 
     
     ER İŞADAMLARINI UYARDI 
     Romanya'da bir organize suç grubunun turizm ve otelcilik yapan işadamlarına ülke garantili turist gönderme vaadiyle ülkelerine çağırdıklarını burada bu işadamlarının bagajlarına uyuşturucu koyarak şantaj yaptıklarını bildiren Er, organize suç grubunun Türk polisinin Romanya nezdinde yaptığı girişimler sonunda yakalandığını bildirdi. 
     Romanya'da iş yapacak olan işadamlarını bu konuda uyaran Er, işadamlarının büyükelçilik ve konsolosluklardaki dış temsilciliklerimizle ilişkiye geçmelerini istedi. 
     
     SORULAR 
     Gazetecilerin çeşitli konulardaki sorularını yanıtlayan Er, Ankara'da bir grubun çıkardığı olaylar sırasında kamu mallarının zarar görmesi ile ilgili belediyelerin müdahil olmaları gerektiğini, zarar gören araçları nedeniyle polisin müdahil olacağını söyledi. 
     Ankara'daki olaylar sırasında gazetecilerin dayak yemesi ve İstanbul'da Eğitim Sen'in basın açıklaması sırasında polisin ''sert tepki'' gösterdiğini ifade eden bir gazetecinin sorusu üzerine Er, şunları söyledi 
     ''Biz vatandaşlarımızın Anayasal haklarını kullanmasından yanayız. Bu tür toplantılarda güvenlik güçlerimiz vatandaşlarımızın zarar görmemesi için tedbir alıyor. Toplantılarda suç işlenmesi durumunda ise müdahale ediyor. Zaman zaman bu müdahale aşırıya kaçabiliyor. Müdahalenin orantısız güç kullanımı ile yapılmaması lazım. Biz bunu tasvip etmiyoruz.'' Er, İstanbul'daki polisin müdahalesi ile ilgili inceleme başlatıldığını da bildirdi. 
     
</TEXT>
</DOC>
