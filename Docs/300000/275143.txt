<DOC>
<DOCNO> 275143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur23.html </URL>
<DATE> 2004/09/26/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bolu'daki yangında anne ve kızlarını kovulan itfaiyeci kurtardı... 
</HEADLINE>
<TEXT>

     Bolu'da dün çıkan yangında, anne ve 2 kızını Bolu Belediyesi tarafından işten çıkarılan itfaiyecinin kurtardığı anlaşıldı. 
     Eski itfaiye görevlisi Ali Gökçe, alevlerin arasından kurtardığı anne ve kızla buluşarak onlara moral verdi. Yangın olduğunu fark edince hemen itfaiye merdivenine tırmandığını anlatan Gökçe, ''Belediyenin bizi işten çıkarması önemli değil. İtfaiyecilik benim için bir tutku... Belediye beni işten çıkararak işsiz bıraktı. Buna rağmen ben arkadaşlarımın yardımına koşma konusunda tereddüde düşmedim'' dedi. 
     
     ''SANKİ FELAKETLER BİZİ İZLİYOR'' 

     Alevlerin arasından güçlükle kurtarılan anne Nurşen Yavuz, tüm eşyalarının yandığını belirterek, ''Sanki felaketler bizi izliyor. Bu yangından önce yaşadığımız depremde eşyalarımızın bir bölümü zarar gördü. Kalan eşyalarımızla Kars'a giderken trafik kazası geçirdik. Kazada depremden geriye kalan eşyalarımız da kullanılamaz hale geldi. Bolu'ya döndükten sonra aldığımız eşyalar ise dün yaşadığımız yangında yanarak kullanılmaz hale geldi'' dedi. 
     Yangın sırasında dumandan boğulmak üzereyken kurtarıldıklarını anlatan Yavuz, ''Evimiz tamamen yandığı için geceyi kızımın öğretmeni Yasemin Tahta'nın evinde geçirdik. Eşim asgari ücretle çalışıyor. Çaresizlikten ne yapacağımı bilmiyorum'' diye konuştu. 
     
     ENKAZIN İÇİNDE OKUL KİTAPLARINI ARADI 

     Yangında son anda kurtarılan Atatürk İlköğretim Okulu 7. sınıf öğrencisi Bahar Yavuz, alevlerin arasındayken bir an öleceğini düşündüğünü ifade ederek şunları söyledi 
     ''Alevlerin arasından kurtarıldıktan sonra saatlerce kendime gelemedim. Olaydan sonra öğretmenin bana moral verdi. Onun sayesinde güçlükle kendime geldim. Bundan sonra başımızı sokacak bir yere ihtiyacımız var.'' Yangında okul eşyaları ve kitapları yanan Bahar Yavuz, yanan evden geriye kalan enkazın içinde uzun süre okul kitaplarını aradı. 
     Bahar Yavuz'un öğretmeni Yasemin Tahta ise bir eve kavuşuncaya kadar öğrencisinin ailesini misafir edeceğini söyledi. 

     
</TEXT>
</DOC>
