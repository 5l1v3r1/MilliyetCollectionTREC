<DOC>
<DOCNO> 255206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur50.html </URL>
<DATE> 2004/07/13/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Van'daki patlama... Bombanın tipi belirlendi 
</HEADLINE>
<TEXT>

     Van Emniyet Müdürü Tacettin Kurt, ''Van'daki saldırıda kullanılan patlayıcı düzeneğinin, terör örgütü PKK Kongra-Gel'in Güneydoğu Anadolu'daki bazı illerde kullandığı bomba düzeneklerine benzediği tespit edildi'' dedi. 
     Emniyet Müdürü Tacettin Kurt, makamında gazetecilere yaptığı açıklamada, 2 Temmuz'da Vali Hikmet Tan'a yönelik bombalı saldırıda önemli bulgular elde edildiğini söyledi. 
     Patlamadan sonra olay yerinden alınan delillerin Emniyet Genel Müdürlüğü Kriminal Polis Laboratuarı'na gönderildiğini ve laboratuvardaki incelemenin tamamlandığını belirten Kurt, şunları kaydetti 
     ''Valimize 2 Temmuz'da yapılan suikast konusunda, olay yerinde çeşitli malzemeler bulundu. Bunlar içersinde telsiz aparatları ve onları çalıştırma düzenekleri ile piller vardı. Bu aparatlar, hem infilak eden aracın içerisinde hem de araca 30 metre uzaklıktaki bir yerde poşet içerisinde bulundu. Bunların hepsi Emniyet Genel Müdürlüğü Kriminal Polis Laboratuarı'na gönderildi. Yapısı, sistemi nedir Düzenek nasıldır Bulunan telsizlerin, olay yerindeki delillerin markaları ve içeriği nedir Bunların hepsi kriminal laboratuarda incelendikten sonra tespit edildi. İnceleme neticesinde, geçmişte bu aletlerin benzerinin kullanıldığı ve benzeri olayların olduğu tespit edildi. Terör örgütü PKK Kongra-Gel'in Güneydoğu Anadolu'daki bazı illerde kullandığı bombalama olaylarındaki düzeneklere benzediği ve markalarının aynı olduğu, hatta telsizdeki seri numaralarının dahi birbirine yakın olduğu tespit edildi.'' Çalışmaların devam ettiğini ve olayın faillerinin kısa sürede yakalanmasını beklediklerini vurgulayan Kurt, sözlerine şunları ekledi 
     ''Bombalama olayında kullanılan düzenek, terör örgütü PKK Kongra-Gel'in geçmişte, Diyarbakır, Şırnak, Ağrı-Doğubeyazıt, Batman-Beşiri, Adıyaman ile Hakkari'nin Yüksekova ve Çukurca ilçelerindeki bazı tuzaklama, patlama ve bombalamalarda elde edilen malzemelerle aynı olduğu belirlendi. Bu nedenle şu anki çalışmalarımız bu yöndedir. Bomba yüklü araçtaki patlayıcının tipi, düzeneği ve sistemi de bunun benzeridir. Laboratuvar sonuçlarında, bomba yüklü araçta, 8-10 kilo civarında C-4 tipi RDX amonyum nitrat ve tetril patlayıcının kullanılmış olduğu da ayrıca belirtildi.'' 
     
</TEXT>
</DOC>
