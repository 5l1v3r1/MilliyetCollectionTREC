<DOC>
<DOCNO> 277086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yazar/uras.html </URL>
<DATE> 2004/10/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bursa'da 8 bin sanayici 14 bin tüccar var 
</HEADLINE>
<TEXT>


Bursa Ticaret ve Sanayi Odası Başkanı Celal Sönmez'in verdiği bilgiye göre, Ticaret ve Sanayi Odası'na kayıtlı 22 bini aşkın işadamının 8 bini sanayici, 14 bini tüccar. 
Geçen hafta sonu Bursa'ya gittim... Eski "Yeşil Bursa" yok olmuş. Şimdilerde dağ taş fabrika veya konut... 
Bursa'da ekonomi büyüyor. Büyüyen ekonomi göç çekiyor. 1990 - 2000 yılları arasında 10 yılda Bursa'nın nüfusu yüzde 32 oranında arttı. Her yıl ortalama 51 bin kişi daha Bursa nüfusuna ekleniyor. Şimdiler nüfusun 2 milyon 200 bini aştığı tahmin ediliyor. 
Bursa'da sanayinin temelinde "planlı ekonomi" yatıyor. 1961 yılında Devlet Planlama Teşkilatı kurulduğunda, Türkiye'de sanayileşmede öncelik verilecek iller için yapılan araştırmada, sırasıyla Bursa, İstanbul, Adapazarı, Adana, Mersin ve Zonguldak illeri öne çıkmıştı. Bu araştırmaya dayalı olarak Bursa'da 1962 yılında "pilot örnek" organize sanayi bölgesinin temeli atıldı. 
Tüm altyapısı 1966 yılında tamamlanabilen organize sanayi bölgesinde başlangıçta sadece 4 fabrika kuruldu. Zamanla sınırları genişletilen Türkiye'nin bu ilk organize sanayi bölgesinde bugün 183 fabrika üretim yapıyor. Bunlar tekstil, otomotiv, yan sanayi, makine ve metal sanayii, kimya ve plastik sanayii dallarında faaliyet gösteriyor. 
Bursa Sanayi Odası 7 yıldır Bursa'nın 250 büyük firmasını belirlemek için araştırma yürütüyor. Bu yılki araştırma sonuçlarının yayımlandığı kitapta Bursa sanayiiyle ilgili bir yazısı yayımlanan Milliyet Ekonomi Müdürü Murat Sabuncu, Bursa ekonomisinin tarımdan sanayie hızlı geçişi gerçekleştirme başarısına dikkati çekiyor. Bugün eski tarım kenti Bursa'da yaşayanların yüzde 27'si sanayi kesiminde, yüzde 40'ı hizmetler kesiminde çalışıyor. Tarımda çalışanların oranı yüzde 33'e düştü. 
Bursa'da 3 otomotiv fabrikası yanında otomotiv yan sanayi sektöründe faaliyet gösteren 599 firma var. Otomotiv sektöründeki firmalar Bursa'da 20 bin kişiye istihdam imkanı sağlıyor. 
Bursa'nın geçmişinde ekonomik faaliyetlerin ağırlığının tekstil sektöründe olduğu bilinir. Bugün geleneksel üretimden çağdaş üretime geçen sektörde 8 bin dolayında firma üretim yapıyor. Tekstil sektörünün toplam istihdamın yüzde 60'ını sağladığı tahmin ediliyor. 
Ülkede kurulu 11 sentetik iplik fabrikasının 8'i Bursa'da. Sentetik iplikte Bursa'daki tesisler ülkedeki toplam kapasitenin yüzde 75'ini temsil ediyor. 
Bursa ekonomisinde ağırlığı olan bir diğer sektör de tarım ürünleri işleme sanayii. İl genelinde 29 konserve ve salça, 6 ayçiçeği ile çok sayıda süt işleme tesisi var. Bursa dondurulmuş yaş meyve ve sebze sanayiinde de gelişme içinde. 
Bursa'nın makine ve metal sektörü giderek ihracata yöneliyor. Yaklaşık 70 firma 50'den fazla ülkeye değişik makine ihraç ediyor. Bursa'da makine ve metal sanayiindeki firmalar tekstil makineleri, ambalaj makineleri, hidrolik pres ve makas dallarında ihtisas kazanmış durumda. 
Bursa'da imalat sanayii tesislerinde on ve daha fazla kişiye istihdam imkanı sağlayan işyerlerinin sayısı 700 dolayında. 
Bir zamanlar Bursa denilince, kaplıcaları, Sümerbank'ın Merinos Fabrikası ve Kafkas Pastanesi akla gelirdi. O zamanlar kebabı bile meşhur olmamıştı. Günümüzde Bursa denilince sanayi akla geliyor. 

Bodrum orman yangını 
Dün bu köşede yayımlanan " Ormanı yaktılar, ev yaptılar" başlıklı yazı üzerine Çevre ve Orman Bakanı Osman Pepe şu açıklamayı yaptı 
"Bodrum'da yanan ve Ayhan Şahenk Ormanı adıyla ağaçlandırılmasına başlanan alanın etrafı tel örgüyle çevrildi. Bina yapılan alan 'zeytinlik' olarak özel mülkiyete aittir. Özel mülkiyete ait bu alanda yapılaşmaya Bodrum Belediyesi'nin izin verdiği, binaların ruhsatlı olduğu öğrenilmiştir." 
Bakan'a ilgisi için teşekkür ederiz. 



</TEXT>
</DOC>
