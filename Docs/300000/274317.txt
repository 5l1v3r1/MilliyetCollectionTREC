<DOC>
<DOCNO> 274317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo06.html </URL>
<DATE> 2004/09/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İbrahim Kutluay resmen Seattle'da... 
</HEADLINE>
<TEXT>

     Milli basketbolcu İbrahim Kutluay, NBA Ligi takımlarından Seattle Supersonics ile resmi sözleşme imzaladı. 
     Pazar gününden bu yana ABD'de bulunan ve Seattle Supersonics Kulübü ile görüşmeler yapan İbrahim Kutluay, dün akşam, detayları şimdilik açıklanmayan bir kontrata imza atarak, Mehmet Okur ve Hidayet Türkoğlu'nun ardından, gelecek sezon NBA'de forma giyecek üçüncü Türk oyuncu oldu. 
     Geçtiğimiz sezon Ülkerspor ile Avrupa Ligi'nde başarılı maçlar çıkartan İbrahim, imza sonrası basına yaptığı açıklamada, ''Ben kendime güveniyorum ve burada takımıma önemli katkılar sağlayacağıma inanıyorum. ABD Milli Takımı'na karşı ortaya koyduğum oyun sonrasında NBA'de oynayabileceğime bir kez daha inandım'' dedi. 
     Rüya Takım'ın Türkiye'yle İstanbul'da oynadığı iki maçta gösterdiği performansla beğeni toplayan İbrahim, yeni takımının yıldızı Ray Allen'la da tanıştı. 
     Seattle Supersonics Genel Menajeri Rick Sund, 'NBA'in en genç takımlarından birisiyiz, İbrahim tecrübesiyle bize liderlik yapacak' dedi. 
     İbrahim, Türk Milli Takımı'nın lideri. Uluslararası arenadaki deneyimini bize aktaracak ve genç oyuncularımıza liderlik yapacakö diyen Sund, "NBA'deki en iyi şutör takımlardan birisiyiz, İbrahim'in sitili de tam bize göre" yorumunu yaptı. 
     
</TEXT>
</DOC>
