<DOC>
<DOCNO> 276780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonsiy10.html </URL>
<DATE> 2004/10/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Baykal, YTP'yi CHP'ye katılmaya çağırdı 
</HEADLINE>
<TEXT>

     CHP Genel Başkanı Deniz Baykal, YTP'nin CHP'ye katılması için Genel Başkanı İsmail Cem'e çağrı yaptı. YTP Genel Başkanı İsmail Cem de ''Hepimizin ne kadar gücü varsa birleştirmek, hep birlikte iktidar yürüyüşünü başlatmak zorundayız'' dedi. Baykal, CHP Genel Sekreteri Önder Sav ve bazı parti yöneticileri ile birlikte YTP Genel Merkezi'ni ziyaret ederek, Genel Başkan İsmail Cem ve diğer parti yöneticileriyle görüştü. 
     Yaklaşık 45 dakika süren görüşmenin ardından Baykal ve Cem ortak bir açıklama yaptılar. 
     Baykal, Cem'e YTP'nin CHP'ye katılması çağrısının yer aldığı bir mektup verdiğini belirterek, böyle bir beraberliği, işbirliğini engelleyecek herhangi bir unsur düşünmediğini söyledi. Baykal, Türkiye'nin çağdaş, güçlü bir seçeneğe ihtiyaç duyduğu bir ortamda herkese görev düştüğünü ifade ederek, yaptıkları çağrının daha önce gündeme gelen solda birleşme ve bütünleşme tartışmalarıyla ilgisi bulunmadığını kaydetti. 
     Baykal, ''Bu, alışılmış, klasik birleşme tartışmalarının bir parçası değil, burada gördüğünüz saygıdeğer bir manzara. Bir pazarlık, çekişme yok. Açık, aydınlık, sorumluluk taşıyan adımlar var'' diye konuştu. 
     YTP Genel Başkanı İsmail Cem de Baykal'ın yaptığı öneriden ''şeref duyduğunu'' ifade ederek, daveti ''ciddi olarak değerlendireceklerini'' belirtti. 
     Yarın Baykal'a bir iade-i ziyarette bulunacağını ve daha sonra partisinin yetkili kurullarının öneriyi ele alacağını belirten Cem, ''Hepimizin ne kadar gücü varsa birleştirmek, hep birlikte iktidar yürüyüşünü başlatmak zorundayız'' dedi. 
     Baykal'ın YTP Genel Başkanı Cem'e ilettiği mektupta, YTP üyelerine ''adaletli, üretken, etkin barışçı bir çağdaş devleti oluşturmak amacıyla bilgi çağı toplumunun sosyal demokrat iktidarını kurmak için bütünleşmeye, CHP'ye katılma'' çağrısı yer aldı. 
     Cem'in yarın yapacağı ziyaretin ardından YTP Parti Meclisi'nin 4 Ekim Pazartesi günü toplanarak, çağrıyı ele alacağını belirtildi. 
     YTP Genel Sekreteri Metin Şahin, kararın kurultaya ait olduğunu belirterek, Parti Meclisi'nde olağanüstü kurultay tarihini belirleyeceklerini söyledi. Şahin, olağanüstü kurultayı yasal olarak mümkün olan en kısa sürede gerçekleştireceklerini bildirdi. 
     
     ''BU OLAY, KLASİK BİRLEŞME SENARYOLARININ BİR BAŞKASI DEĞİLDİR" 

     CHP Genel Başkanı Deniz Baykal, CHP'ye katılması için YTP'ye yaptıkları çağrının ''Alışılmış birleşme senaryolarının bir başkası olmadığını'' belirterek, ''Burada pazarlık, çekişme yok, dürüst adımlar var'' dedi. 
     YTP Genel Başkanı İsmail Cem de Türkiye'nin ciddi bir dönemece yaklaştığını ifade ederek, ''Herkes mutlaka solcu olmak durumunda değil. Kendi dışımızdaki çağdaş birikimlerle, Mustafa Kemal'in yolunu izleyenlerin de desteğini alabilecek bir birleşmeyi, büyümeyi elbirliğiyle gerçekleştireceğiz'' diye konuştu. 
     Baykal, CHP Genel Sekreteri Önder Sav ve bazı parti yöneticileri ile birlikte YTP Genel Merkezi'ni ziyaret ederek, Genel Başkan İsmail Cem'e YTP'nin CHP'ye katılması çağrısı yaptı. 
     Deniz Baykal, bu çağrının yer aldığı bir mektubu da ilettiği İsmail Cem ile birlikte görüşmenin ardından bir açıklama yaptı. Cem'in bir süreden beri önemli bir sağlık sorunu nedeniyle tedavi gördüğünü anımsatan Baykal, bu nedenle kendisine geçmiş olsun ziyaretinde bulunmak istediklerini söyledi. 
     CHP'nin kapatıldıktan sonra yeniden açılması sürecinde Cem'in büyük emek verdiğini ve katkıda bulunduğunu anımsatan Baykal, siyasetin doğası gereği zaman zaman savrulmalar, ayrılmalar yaşanmasının doğal olduğunu kaydetti. 
     İçinde bulunulan koşulların herkesi bir sorgulama yapmak durumunda bıraktığını belirten Baykal, ''Bu buluşma umut ediyorum gelecek için Türkiye'de bir yeni durum değerlendirmesi yapılmasına, yeni bir anlayışın şekillenmesine katkı yapabilir, yapmalıdır. Böyle bir beraberliği, işbirliğini engelleyecek herhangi bir unsuru kesinlikle düşünemiyorum'' dedi. 
     İsmail Cem ve YTP'deki bulunan isimlerin sosyal demokrasinin temiz, ilkeli, dürüst, siyaseti özel çıkarları için değil ülke için yapma anlayışında olduklarını ifade eden Baykal, sözlerini şöyle sürdürdü 
     ''Kendilerini, değerlerini korudular. Şartlar öyle gerektiriyor diye yapay, içtenliksiz, yanlış hesapların peşinde sürüklenmediler. Bu doğrultudaki çağrıları kararlılıkla, zarif bir şekilde reddettiler. Bütün bunları biz dikkatle izledik. Şimdi geldiğimiz noktada Türkiye'nin gerçekten yeni, çağdaş ve güçlü bir seçeneğe ihtiyaç duyduğu bu ortamda, hepimize düşen önemli görevler var. Biz bunun bilincindeyiz. Bu dostluk, kardeşlik ziyaretini önemli, ülkemiz içinde değerli bir sonuca taşıma umudunu içimizde barındırıyoruz.'' 
     
     CEM ''ŞEREF DUYDUM'' 

     YTP Genel Başkanı İsmail Cem de Baykal ve arkadaşlarına ziyaretleri için teşekkür etti. ''Arkadaşım'' diye söz ettiği Deniz Baykal ile ilk siyasi birlikteliklerinin 1971 yılına kadar gittiğini anlatan İsmail Cem, şöyle devam etti 
     ''Türkiye bugün hakikaten belirli bir dönemece yaklaşıyor. bugün artık sosyal demokratlar olarak acı tatlı hatıraların ama maalesef bir iktidarsızlık duygusunun yansıdığı bir geçmişe değil geleceğe bakmak istiyoruz. Sağlam çizgimizle yolumuza hızla devam etmek, hepimizin ne kadar gücü varsa birleştirmek zorundayız. Bizim gücümüz çok büyük, harikalar getireceğiz demiyoruz ama hepimizin ne kadar gücü varsa, dağarcığımızda ne varsa, sosyal demokratlar olarak, Mustafa Kemal'in aydınlık yolunun yolcuları olarak neyimiz varsa biraraya getirmek ve hep birlikte iktidar yürüyüşünü başlatmak zorundayız.'' Baykal'ın getirdiği öneriden ''şeref duyduğunu'' kaydeden Cem, yarın kendisine iade ziyaretinde bulunacağını belirterek, ''Biz katılmayı ciddi olarak değerlendireceğiz. Yarın belki biraz daha konuşuruz. Ondan sonra elbette partimizin yönetimiyle değerlendireceğiz'' dedi. 
     Türkiye'de sosyal demokratların daha fazla bölünmesinin ortamı bulunmadığına dikkati çeken İsmail Cem, '' Herkes mutlaka solcu olmak durumunda değil. Kendi dışımızdaki çağdaş birikimlerle, Mustafa Kemal'in yolunu izleyenlerin de desteğini alabilecek bir birleşmeyi, büyümeyi elbirliğiyle gerçekleştireceğiz'' diye konuştu. 
     
     ''PAZARLIK YOK'' 

     Açıklamaların ardından Baykal, diğer sol partilere de benzer bir çağrıda bulunup bulunmayacağına ilişkin bir soru üzerine şunları söyledi 
     ''Burada tanık olduğunuz olay, alışılmış klasik birleşme senaryolarının bir başkası değildir. Bu çok saygıdeğer bir manzaradır. Burada pazarlık, çekişme, birleşme söylemi etrafında çeşitli spekülasyonlar yok. Burada çok açık, aydınlık, sorumluluk duygusu içinde atılan dürüst adımlar var. Bunun bir arka planı da yok. Bu beraberliği, yakınlaşmayı bundan önceki birleşme bütünleşme tartışmalarının bir parçası gibi algılamayın. Haksızlık edilmiş olur. O tartışmalardan artık Türkiye bıktı.'' İsmail Cem'in yarın saat 11.30'da Baykal'a iade ziyaretinde bulunacağı ve ön karar niteliğindeki görüşünü ileteceği öğrenildi. YTP Parti Meclisi de 4 Ekim Pazartesi günü toplanacak. Toplantıda katılma kararı almak üzere olağanüstü kurultay tarihinin belirlenmesi bekleniyor. 
     
     BAYKAL'IN MEKTUBU 

     Baykal, İsmail Cem'e ilettiği mektupta, 12 Eylül sonrasında ortaya çıkan siyasal dağınıklığın aşılması, sosyal demokrat kadroların köklü bir siyasal oluşumun etrafında birleşmesine yönelik özleminden söz etti. 
     Mektubunda, AK Parti iktidarının ''ufuksuzluğu ve hazırlıksızlığının kısa zamanda ortaya çıktığını'' ve AK Parti'nin iç sorunlarını Türkiye'nin sorunları haline getirmeye başladığını savunan Baykal, özetle şunları kaydetti 
     ''Bu aşamada hepimize düşen görev halkımızın, cumhuriyetimizin ve Türkiye'mizin geleceği için kenetlenmek ve sosyal demokrasinin iktidar programın en mükemmel haliyle gerçekleştirip kitlelerle paylaşmaktır CHP iktidarının yollarını nihayet açmaktır. 
     Tarih sürecinde oluşmuş ilerici ve sosyal demokrat özümüzü, ilkelerimizi koruyup geliştirerek, bunları hayata geçiren yöntemleri yenileştirmek ortak amacımızdır. Bu anlayıştan gücünü alan birleşme ve bütünleşme, Türkiye'nin ve Partimizin aydınlık geleceğine büyük bir katkı olacaktır. 
     Araya giren ayrılık dönemleri ne olursa olsun siz siyasete CHP Gençlik örgütünde başlamış, daima onun temel çizgisini sürdürmüş, bu arada Türk siyasetine ve sosyal demokrasiye unutulmaz katkılar yapmış bir devlet ve siyaset adamısınız. 
     CHP Genel Başkanı olarak YTP üyelerini, adaletli, üretken, etkin, barışçı bir çağdaş devleti oluşturmak amacıyla, bilgi çağı toplumunun sosyal demokrat iktidarını kurmak için bütünleşmeye, CHP'ye katılmaya çağırıyorum.'' Baykal, katılma kararı alınması durumunda CHP'nin YTP'nin tüm üyelerini bağrına basacağını ve en kıdemli üyelerle eşdeğer sayacağını belirtti. Mektubunun sonunda Cem'e ''Sevgili Yol Arkadaşım'' diye seslenen Baykal, ''Seni ve YTP'li kardeşlerimi, Mustafa Kemal'in aydınlık yolunda, sosyal demokrasinin eşitlik ve özgürlük ideallerinin bütünlüğünde birlikte yürümeye çağırıyorum'' dedi. 

     
</TEXT>
</DOC>
