<DOC>
<DOCNO> 290375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/guclu.html </URL>
<DATE> 2004/11/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS başvuruları pazartesi başlıyor ama... 
</HEADLINE>
<TEXT>


Üniversitelerarası Öğrenci Seçme Sınavı ÖSS başvuruları, pazartesi günü başlıyor. Başvurular, 6 Aralık'a kadar devam edecek. 
Güya, sınav sisteminde, bu yıl köklü değişiklikler yapılacaktı. Başbakan Erdoğan ve Milli Eğitim Bakanı Çelik, bu konuda kesin konuşmuşlardı. Ama işte başvurular başladı. H l ortada hiçbir şey yok. 
Başbakan Erdoğan, geçenlerde, AB ile ilgili olarak, "Maç başladıktan sonra kurallar değişmez" demişti. Şimdi aynı sözler ÖSS için de geçerliyse, verdiği sözler, yine havada mı kalacak 
Hatırlanacağı gibi, geçen yıl da ÖSS'nin içeriği ve katsayılar mutlaka değişecek denilmiş, ancak YÖK tartışmaları nedeniyle fazlasıyla zaman kaybedilince, değişim bu öğretim yılına ertelenmişti. 
Pazartesiye kadar yasal bir düzenleme yapılabileceğini hiç sanmıyorum. Çünkü zaman yetmez. Ayrıca başvuru kılavuzları da çoktan basıldı. Anlaşılan o ki, önümüzdeki günlerde ya maç başladıktan sonra kurallar değişecek ya da ÖSS'ye yönelik değişim hayalleri bu yıl da suya düşecek... 
AKP, öğrenci affı konusunda olduğu gibi ÖSS konusunda da öğrencileri fazla ciddiye almıyor. Onlarla, kedinin fareyle oynadığı gibi oynuyor. Olası bir seçimde küstürdüğü öğrencileri kazanması hiç kolay olmayacaktır .. 

ÖSYM 30 yaşında 
Öğrenci Seçme ve Yerleştirme Merkezi ÖSYM , sınavlar konusunda dünyanın en saygın kurumlarından birisi. Çok zor koşullarda çok önemli işler yapıyorlar. 19 Kasım 1974'te üniversitelere merkezi sistemle öğrenci yerleştirmek için kuruldu. Ama bugün Türkiye'nin neredeyse tüm merkezi sınavlarını onlar gerçekleştiriyorlar. 
Özgün bir yasaları bile yok. YÖK'e bağlı olarak çalışıyorlar. Oysa özerkliğe en fazla onların ihtiyacı var. Yılan hik yesine dönen YÖK yasası TBMM gündemine geldiğinde, umarız, ÖSYM'nin özerkliği de 30 yıl gecikmeyle sağlanmış olur. 
Prof. Dr. Savaş Küçükyavuz'un YÖK üyeliğine atanmasından sonra, ÖSYM Başkanlığı'na Prof. Dr. Ünal Yarımağan atandı. Yarımağan, kuruluşundan bu yana ÖSYM'de görev aldığı için kurumun ve sistemin yabancısı sayılmaz. Uzun yıllar Hacettepe Üniversitesi Bilgisayar Mühendisliği Bölüm Başkanlığı yaptı. ÖSYM'nin bilişim altyapısını da o kurdu. 
Yeni Başkan'a görevinde başarılar dilerken, ÖSYM'nin kurucusu rahmetli Altan Günalp'i de sevgi ile anıyoruz... 

Çocuk Hakları Günü 
Bugün Dünya Çocuk Hakları Günü. Dünyada en yaygın şekilde kabul edilmiş uluslararası sözleşme niteliği taşıyan BM Dünya Çocuk Hakları Sözleşmesi, 18 yaşından küçükleri kapsayan 54 maddeden oluşuyor. 
Sözleşme, çocukların kendi yeteneklerini tam anlamda özgürce geliştirmeleri anlayışına dayanıyor. Ama başta savaşlar ve yoksulluk olmak üzere dünyanın yaşadığı olumsuzluklardan en fazla etkilenenlerin başında da onlar geliyor. 
Eğitim, sağlık, sosyal güvenlik ve gelir dağılımındaki eşitsizliğin faturası hep onlara çıkıyor. Ağızlar açıldığında hepimizin baş tacılar ama iş uygulamaya geldiğinde ilk unutulanlar nedense hep onlar oluyor. 
Özetin özeti Çocukları mutlu olmayan bir toplumun, mutlu olması olanaksız. Bu yüzden çocukların çocukluklarını doyasıya yaşayacağı günler, artık gelmeli... 



</TEXT>
</DOC>
