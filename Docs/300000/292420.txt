<DOC>
<DOCNO> 292420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo23.html </URL>
<DATE> 2004/11/26/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Ankaragücü, Galatasarya maçı öncesi notlar... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Ankaragücü-Galatasaray maçını taraftarlar arasında izledi. 
     Karşılaşmaya 10 dakika önce gelerek maraton tribünündeki taraftarlar arasında yerini alan Bakan Şahin, maçtan önce basın mensuplarına yaptığı açıklamada, ''Bizler sporun başındaki insanlar olarak tribünlere barış ve dostluk havasını getirmek için çalışıyoruz. Bunu sağlamak için herkes üzerine düşeni yapacaktır. Balık baştan kokar. Dolayısıyla biz de başı temiz tutuyoruz'' diye konuştu. 
     Son zamanlarda futbolda meydana gelen şiddet olayları nedeniyle Ankara emniyeti de geniş güvenlik önlemleri aldı. Protokol tribünü önünde yapılan aramalar sırasında bir taraftarın üzerinde bıçak bulundu. Emniyet güçleri, bıçağı, Ankara Valisi Kemal Önel'e teslim ettiklerini söylediler. 
     Ankara'da havanın çok soğuk olması nedeniyle taraftarlar, maça fazla ilgi göstermedi. Karşılaşmayı yaklaşık 4 bin kişilik taraftar grubu izledi. 
     Her iki takım futbolcuları, sahaya, ellerinde ''Spor, sevgi, kardeşlik ve barıştır. Fair-play, sportmence yarıştır'' yazılı pankartla çıktılar. 
     Beşiktaş İnönü Stadı'nda geçen hafta bıçaklanarak hayatını kaybeden Cihat Aktaş için 1 dakikalık saygı duruşu yapıldı. Saygı duruşu sırasında bir grup Ankaragücü taraftarı, ''Futbolda şiddet istemiyoruz'' diyerek tezahüratta bulundular. 
     Öte yandan, hafta içinde Ankara Valiliği'nde yapılan güvenlik toplantısında alınan kararlar sonrasında, Ankara 19 Mayıs Stadı'nın tribünlerine hiçbir şekilde pankart asılmadı. 
     Galatasaray'da sakatlığı süren Hasan Şaş ve bir türlü istikrarı yakalayamayan Baliç, kadroda yer almadı. 
     Kapalı tribünde bir grup taraftar, ''Futbol terör değil, kardeşliktir'' yazılı pankart kaldırdılar. 
     Karşılaşmayı, Ümit Milli Takım Teknik Direktörü Raşit Çetiner de izledi. 
     
</TEXT>
</DOC>
