<DOC>
<DOCNO> 266654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur20.html </URL>
<DATE> 2004/08/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Boğaziçi ve Fatih Ekspresleri bir süre çalışmayacak... 
</HEADLINE>
<TEXT>

     TCDD Genel Müdürlüğü, ''mevsim nedeniyle yolcu sayısında azalma olduğundan'' Boğaziçi ve Fatih Ekspres seferlerinin geçici bir süre iptal edildiğini bildirdi. 
     TCDD Genel Müdürlüğü'nden yapılan yazılı açıklamaya göre, Ankara-Haydarpaşa-Ankara hattındaki Boğaziçi ve Fatih ekspreslerinin seferleri 25 Ağustos tarihinden itibaren durduruldu. 
     İçanadolu Mavi Treni'nin Haydarpaşa-Erenköy-Enveriye arasındaki seferleri de geçici bir süre iptal edildi. Ancak, İçanadolu Mavi Treni'nin Eskişehir-Adana arasındaki seferlerinde herhangi bir değişiklik yapılmadı. 
     Yine aynı tarih itibariyle Doğu Ekspresi Treni'nin Arifiye'den 15 dakika tehirle saat 12.00'de kalkacağı belirtildi. 
     Uluslararası Trans Asya Ekspresi'nin geçişinin sağlanması için gerekli önlem ve tedbirlerin alınacağına işaret edilen açıklamada, söz konusu hatta, yük akışında herhangi bir aksama olmayacağı bildirildi. 
     Açıklamada, Boğaziçi ve Fatih ekspresi ile İçanadolu Mavi Treni'ne 25 Ağustos günü dahil olmak üzere bilet alan yolcuların bilet ücretlerinin kesintisiz iade edileceği kaydedildi. 
     
</TEXT>
</DOC>
