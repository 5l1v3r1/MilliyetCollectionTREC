<DOC>
<DOCNO> 298781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur20.html </URL>
<DATE> 2004/12/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Huzurevi sakinleri arasında kavga... 
</HEADLINE>
<TEXT>

     Bursa'da, huzurevinde kalan bir kişi, ''Sayısal Loto kuponu'' yüzünden çıktığı öne sürülen tartışmanın kavgaya dönüşmesi üzerine arkadaşını bıçakla boğazından yaraladı. 
     Alınan bilgiye göre, Bursa Büyükşehir Belediyesi'nin Kaplıkaya Mahallesi'ndeki huzurevinde kalan Hasan A. 84 ile arkadaşı İsmail Hakkı Tanık 82 arasında dinlenme odasında tartışma çıktı. 
     Tartışmanın kavgaya dönüşmesi üzerine Hasan A, kafasına sandalye ile vuran Tanık'ı, cebinden çıkardığı meyve bıçağı ile boğazından yaraladı. 
     Olayın ardından İsmail Hakkı Tanık, SSK Şevket Yılmaz Hastanesi'ne kaldırılırken, Hasan A. gözaltına alındı. 
     Tanık'ın sağlık durumunun iyi olduğu, Hasan A'nın ise sorgulamasının ardından adliyeye sevk edileceği belirtildi. 
     Huzurevi sakinlerinin polise verdikleri ifadede, Hasan A. ile Tanık'ın iki yıldır birbirleriyle ''Sayısal Loto kuponu'' yüzünden sürekli tartıştıklarını öne sürdükleri öğrenildi. 
     Hasan A'nın 2 yıl önce yatırması için Tanık'a verdiğini öne sürdüğü Sayısal Loto kuponuna 2 milyar lira ikramiye çıktığını, Tanık'ın da kuponu yatırmadığını iddia ettiğini kaydeden huzurevi sakinlerinin, tartışmaların Hasan A'nın bu parayı ısrarla Tanık'tan talep etmesinden kaynaklandığını, bugünkü olayın nedeninin de kupon olduğunu söyledikleri bildirildi. 
     
</TEXT>
</DOC>
