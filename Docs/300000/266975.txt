<DOC>
<DOCNO> 266975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur31.html </URL>
<DATE> 2004/08/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
320 milyar lira tazminat ödemesine karar verilen minibüsçü konuştu... 
</HEADLINE>
<TEXT>

     Samsun'da kullandığı minibüsün karıştığı kazada iş gücü kaybına uğrayan bir genç kıza yaklaşık 320 milyar lira tazminat ödenmesine ilişkin mahkeme kararını şaşkınlıkla karşılayan minibüs sürücüsü, itiraz için gerekli harç tutarını yatıracak parası bile olmadığını söyledi. 
     Yaklaşık 3 yıl önce meydana gelen trafik kazası sonrası iş gücü kaybına uğrayan üniversite öğrencisi Meliha Şenol'un 22 kaza sırasında yolcu olarak bulunduğu minibüsün sürücüsü ve 3 davalıdan biri olan Mehmet Çakır 43 , aracın babasına ait olduğunu ve kendisinin aylıkla çalıştığını bildirdi. 
     Karar karşısında adeta ''şoke olduğunu'' belirten Çakır, tazminatın kendisiyle ilgili miktarını ödeyecek gücü olmadığını belirterek, ''Bir dikili ağacım bile yok. Ben milyarlarca lira tazminatı nasıl öderim'' dedi. 
     Biri özürlü 4 çocuk babası Çakır, itiraz için gereken harç tutarını yatıracak parası olmadığını da ifade ederek, ''Harç bile bir kaç milyar lira tutuyormuş. Ben bu parayı nereden bulurum. Değil tazminatı, itiraz için harç tutarını yatıracak param bile yok'' dedi. 
     Diğer davalılardan araç sahibi olan, sürücü Mehmet Çakır'ın babası Cemil Çakır da tüm mal varlığına el konulduğunu belirterek, itiraz için girişimlere başladıklarını söyledi. 
     Maddi durumunun, belirlenen tazminatı ödemesine imkan tanımadığını anlatan baba Çakır, ''Minibüsüme ve üzerime kayıtlı ne varsa tedbir konuldu. Ben de mağdur oldum. Bu parayı ödeyebilmem mümkün değil. Gerekli itirazı yapacağız'' diye konuştu. 
     
     OLAY 
     3 yıl önce meydana gelen trafik kazası sonrası iş gücü kaybına uğrayan Meliha Şenol 22 , kaza sırasında yolcu olarak bulunduğu minibüsün sürücüsü Mehmet Çakır ve sahibi Cemil Çakır ile içinde bulunduğu minibüsle çarpışan otomobilin sürücüsü Ahmet Savaş hakkında toplam 400 milyar lira manevi, 200 milyar lira da maddi tazminat davası açmıştı. 
     Samsun 4. Asliye Hukuk Mahkemesi'nde görülen ve Meliha Şenol'un annesi Ayşe Şenol ile babası İbrahim Şenol'un da davacı olduğu yargılama sonucunda mahkeme, davalıların Meliha Şenol'a yaklaşık 320 milyar lira maddi ve manevi tazminat ile kaza tarihinden itibaren hesaplanacak yasal faizlerin ödenmesine karar vermişti. 
     Kararda, ayrıca iş gücünü yarıdan fazla oranda kaybeden genç kızın annesi Ayşe Şenol ile babası İbrahim Şenol'a da 20'şer milyar lira manevi tazminat ödenmesi kararlaştırılmıştı. 
     
</TEXT>
</DOC>
