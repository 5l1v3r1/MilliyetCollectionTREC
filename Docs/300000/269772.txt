<DOC>
<DOCNO> 269772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy13.html </URL>
<DATE> 2004/09/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"Timur'un orduları bile bizim kadar Anadolu topraklarını tahrip etmedi" 
</HEADLINE>
<TEXT>

     Çevre ve Orman Bakanı Osman Pepe, ''Timur'un orduları bile, bizim kadar Anadolu topraklarını tahrip etmedi'' dedi. 
     Pepe, çeşitli açılışlara katılmak üzere geldiği Aksaray'da, AK Parti İl Başkanı Şaban Bostan'ı ziyaret ederek, bir süre görüştü. 
     Daha sonra eski Orman Fidanlığı'na giden Pepe, 480 hektar alana kurulu, halen Çevre ve Orman Bakanlığı'nın bünyesinde bulunan fidanlık alanında incelemeler yaptı. 
     Türkiye'de toprağın ve suyun yeterince bilinçli kullanılmadığını ifade eden Pepe, ''Toprağımızın ve suyumuzun kıymetini bilmiyoruz. Gerekli önlemler alınmadığı için kendi elimizle bindiğimiz dalı kesiyoruz'' diye konuştu. 
     Çevre bilincinin yaygınlaştırılmasının önemine değinen Pepe, ''Doğal denge çok önemli. Timur'un orduları bile, bizim kadar Anadolu topraklarını tahrip etmedi. Bilinçsiz kimyasal gübre kullanımı ve yeraltı sularının hor kullanılması, Anadolu topraklarımızı elimizden çıkarıyor'' dedi. 
     Pepe, Anadolu'nun, toprakların uygun kullanılması durumunda, 75 milyon değil, 275 milyon kişiyi doyuracağını ifade etti. 
     Vali Hüseyin Avni Coş'un talebi üzerine Pepe, eski fidanlık arazisinin yeşil alan olarak değerlendirilmesi için Aksaray Valiliği'ne verilmesi konusunda gerekli girişimlerde bulunacağını söyledi. 
     Bakan Pepe, Aksaray Organize Sanayi Bölgesi'nde de tören alanında hazırlanan iki çelik doğalgaz borusuna oksijen kaynağı ile kaynak yaparak, sembolik olarak Organize Sanayi Bölgesi'nde doğalgaz şebekesi çalışmasını başlattı. 
     Aksaray'ın hava kirliği yaşanan illerden biri olduğunu hatırlatan Pepe, ''Burada bulunan 44 fabrika doğalgaz kullanacağı için eskiden olduğu gibi havayı kirletmeyecek. Önümüzdeki yıllarda ise aynı doğalgazı, Aksaray'da konutlar da kullanacak'' dedi. 
     Hava kirliliğinin önlenmesi konusunda bakanlığın yeni projeler geliştirdiğini ifade eden Pepe, şöyle devam etti 
     ''Bu yıl içinde 35 mobil istasyon oluşturarak, hava kirliliği tehlikesi bulunan 35 kentte ölçümler yapacağız. Ölçümlerle ilgili valilik ve kaymakamlıkları dakika dakika bilgilendirerek, gerekli önlemlerin alınmasını sağlayacağız. Çok yeni olan bu projemizin en önemli özelliği, televizyonlarda izlediğimiz hava durumları gibi, hava kalitesinin de vatandaşlarımıza duyurulmasıdır. Bu çalışmalarla amaçladığımız şey ise vatandaşların temiz hava solumasını sağlamak.'' Daha sonra Pepe, özel koruma alanı ilan edilen Güzelyurt İlçesi sınırları içindeki Ziga Kaplıcası çevresinde inceleme yaptı. 
     Bakan Pepe, Kapadokya'nın önemli turizm merkezlerinden Ihlara Vadisi'nde de incelemelerde bulunacak. 
     
</TEXT>
</DOC>
