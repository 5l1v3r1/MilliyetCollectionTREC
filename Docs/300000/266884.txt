<DOC>
<DOCNO> 266884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko39.html </URL>
<DATE> 2004/08/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Akçakoca açıklarında doğalgaz çıktı... 
</HEADLINE>
<TEXT>

     Akçakoca açıklarında doğalgaz aramaları çalışmalarında umutlu bir gelişme yaşandı ve ilk gaz çıkmaya başladı. İzlemeye alınan doğalgaz, platformda yakılmaya başladı. 
     TPAO ve ortağı Madison Oil şirketi tarafından Akçakoca'nın 9 mil açığında 17 Temmuz'da başlatılan doğalgaz-petrol arama amacıyla açılan ilk sondaj kuyusunda 1800 metre geçildi. 
     Toplam 2 bin 500 metreden daha derine inecek doğalgaz beklentili sondaj çalışmalarında gaz umudunun yüksek olduğunu ifade eden yetkililer açıklama yapmaktan kaçınırken, çıkan gazın 1 hafta boyunca bacada yakılarak doğalgaz çıkışının izleneceği öğrenildi. 
     Ruhsatın yüzde 51'i TPAO'ya ait olan sahada, anlaşma gereği ilk kuyunun sondajının tamamlanmasına kadar, operatörlüğü Madison Oil Turkey İnc üstlendi. 
     Şirket, sözleşmeler ile sondaj ameliyelerinin yürütülmesinden de sorumlu olacak. Takip eden süreçte ise operatörlük TPAO'ya geçecek. Sondaj operasyonu Prometeu platformu da, Madison ve TPAO'nun teknik personelinin denetiminde gerçekleşecek. Operasyon sırasında Ereğli Demir Çelik Limanı kıyı üssü olara kullanılacak. Platforma malzeme ve ekipman ikmali yine buradan Romanya bandıralı destek gemisi ile yapılacak. 
     Sondaj operasyonunun yaklaşık 1 ay sürede tamamlanacağı tahmin edilirken, sondaj sonunda umudun artması halinde rezerv tespit kuyuları açılacak. 
     Rezervlerin ekonomik boyutta olması halinde, üretim kuyuları açılacak, tesisler kurularak üretime geçilecek. Oldukça riskli olan petrol ve doğalgaz aramalarında bu kadar çabanın ardından şirketlerin elleri boş bölgeyi terk etmeleri de ihtimal dahilinde bulunuyor. Tek bir kuyunun maliyetinin de 5 milyon dolar civarında olduğu belirtiliyor. 
     
</TEXT>
</DOC>
