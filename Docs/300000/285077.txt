<DOC>
<DOCNO> 285077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko07.html </URL>
<DATE> 2004/11/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Borsanın gözü, AB Ara Zirvesi ve ABD başkanlık seçimlerinde... 
</HEADLINE>
<TEXT>

     Borsa'da bu hafta, 5 Kasım'daki AB Ara Zirvesi, ABD başkanlık seçimleri, petrol fiyatları ve dünya borsalarındaki seyir ile şirketlerin 9 aylık kar beklentilerinin etkili olması bekleniyor. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçtiğimiz hafta yüzde 2.95 oranında değer kazanarak 22,899.89 puandan kapanırken, önceki hafta 459 milyon dolar civarında olan günlük ortalama işlem hacminin 479 milyon dolara yükseldiğine işaret edildi. 
     Değerlendirmede, petrol fiyatlarının tarihi rekorlar kırmasının dünya borsalarında yarattığı tedirginlik ve endeks üzerinde etkili bazı hisselerde yoğunlaşan satışlar nedeniyle haftaya düşüşle başlayan piyasanın, Berlin Zirvesi'nin ardından Başbakan'ın olumlu açıklamaları, Çukurova Grubu'nun TMSF'ye olan ödemelerini gerçekleştirmesi ve dünya borsalarındaki toparlanmanın etkisiyle geçen haftayı alıcılı bir şekilde tamamladığı belirtildi. 
     Yılın ilk dokuz ayında bankaların gösterdiği yüksek karlılık performansının da piyasayı olumlu etkileyen faktörler arasında yer aldığı ifade edilen değerlendirmede, şunlar kaydedildi 
     ''Piyasaları kısa vadede etkileyebilecek beklentilere baktığımızda yine AB'den müzakere tarihi alınması için yapılacak çalışmaların ilk sırada olduğunu söyleyebiliriz. AB Anayasası'nın imzalandığı 29 Ekim'den sonra 5 Kasım'da ağırlıklı gündemini Türkiye'nin oluşturduğu AB ara zirvesi yapılacak. Bu toplantılarda Başbakan'ın 17 Aralık öncesi Türkiye'nin şansını artırmaya çalışacağını ve konuyla ilgili gelişmelerin piyasaları olumlu etkileyeceğini tahmin ediyoruz.'' Değerlendirmede, geçen hafta yeni ekonomik programın ana hatları üzerinde anlaşma sağlanmasının ardından çalışmalarına ara vererek Türkiye'den ayrılan IMF heyetinin, bankacılık, sosyal güvenlik ve kamu maliyesi alanındaki yeni düzenlemelerin son aşamaya getirilmesi durumunda, Kasım ayında yeniden Türkiye'ye geleceği anımsatılarak, yeni programın detayları ve finansman boyutunun henüz tam olarak fiyatlara yansıtılmadığı kaydedildi. 
     Bahsedilen reformlardaki çalışmaların hızlanması ve IMF heyetinin yeniden gelmesi döneminde piyasada canlanma gözlenebileceğine işaret edilen değerlendirmede, ''2 Kasım tarihinde ABD başkanlık seçimleri yapılacak. Bush'un seçimleri kazanması daha zayıf dolar, daha fazla uluslararası gerginlik ve daha yüksek petrol fiyatları olarak algılanıyor. Dolayısıyla Başkan Bush'un yeniden seçilmesi özellikle dünya borsalarında kısa vadeli bir satış baskısı oluşturabilir'' denildi. 
     Değerlendirmede, bugün açıklanacak olan ödemeler dengesi verilerinin ardından Çarşamba günü Ekim ayı enflasyon verilerinin duyurulacağı kaydedilerek, petrol fiyatları ve dünya borsalarındaki seyrin yanı sıra şirketlerin dokuz aylık kar beklentilerinin de, piyasada etkili olacağına işaret edildi. 
     
</TEXT>
</DOC>
