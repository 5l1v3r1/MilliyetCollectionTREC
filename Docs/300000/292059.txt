<DOC>
<DOCNO> 292059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy17.html </URL>
<DATE> 2004/11/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'ye ihtar istemi .. 
</HEADLINE>
<TEXT>

     Yargıtay Cumhuriyet Başsavcılığı, olağanüstü tüzük kurultay çağrısını yerine getirmediği gerekçesiyle CHP'ye ihtar verilmesi istemiyle Anayasa Mahkemesi'ne başvurdu. 
     CHP Genel Merkezi, muhaliflerin tüzük değişikliği için olağanüstü kurultay çağrısına imza veren delegelerin bazılarının imzalarını çektiği gerekçesiyle, kurultay yapılmayacağına karar vermişti. 
     Bunun üzerine Yargıtay Cumhuriyet Başsavcılığı'na şikayet başvuruları yapılmıştı. 
     Başsavcılık, CHP'den gelişmeler hakkında bilgi istemişti. CHP, tüzük değişikliği için olağanüstü kurultay çağrısı yapan delegelerin imzalarını çektiğini, çağrı koşullarının ortadan kalktığını bildirmişti. 
     Yargıtay Cumhuriyet Başsavcılığı, bunun üzerine 30 Temmuz 2004'te CHP'ye gönderdiği 5 sayfalık yazıda, çağrı yapıldığında hukuki sonuç doğurduğuna işaret etmişti. 
     Bazı imzaların geri alınmasının hukuken bir sonuç ifade etmeyeceğini kaydeden Başsavcılık, yerleşmiş Yargıtay içtihatlarının da bu yönde olduğuna dikkati çekmişti. 
     Başsavcılık, CHP'nin delege tam sayısının 1293, ancak mevcut delege sayısının 1252 olduğuna işaret etmişti. 
     Tüzük kurultayı için yeterli imzanın 1293 delegenin değil, 1252'sinin beşte birinin imzasıyla toplanabileceğini kaydeden Başsavcılık, olağanüstü tüzük kurultayı çağrısında 348 imza bulunduğunu, ancak bunlardan disipline verilenler çıkarıldığında 335 imza kaldığını kaydetmişti. 
     Bu sayının olağanüstü tüzük kurultayı için yeterli olduğunu kaydeden Başsavcılık, Siyasi Partiler Yasası ve CHP Tüzüğü'ne göre geçerli şekilde bir başvuru olduğunu bildirmişti. 
     Yargıtay Cumhuriyet Başsavcılığı, olağanüstü tüzük kurultayı tarihinin 5 gün içinde belirlenerek, Başsavcılığa bildirilmesini istemişti. Ancak CHP, Başsavcılığa tüzük kurultay tarihini bildirmemişti. 
     AA muhabirinin aldığı bilgiye göre, bunun üzerine Yargıtay Cumhuriyet Başsavcılığı, CHP'ye ihtar verilmesi istemiyle 18 Ekim'de Anayasa Mahkemesi'ne başvurdu. 
     Başvuruda, CHP'nin Siyasi Partiler Yasası'nın 14. maddesinin 6. fıkrasına göre tüzük kurultayı yapması gerektiğine işaret edildi. Başvuruda, CHP'ye bu gerekçeyle ihtar verilmesi istendi. 
     Anayasa Mahkemesi CHP'ye ihtar verirse, partiye ihtarın gereğini yerine getirmesi için 6 ay süre verecek. Bu sürede tüzük kurultayı yapılmazsa Yargıtay Cumhuriyet Başsavcılığı, CHP'ye verilen Hazine yardımının kısmen veya tamamen kesilmesi istemiyle Anayasa Mahkemesi'ne başvurabilecek. 
     Ayrıca ihtarın gereğini yerine getirmeyen yöneticiler hakkında SPY'nin 111. maddesine göre Ankara Cumhuriyet Başsavcılığı'na suç duyurusunda bulunulabilecek. Söz konusu madde, 3 aydan 6 aya kadar hapis cezası öngörüyor. 
     
</TEXT>
</DOC>
