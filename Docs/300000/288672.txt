<DOC>
<DOCNO> 288672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/spor/axspo03.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk kazandı 0-0 
</HEADLINE>
<TEXT>


Galatasaray, İstanbul'da yendiği AEK ile rövanşta golsüz berabere kaldı. Yunan ekibinin 80. kuruluş yıldönümü nedeniyle Atina'da oynanan karşılaşmada Hagi'nin görev verdiği gençler göz doldurdu 


Üstün oynadı 
CİM - BOM, İstanbul'da 2 - 1 yendiği AEK'ya Atina'da rövanşı vermedi. Yunan ekibinin 80. kuruluş yıldönümü nedeniyle oynanan özel karşılaşmada Sarı - Kırmızılılar rakibine oranla daha üstün bir futbol ortaya koydu. Her iki ekip girdikleri pozisyonlardan yararlanamayınca 90 dakika sonunda gol sesi çıkmadı. Teknik Direktör Hagi'nin şans tanıdığı yedek ve genç oyuncular asları aratmadı. 

Maçın karnesi 
HAKEMLER Kasnaferis, Tsolakidis, Konstantididou 
AEK Hıotıs 7 - Kontıs 6 Cıorcopulos Dk. 46 5 , Kostenoglou 6 Moras Dk.46 6 , Alves 7 Solakis Dk.63 5 - Tzıortzıopoulos 6 Abonsah Dk.46 5 , Soares 7 , Katsouranıs 6 Toskar Dk. 46 6 , Asounsao 5 Vulgaris Dk. 90 , Petkov 6 - Costantinidis 6 Cevats Dk. 90 , Lıberopoulos 7 Rousev Dk. 68 5 
GALATASARAY Aykut 7 - Hakan Dk. 89 , İbrahim Yavuz 5 Uğur Uçar Dk.46 7 , Suat Usta 6 , Song 6 Cihan Can Dk.59 7 - Ergün 6 Sinan Dk. 82 6 , Ayhan 5 Mülayim Dk.67 6 , Saidou 5 Volkan Dk.59 6 , Conceiçao 6 Arda Dk.59 7 , Baliç 6 Cafercan Dk.46 7 - Arif 5 Zafer Dk.59 7 , Ümit Karan 7 Özgürcan Dk. 68 6 
SARI KART Alves AEK 

Maçtan notlar 
Saidou'ya uyarı 
TEKNİK Direktör Hagi, istediklerini yapmayan Saidou'yu maç sırasında azarladı. 37. dakikada oyun alanının kenarına kadar gelen Rumen hoca Kamerunlu futbolcuya bağırdı ve arkadaşlarıyla daha fazla konuşmasını istedi. 

35 bin seyirci 
AEK'nın 80. kuruluş yıldönümü nedeniyle oynanan karşılaşmayı yaklaşık 35 bin seyirci izledi. Atina Olimpiyat Stadı'ndaki karşılaşmadan önce AEK'lı futbolculara çeşitli ödüller verildi, taraftarlara da hediyeler dağıtıldı. 

Pankart jesti 
GALATASARAYLI futbolcular sahaya, üzerinde Yunanca ve İngilizce dostluk mesajlarının yazılı olduğu pankartla çıktı. Pankartta, "80. yılınızda sizleri kutluyoruz" yazısı yer alırken, Sarı - Kırmızılılar'ın jesti uzun süre alkışlandı. 

Hasan Şaş öfkesi 

HASAN Şaş'ın Milli Takım'da sakatlanması ve kulübe bilgi verilmemesi Galatasaraylı yöneticileri çileden çıkardı. İkinci Başkan Ergun Gürsoy, "Sakatlığından iki gün sonra haberimiz oldu. Söylenecek çok şey var ama Milli Takım'a zarar vermemek için şimdilik susuyorum" dedi. Yönetici Fatih Gökşen ise, "Neden bize haber vermiyorlar, anlamış değilim" ifadesini kullanırken Hagi'nin de duruma sert tepki gösterdiği öğrenildi. 

Yöneticiler boş durmadı 

Stadı gezdiler 
BAŞKAN Özhan Canaydın ve yöneticiler, AEK maçı öncesi eşleriyle birlikte Akropolis'i gezerek, şehir turu attılar. Sarı - Kırmızılılar, daha sonra Pire'deki Olympiakos'a ait Georgios Karaiskaki Stadı'na geçerek, bu sezon başında hizmete giren kompleksi tepeden tırnağa incelediler. 

Küçük bulundu 
YÖNETİCİLER, 33 bin 400 kişilik stat için "Çok güzel ama bizim için yeterli olmaz. Daha büyüğünü yapmayı planlıyoruz. Haftanın her günü faaliyette olacak bir tesis düşünüyoruz" diye konuştular. Galatasaraylı idareciler daha sonra Tike Restoran'da hep birlikte yemek yediler. 


</TEXT>
</DOC>
