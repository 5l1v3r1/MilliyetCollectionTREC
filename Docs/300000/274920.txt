<DOC>
<DOCNO> 274920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/dunya/dun01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kıbrıs karıştı 
</HEADLINE>
<TEXT>


Rumlar, Yüksek Mahkeme'nin, 1974'te terk ettiği Limasol'daki evini geri almak isteyen KKTC'li Arif Mustafa'nın başvurusunu kabul etmesinin emsal oluşturmasından korkuyor 

SEFA KARAHASAN Lefkoşa YORGO KIRBAKİ Atina 


Kıbrıs Rum Kesimi Yüksek Mahkemesi'nin önceki gün KKTC'li Arif Mustafa'nın 1974'te terk ettiği Limasol'un Episkopu köyündeki evini geri alabileceğine karar vermesi, Güney Kıbrıs'ı karıştırdı. Rum gazeteleri, kararı manşetten duyururken, bu durumun Kıbrıslı Türklerin Güney Kıbrıs'ta kalan evlerinde oturan Rumlar arasında kararın emsal oluşturacağı gerekçesiyle büyük bir korku ve kargaşaya neden olduğunu bildirdiler. 
Rum gazetelerine göre, Arif Mustafa, Episkopu'da 1962'de aldığı evde Türkiye'nin 1974'teki askeri müdahalesine kadar oturdu. Mustafa, 1974 harek tında Kuzey'e geçince evi ve bahçesi Maria Dimitriu ve Despina Konikku adlı Rumlara verildi. 
Eylül 2002'de ailesiyle birlikte Güney Kıbrıs'a geçerek Limasol'da bir ev kiralayan Arif Mustafa, mülkünün iade edilmesi talebiyle Rum İçişleri Bakanlığı'na başvurdu. Ancak bu talebi, "1974'teki Türk istilasının ve nüfusun yer değiştirmesinin etkileri devam ettiği sürece, bütün Türk malları İçişleri Bakanlığı'nın koruması altına alınmıştır. Bakanlık, Kıbrıs sorununa nihai çözüm bulunana kadar vasi sıfatıyla bu mülkleri idare eder" şeklindeki hukuki düzenleme ileri sürülerek reddedildi. 
Bunun üzerine, Rum Yüksek Mahkemesi'ne başvuran ve avukat tutmayarak davasını kendisi savunan Arif Mustafa, önceki gün evini geri alabileceği kararını çıkarttı. Yüksek Mahkeme Yargıcı Dimitris Hacihamis, 9 sayfalık kararında, "Ev sahibi geri döndüğü takdirde evini geri alabilir. Kıbrıslı Türklerin Rum tarafındaki mülklerinin İçişleri Bakanlığı'nın sorumluluğuna verilmesi, mülklerin sadece kontrolü içindir" dedi ve Arif Mustafa'nın mülkünü geri almasına hükmetti. 
Rum Yönetimi'nin Yüksek Mahkeme kararına itiraz edeceği öğrenildi. Yüksek Mahkeme itirazı redderse Kıbrıslı Türkler Rum Kesimi'ndeki evlerini geri alabilecekler. Ada'nın bölünmesi sonucu 60 bin Türk'ün Güney'deki ev ve arazilerini kaybettiği bildiriliyor. Binlerce dönüm Türk arazisi ve 5 bin 500 ev Rum Yönetimi tarafından Kuzey'den gelen Rum göçmenlere dağıtıldı. 




</TEXT>
</DOC>
