<DOC>
<DOCNO> 286101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo11.html </URL>
<DATE> 2004/11/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ankara Büyükşehir Belediyesi de Fenerbahçe'yi gözüne kestirdi 
</HEADLINE>
<TEXT>

     Büyükşehir Belediyesi Ankaraspor Kulübü Başkanı Hilmi Gökçınar, ''Kadıköy'de puan almak için mücadele edeceğiz'' dedi. 
     Hilmi Gökçınar, ligde bu hafta Fenerbahçe karşısında zorlu bir deplasman maçına çıkacaklarını belirterek, rakiplerinden çekinmediklerini, İnönü Stadı'nda aldıkları Beşiktaş galibiyetini sarı-lacivertli takıma karşı da tekrarlamak istediklerini söyledi. 
     Gökçınar, takımının önceki haftalara göre daha derli toplu bir görüntü sergilediğini ifade ederek, ''Ankaragücü'nü 2-0 yenerek moral kazandık. Biz ligde düşmemeye değil, üst sıralarda yer almak için mücadele ediyoruz. Fenerbahçe, büyük bir camia. Ancak hedefimize ulaşmak istiyorsak, Fenerbahçe'den puan almak zorundayız'' diye konuştu. 
     
     AYBABA ''TAKIMIMA GÜVENİYORUM'' 
     Büyükşehir Belediyesi Ankaraspor Teknik Direktörü Samet Aybaba, Fenerbahçe karşısında takımına güvendiğini söyledi. 
     Ankaragücü karşısında iyi mücadele ettiklerini vurgulayan Aybaba, şöyle konuştu 
     ''Aldığımız 3 puandan çok, oynadığımız takım oyunu beni mutlu etti. Fenerbahçe karşısında da aynı oyunu ve mücadeleyi sergilersek istediğimizi elde edeceğimize inanıyorum. Zaman geçtikçe takım oturuyor. Lige renk katmaya devam edeceğiz.'' 
     
     ESKİ FENERBAHÇELİLER DAHA HIRSLI HAZIRLANIYOR 
     Ankaraspor antrenmanlarında, geçen sezon Fenerbahçe'de forma giyen Yusuf Şimşek ve İsmail Güldüren'in hırsları dikkat çekiyor. 
     Her iki futbolcu da eski takımlarına karşı ilk defa forma giyecek olmanın heyecanını taşırken, Fenerbahçe karşısında daha fazla koşup, daha çok mücadele ederek Ankara'ya puanla döneceklerini iddia ettiler. 
     Bugün saat 14.00'de İstanbul'a hareket edecek lacivert-beyazlı takımda, eksik futbolcu bulunmuyor. 
     
</TEXT>
</DOC>
