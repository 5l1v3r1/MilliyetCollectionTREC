<DOC>
<DOCNO> 283729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun58.html </URL>
<DATE> 2004/10/27/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
İran "Viyana'daki görüşmeler çok yapıcıydı" 
</HEADLINE>
<TEXT>

     Avusturya'nın başkenti Viyana'da İran ve AB'nin üç büyüğü Almanya, İngiltere ve Fransa arasında, İran'ın nükleer programıyla ilgili olarak yapılan görüşmelerin ''çok yapıcı'' olduğu bildirildi. 
     İran heyetinden Sirus Nasiri, görüşmelerin ''dostane ve iyi niyetli bir ortamda geçtiğini'', tarafların Avrupa'da görüşmelere devam edeceğini kaydetti. 
     Nasiri, bir sonraki görüşmelerin yeri ve tarihine ilişkin bilgi vermezken, İran tarafının uranyum zenginleştirme çalışmalarından vazgeçmeyeceği görüşünü yinelediği belirtildi. 
     Almanya, İngiltere ve Fransa, geçen perşembe günü Viyana'da İran'a, uranyum zenginleştirme çalışmalarını süresiz askıya alması karşılığında, hafif su nükleer reaktörü sağlamayı da kapsayan nükleer teknoloji vermek ve ticaret görüşmelerine yeniden başlamak dahil çeşitli önerilerin bulunduğu bir anlaşma teklif etmişti. 
     İran, AB'nin uranyum zenginleştirme çalışmalarını durdurması karşılığında nükleer teknoloji desteği verme önerisini reddetmişti. 
     
</TEXT>
</DOC>
