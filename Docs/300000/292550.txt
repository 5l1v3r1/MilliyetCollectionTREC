<DOC>
<DOCNO> 292550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/spo05.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye ve SPK'dan gözaltı 
</HEADLINE>
<TEXT>


Kulüplerin bedava bilet uygulamasını mercek altına alacak olan Maliye, geliri ve KDV'yi sorgulayacak. SPK'nın da, yatırımcıların zararına dikkat çekerek bu konunun üzerine gidebileceği öğrenildi 

ATIF KEÇECİ 


Yasa uygulanacak 
BEDAVA biletler, kulüplerin Maliye ve SPK nezdinde başını ağrıtacak. Beşiktaş - Rizespor maçında, Siyah - Beyazlılar'ın 4 bin 338 bedelsiz bilet vermesi üzerine harekete geçecek olan Defterdarlık, gelir vergisi ve KDV Kanunu'nun ilgili maddelerinin takibini yapacak. Özellikle KDV Kanunu'nun 20-4 maddesindeki "Belli tarifeye göre fiyatı tespit edilen işler ile bedelin biletle tahsil edildiği hallerde tarife ve bilet bedeli KDV dahil edilerek tespit olunur" hükmü gereği denetimler çoğalacak, KDV kaçağının önüne geçilecek. 

Göz açtırılmayacak 
KDV Kanunu'nun 27-1 maddesine göre de, üzerinde bedeli olmayan biletler, emsalleri değerinde işleme konacak. Bilet basım ve dağıtım yapan şirketler yönetmeliğin 7. maddesi E fıkrasının 2. bölümündeki, "Seri ve müteselsil sıra numarası mutlaka baskı anında yazılmış olacak, düzenleme tarihi ve alınan paranın miktarına ilişkin hususlar için yer ayrılacaktır" zorunluluğuna uyacak, bedel yazılı olmayan biletlerin basımına engel olunacak. Özellikle sponsorların aldığı bedelsiz biletleri kazanca dönüştürmesi de yetkilileri harekete geçirecek. 

SPK açısından sakıncalı 
MALİYE'NİN, bu tip tasarruflarda, kulüplere makul oranda 20-30 adet olmasını "kabul edebilir" bulduğu vurgulandı. Üstelik bu durumun, halka açık şirketler açısından ciddi bir kayıp oluşturması, SPK'yı da harekete geçirecek. SPK'nın da kanununun 15. maddesi gereğince, yatırımcıların zarara uğradığını belirterek, kulüplerden savunma isteyebileceği de ifade edildi. Hisse sahibi olan vatandaşların bu durumu, "zarara uğradıkları" gerekçesiyle mahkemeye götürebilecekleri ve tazminat davaları açabilecekleri de vurgulandı. 


</TEXT>
</DOC>
