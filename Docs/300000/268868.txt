<DOC>
<DOCNO> 268868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur62.html </URL>
<DATE> 2004/09/03/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Baykal "Savaşların yerlerini, masum insanları hedefleyen terör aldı" 
</HEADLINE>
<TEXT>

     CHP Genel Başkanı Deniz Baykal, dünyada çok şeyin bozulduğunu, savaşların yerini masum insanları hedefleyen terörün aldığını söyledi. 
     Bartın'ın Kozcağız Beldesi Festival Komitesi Başkanlığı'nca düzenlenen Kozcağız Çevre-Kültür ve Sanat Festivali'nin kortej yürüyüşüne, gecikmesi nedeniyle katılamayan Baykal, belediye binası önünde halka hitaben yaptığı konuşmada, Kuzey Osetya'da bir okulda rehin alınan yüzlerce küçük çocuğun ölümle karşı karşıya kaldığını ve bombaların patladığını hatırlattı. 
     Dünyada çok şeyin bozulduğunu, savaşların yerini masum insanları hedefleyen terörün aldığını kaydeden Baykal, şöyle konuştu 
     ''Ne mutlu ki ülkemizde huzur ve barış içindeyiz. Bunun kıymetini bilelim. Biz de hakkımızı almak için Anadolu'da büyük bağımsızlık mücadelesi vermişiz. Ancak, o mücadelede bile tek bir masum kadına, çocuğa ve Türkiye'ye isyan eden yabancı ülkenin bayrağına haksızlık yapmamışız. Atatürk, ayağının önüne bayrak serildiğinde 'kaldırın bunu, o bir milletin şerefidir, üzerine basılmaz' demiştir. Biz, bu anlayışla savaşmışız. Şimdi ise minicik çocuklar savaşın kurbanları olarak ortaya çıkıyor. Kuzey Osetya'da, masum çocuklar, bir çatışmanın kurbanı. Yüzlerce çocuk, aileleri ve askerler, okulun etrafında felaket ortamı yaşıyorlar. Bunu, şiddetle kınıyorum.'' Çocukların rehin alınarak savaşın bir parçası haline getirilmesinin kendilerini derinden yaraladığını ifade eden Baykal, şunları kaydetti 
     ''Bu, kimsenin kabul edebileceği bir şey değil. Haksızlıklara karşı mücadele etmek doğrudur ama mücadelenin de kendine göre şerefi ve ahlakı vardır. Çanakkale Savaşı'nda İngilizler, Asya'dan askerleri getirdiler ve karşımıza çıkardılar. Bizim askerlerimiz ise vatanı korurken Çanakkale'nin öğlen sıcağında susuz kalan İngiliz askerlerine su gönderip 'biz savaşacağız ama susuzluğun sizi kırmasını kabul edemeyiz' diyerek, kuralına göre vatanını savunmuştur. Buralardan ne hallere geldik. Büyük üzüntü duyuyorum. Geleceğe umutla bakmak bizim de hakkımız. Birbirimizle dostça el ele vereceğiz. Artık boynu bükük, karamsar bir ulus olmaktan çıkmalıyız.'' Daha sonra, Belediye Başkanı Meliha Okutay, Baykal'a plaket takdim etti. 
     Festivaldeki bazı etkinlikleri izledikten sonra yeni açılan pazar yerinde vatandaşlarla sohbet eden Baykal, Türkiye Taşkömürü Kurumu'nda çalışan maden işçilerinin isteği üzerine, birlikte hatıra fotoğrafı çektirdi. 
     
</TEXT>
</DOC>
