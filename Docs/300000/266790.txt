<DOC>
<DOCNO> 266790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun03.html </URL>
<DATE> 2004/08/27/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD... Seçimler yaklaşıyor, anketler yarışıyor... 
</HEADLINE>
<TEXT>

     Bülent Keneş AA 

Cumhuriyetçi Parti Ulusal Kongresi'ne sadece birkaç gün kala, ABD'de tam anlamıyla bir anket patlaması yaşanıyor. 
     Birçok gazete, televizyon ve araştırma şirketi tarafından yapılan anketler, hemen hemen aynı sonucu veriyor ''Bush yükseliyor, Kerry ise zemin kaybediyor. Ancak şimdilik yarış en azından istatiksel olarak başabaş gidiyor.'' ABD Başkanı George W. Bush ile rakibi John F. Kerry'nin istatiksel olarak başabaş olduğunun altını çizen son CNN USA Today Gallup anketine göre, Kerry oyların yüzde 48'ini alırken, Bush yüzde 47'de kalıyor. Ancak iki aday arasındaki fark, anketin yüzde 3,5'luk hata payı marjı içinde bulunuyor. 
     Bağımsız aday Ralph Nader'in hesaba katılması durumunda ise Bush ve Kerry'nin oyları yüzde 46'da eşitlenirken, seçimlerin kaderini belirleyecek olan Nader, oyların yüzde 4'ünü alıyor. 
     CNN televizyonu, anket sonuçlarının, Vietnam savaşındaki performansı konusunda yürütülen aleyhteki kampanyanın Kerry'nin oylarında bir düşüşe, Bush'unkinde ise artışa sebep olduğunu gösterdiğini belirtti. 

     
</TEXT>
</DOC>
