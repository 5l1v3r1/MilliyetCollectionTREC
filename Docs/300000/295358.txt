<DOC>
<DOCNO> 295358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas21.html </URL>
<DATE> 2004/12/06/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Gloria Estefan çocuk kitabı yazacak... 
</HEADLINE>
<TEXT>

     Küba asıllı Amerikalı şarkıcı Gloria Estefan'ın çocuklar için bir kitap yazacağı bildirildi. 
     Kitabını gelecek yıl İngilizce ve İspanyolca olarak çıkarmayı planlayan Estefan, bugün yaptığı yazılı açıklamada, ''Hayvanlara duyduğum yakınlığın çok iyi bilindiğini sanmıyorum. Onlarla gerçek bir ilişkim var. Çok fazla evcil hayvanım, özellikle de köpeklerim olmasına rağmen, 2 yaşındaki köpeğim Noelle ile yeni ve eşsiz bir ilişki kurdum'' dedi. 
     Kitabıyla, Noelle ile yaşadığı deneyimleri okuyuculara aktarmayı hedeflediğini belirten Estefan, ''Umarım Noelle, onunla tanışan herkesin yaşamına kattığı keyfi, yaşattığı şaşkınlığı bu kitabın okuyucularına da verir'' dedi. 
     Estefan'ın anlaşma imzaladığı yayınevi de henüz ismi belirlenmemiş olan kitapta, Noelle adındaki gözü pek ''bulldog'' köpeğinin hayatının ve maceralarının anlatılacağını bildirdi. 
     Aralarında Madonna, Spike Lee ve Billy Crystal'ın da bulunduğu pek çok ünlü, yazdıkları kitaplarla çocuk okuyucularla buluşmuştu. 
     
</TEXT>
</DOC>
