<DOC>
<DOCNO> 277350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yasam/axyas01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetin 150 metre yakınında çatışma 
</HEADLINE>
<TEXT>


Kadıköy'de, lüks otomobiller satan galeride silahlar konuştu. Biri ağır 3 kişinin yaralandığı çatışma anında vatandaşlar büyük panik yaşadı 

GÖKHAN KARAKAŞ 

İstanbul Kadıköy İlçe Emniyet Müdürlüğü'ne yaklaşık 150 metre mesafedeki lüks otomobil satan bir galeride çıkan silahlı çatışmada 3 kişi yaralandı. 

Binalara kaçtılar 
İddiaya göre, Göztepe Fahrettin Kerim Gökay Caddesi üzerindeki Emir Otomotiv'e gelen silahlı 4 kişi, çalışanlara galerinin sahibi olduğu belirtilen Kanber Ocaklı'yı sordu. Tartışmanın büyümesi kavgaya dönüşünce silahlar çekildi. Çatışmada, vatandaşlar korku içinde yakındaki binalara kaçıştı. Silahlı 4 kişiden biri olduğu öne sürülen ağır yaralı Zekeriya Kocaman ile sırtına kurşun isabet eden işyeri çalışanı Yavuz Hacıahmetoğlu 46 , hastaneye kaldırıldı. 

45 adet boş kovan 
Ciple kaçmaya çalışan Emrah Topal ise gözaltına alındı. Yaralı bir kişinin de arkadaşları tarafından götürüldüğü öğrenildi. İnceleme yapan polis, galeri ve cadde üzerinde 45 adet 9 mm çapında boş kovan buldu. Topal'ın, ilk ifadesinde Sedat Şahin'in şoförü olduğunu söylediği öne sürüldü. 


</TEXT>
</DOC>
