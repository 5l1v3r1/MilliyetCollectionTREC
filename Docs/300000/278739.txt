<DOC>
<DOCNO> 278739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur04.html </URL>
<DATE> 2004/10/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hızlandırılmış tren kazası, kitap oldu... 
</HEADLINE>
<TEXT>

     Pamukova'da 22 Temmuz 2004 tarihinde meydana gelen ''Hızlandırılmış Tren'' kazası, kitap oldu. TCDD Basın Müşaviri Mehmet Aycı, kazada ölenlere ithaf ettiği ''Demiryollarında Hızlandırılmış İnfaz'' adlı kitapta, kazaya ilişkin bilgileri biraraya getirdi. 
     Aycı'nın ''kazada karanlıkta kalan noktaları aydınlatmak'' ana temasından yola çıkarak hazırladığı kitap, Kim Yayınları'ndan gelecek hafta piyasaya çıkacak. 
     Kitapla ilgili AA muhabirine bilgi veren Aycı, Pamukova'daki kazanın ardından TCDD'nin bugüne kadar hiç olmadığı şekilde tartışılarak eleştirildiğini, ciddi bilgi karmaşası yaşandığını, herkesin demiryolu uzmanı kesildiğini, tartışmaların demiryollarının ''güvenli'' imajını zedelediğini ifade etti. 
     Tartışmalarda TCDD'nin 148 yıllık geçmişinin göz ardı edilerek, adeta ''gecekondu kurumu'' konumunda gösterilmek istendiğini, bu tartışmalar üzerine ''demiryolcu gözüyle kazaya dair her şeyi bir kitapta toplayarak değerlendirmeye'' karar verdiğini anlatan Aycı, kitabı Pamukova'daki kazada hayatını kaybedenlere ithaf ettiğini belirtti. 
     Aycı'nın verdiği bilgiye göre, kitapta başlangıçta herhangi bir tren kazası sonrasında TCDD'nin kaza bölgesinde hangi yaptığı ilk çalışmalar ile kazayı soruşturma ve inceleme yöntemleri aktarılıyor. 
     Ankara-İstanbul demiryolu hattındaki bakım çalışmalarının özetlendiği kitapta, Pamukova'daki kaza ayrıntılı şekilde anlatılıyor ve kaza anında trende bulunan bir yolcunun yaşadıklarına yer veriliyor. 
     Kaza sonrası yapılan livre tartışmaları, öğretim üyelerinin eleştirileri, demiryollarının savunmaları, vatandaşların TCDD'nin internet sitesinde kazaya ilişkin değerlendirmelerinin bulunduğu kitapta, kazaya ilişkin bilirkişi raporları ile yabancı uzmanların raporları de yer alıyor. 
     Kitapta, dünyada hızdan kaynaklanan tren kazalarına örnekler verilerek, bu kazaların ardından yönetsel düzeyde yaşanan gelişmeler de okuyucuya iletiliyor. 
     ''Demiryolunda Hızlandırılmış İnfaz'' adlı kitapta, 4 Ocak 1979'da 16 kişinin öldüğü 119 kişinin yaralandığı Ankara Esenkent'teki Anadolu Ekspresi ile Boğaziçi Ekspresi'nin çarpıştığı kaza ile 5 gün sonra Behiçbey'de 33 kişinin öldüğü 81 kişinin yaralandığı iki banliyö treninin çarpıştığı kazalar da bulunuyor. ''Medya dili sorgulaması'' yapılarak, bu iki kazanın ardından basında, TBMM'de ve kamuoyunda yapılan tartışmalar ile Pamukova'daki kazanın ardından yapılan tartışmaların karşılaştırmasına yer veriliyor. 
     Kim Yayınevi'nin sahibi Ercan Şen de kazanın ardından yaşananlarla ilgili birinci elden bilgilerin bu kitapta toplandığını, kamuoyunun aydınlatılması bakımından kitabın ''iyi bir kitap'' olacağını ifade etti. Şen, bu kitapla karanlıkta kalan birçok noktanın da aydınlanacağını kaydetti. 
     
</TEXT>
</DOC>
