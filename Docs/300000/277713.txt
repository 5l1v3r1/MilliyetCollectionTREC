<DOC>
<DOCNO> 277713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun38.html </URL>
<DATE> 2004/10/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bosna'da toplu mezardan 243 ceset çıktı 
</HEADLINE>
<TEXT>

     Bosna'nın kuzeybatısındaki Priyedor'daki bir toplu mezardan, 1992-1995 arasındaki savaş sırasında Sırplar tarafından oluşturulan Omarska kampında tutulan 243 Boşnak esirin cesetleri çıkarıldı. 
     Bosna'da kayıp kişiler için kurulan komisyonun üyesi Yasmin Odobasiç, şu ana kadar toplu mezardan 243 ceset çıkarıldığını belirterek, cesetlerin Omarska kampında tutulan esirlere ait olduğunu kanıtlayan belgeler de bulduklarını söyledi. 
     Ceset çıkarma çalışmalarının 2 ay önce başladığı ve süreceği belirtildi. Uzmanlar, bu mezardan daha çok ceset çıkarılacağını tahmin ediyor. 
     Görüntüleri Ağustos 1992'de dünya televizyonlarında yayınlanan Priyedor bölgesindeki kamplar, Sırp güçlerinin uyguladığı ''etnik temizlik'' konusunda dünya kamuoyunu alarma geçirmişti. 
     Omarska, Trnopolye ve Keraterm'deki kamplarda, 1992 yılının Nisan-Ağustos ayları arasında, 6 binden fazla esire düzenli olarak kötü muamele ve işkence uygulanmıştı. 
     Savaşın sonundan bu yana 300'den fazla toplu mezardan çoğu Boşnaklara ait 18 bin kadar ceset çıkarıldı. Uluslararası Kızılhaç Örgütü'ne göre, ülkede hala 16 bin kişi kayıp. Bu kişilerin 3 bin 200'ünün Priyedor'da kaybolduğu belirtiliyor. 
     
</TEXT>
</DOC>
