<DOC>
<DOCNO> 278284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yasam/ayas.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker'den 'kırmızı cep' 
</HEADLINE>
<TEXT>


Son iddia şöyle Sedat Peker, aralarında 2 bürokratın da bulunduğu 20 kişiye, sadece onları ararken kullanmaları için cep telefonları gönderdi 

Erdal Kılınç - İstanbul 

Grubuyla birlikte gözaltına alınan Sedat Peker'in, aralarında 2 bürokratın da bulunduğu 20 kişiye sadece kendisi ile yapacakları görüşmelerde kullanılmak üzere cep telefonları gönderdiği ortaya çıktı. 
Peker'in, polisin dinlemesinden kurtulmak amacıyla telefonları sahte kimliklerle aldırdığı belirlendi. Bu kişilerin, Peker kendilerini aradığı zaman kullandıkları bu telefonlarla Peker'i aramalarının da yasak olduğu öne sürüldü. Peker'in dinlemeden kurtulmak için bu yönteme başvurduğu kaydedildi. 

Gereken yapıldı 
Ankara'da gözaltına alınan Kubbealtı Restoranları'nın sahibi Zafer Çolak'ta da bu özel telefonlardan bulunduğu iddia edildi. 
Çolak'ın, Peker'in Ankara'daki en güvendiği isim olduğu, Peker'in bazı yargı mensupları ve bürokratları Çolak'a ait restoranlarda zaman zaman ağırladığı belirtildi. Balıkesir'deki maden ocağı işiyle ilgili de Çolak'ın bilgi verdiği öne sürüldü. Peker'in gözaltındaki kardeşi Atilla Peker'in de ifadesinde, Yusuf Altay'ı ağabeyinin ismini kullandığı için dövdüklerini itiraf edip, "Haraç istemedik. Altay, ağabeyimin adamı olduğunu söyleyerek Atilla Eksel'den haraç istemiş. Eksel durumu söyleyince gerekeni yaptık" dediği iddia edildi. 

Polis ve asker var mı 
Bu arada İstanbul Organize Suçlarla Mücadele Şube Müdürlüğü'nün Peker'le ilgili hazırladığı soruşturma evrakı 200 sayfaya ulaştı. 
Yaklaşık 6 aydır sürdürülen soruşturmayla ilgili 2 klasörden oluşan dinlenen telefonlara ait kayıtlar da soruşturmayı yürüten savcıya teslim edildi. 
Peker ve grubuna yönelik soruşturmaya bazı üst düzey asker ve polislerin de dahil olduğu öne sürüldü. Peker'le bağlantısı tespit edilen İstanbul Emniyet Müdürlüğü'nde görevli 2 başkomiser ve başka illerde görevli bazı emniyet müdürleriyle ilgili olarak tahkikat başlatılması için düğmeye basıldı. 

Avukatı cezaevinde 

MUSA KESLER İstanbul 
Sedat Peker ve grubuna yönelik operasyon kapsamında gözaltına alındıktan sonra sevk edildiği mahkemece serbest bırakılan, ardından hakkında gıyabi tutuklama kararı çıkarılınca yeniden yakalanan avukat Çağatay Özdemir, dün adliyeye sevk edildi. Adli Tabiplik'te sağlık kontrolünden geçirilen Özdemir hakkındaki gıyabi tutuklama kararı, İstanbul 10. Ağır Ceza Mahkemesi'nce vicahiye çevrildi. Özdemir, işlemleri tamamlandıktan sonra cezaevine gönderildi. Operasyon kapsamında gözaltına alınan avukatlar Hakkı Kurtuluş, Şirin Berk ve Özdemir, mahkemece serbest bırakılmış, ancak savcılığın karara itiraz etmesi üzerine haklarında gıyabi tutuklama kararı çıkarılmıştı. 

Eken'e 'para yardımı' iddiası 

Sedat Peker'in Susurluk Davası'ndan hüküm giyen emekli yarbay Korkut Eken'e cezaevindeyken 2 milyon dolar para yardımı yaptığı iddia edildi. Peker'in dinlenen telefon görüşmelerinden birinde, "Korkut Ağabey'e dünyanın parasını verdim. Cezaevi müdürüne talimat verdik. Sürekli ilgilendiler. Daha ne yapalım" dediği iddia edildi. 

Futbol dünyasında da ismi var 

Peker'in futbolcu menajeri Olgun Aydın vasıtasıyla da futbol dünyasına müdahalelerde bulunduğu iddia edildi. Olgun Aydın'ın bir dönem Fenerbahçe Şükrü Saraçoğlu Stadı'nın reklam panolarını kiralama işini aldığı da öne sürüldü. Ayrıca futbolcu transferlerinde Peker'in talimatına göre hareket ettiği iddia edildi. 

Bugün adliyeye sevk edilecek 

Peker, kardeşleri Vedat ve Atilla Peker ile enişteleri Mecnur Odyakmaz'ın da aralarında bulunduğu 38 kişinin bugün İstanbul Cumhuriyet Savcılığı'na sevk edilecekleri bildirildi. Gözaltına alındıktan sonra mahkemece serbest bırakılan, ancak savcının itirazı üzerine haklarında gıyabi tutuklama kararı çıkarılan avukatlar Şirin Berk ile Hakkı Kurtuluş'un yakalanması için çalışmaların sürdürüldüğü bildirildi. 


</TEXT>
</DOC>
