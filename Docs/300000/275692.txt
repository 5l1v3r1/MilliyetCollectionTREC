<DOC>
<DOCNO> 275692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo36.html </URL>
<DATE> 2004/09/28/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Manchester United - Fenerbahçe maçı öncesi notlar... 
</HEADLINE>
<TEXT>

     Fenerbahçe Teknik Direktörü Christoph Daum, Manchester United ile yapılan Avrupa Şampiyonlar Ligi karşılaşmasında, bu sezon Birinci Süper Lig'de sadece birkaç dakika şans tanıdığı Fatih Akyel'i ilk 11'de görevlendirdi. 
     Alman teknik adam, Sparta Prag maçında gördüğü kırmızı kart nedeniyle cezalı olan Servet'in savunmadaki boşluğunu Fatih ile doldurdu. Tecrübeli futbolcu Fenerbahçe'de bu sezon sadece 6. haftadaki Malatyaspor maçında son dakikalarda forma şansı bulabilmişti. 
     Daum, Sparta Prag maçında ilk 11'de görevlendirdiği Serhat ve Fabiano'yu yedek kulübesine çekerken, Sparta Prag maçında yedek bekleyen Serkan ile Nobre bu karşılaşmada ilk 11'de forma giydi. 
     
     ROONEY İLK 11'DE 
     Manchester United'in Everton'dan transfer ettiği Wayne Rooney yeni takımıyla ilk kez resmi bir maça çıktı. 
     Yıldız futbolcu sakatlık döneminin ardından ilk kez Fenerbahçe'ye karşı forma giydi. 
     
     2 BİN 500'E YAKIN TARAFTAR 
     Sarı-lacivertlileri, Manchester United karşılaşmasında taraftarları yalnız bırakmadı. 
     İngiltere'nin çok sayıda kentinden Manchester'a gelen taraftarlar ve Türkiye'den gelen yaklaşık 2 bin 500 taraftar maç öncesinde stat dışında, maçta da tribünlerde yaptıkları coşkulu tezahüratlarla takımlarına destek olmaya çalıştılar. 
     Fenerbahçe'yi desteklemeye sadece kendi taraftarı gelmedi. Taraftarlar arasında Galatasaray, Beşiktaş ve Milli Takım formalı çok sayıda sporsever de yer aldı. Taraftarlar hazırladıkları pankartlar ve adeta sarı-lacivertli renklere bürünmüş giysileriyle renkli görüntüler oluşturdu. 
     Manchester United-Fenerbahçe maçı için Old Trafford Stadı'nın kapıları maçın başlamasına yaklaşık 2 saat kala açıldı. 
     İngiliz güvenlik yetkilileri stat çevresinde de yoğun önlem alırken, çok sayıda atlı polis dikkat çekti. 
     
     SARAN'A SEVGİ GÖSTERİLERİ 
     Maçı izlemeye gelen Fenerbahçe'nin eski yöneticisi Sadettin Saran'a taraftarlar maç öncesi sevgi gösterilerinde bulundu. 
     Old Trafford Stadı'na yine eski yöneticilerden Selim Soydan ile birlikte gelen Saran ile taraftarlar fotoğraf çektirmek için adeta yarıştı. Bir dönem kulüp başkanlığına adaylığı gündeme gelen Saran'a bazı taraftarlar, ''geleceğin başkanı'' yakıştırmasını yaptılar. 
     
     MAÇ ÖNCESİ GÜVENLİK TOPLANTISI 
     Maç öncesinde UEFA ve 2 kulübün yetkilileri bir araya gelerek güvenlik toplantısı yaptı. 
     Toplantıda maç için alınacak güvenlik önlemleri ve taraftarların stada giriş ve çıkışlarıyla ilgili detayların görüşüldüğü bildirildi. Güvenlik toplantısına Fenerbahçe Kulübü adına Bedri Rahmi Eyüboğlu, Futbol Takımı İdari Menajeri Volkan Ballı ve Türk Emniyet yetkilileri katıldı. 
     
     ''HOŞ GELDİNİZ'' MESAJI 
     Manchester United Kulübü, Fenerbahçeli taraftarların tribünlere gireceği kapılara taraftarları selamlayan yazı astı. 
     Yazıda, ''Manchester United Kulübü Fenerbahçe taraftarlarını sevgiyle selamlar. Sizlere zevkli ve eğlenceli ziyaretler dileriz. Herhangi bir yardıma ihtiyaç halinde lütfen bir görevliye danışınız'' denildi. 
     
</TEXT>
</DOC>
