<DOC>
<DOCNO> 263069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun16.html </URL>
<DATE> 2004/08/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Necef'te ateşkes, silahlar sustu... Bağdat'ta gösteri 
</HEADLINE>
<TEXT>

     Iraklı radikal Şii lideri Mukteda Sadr yanlısı milisler, bugün Bağdat'ta gösteri yaptı. 
     Sadr mahallesinde toplanan binlerce Şii gösterici, koalisyon karargahının bulunduğu ''yeşil bölge''ye doğru hareket etti. Göstericiler, yakınlarına göre Necef'te Amerikan bombardımanında üç yerinden yaralanan Sadr lehinde slogan attılar, Sadr uğruna şehit olmaya hazır olduklarını haykırdılar ve hükümeti protesto ettiler. 
     Güvenlik güçleri, gösterinin yapıldığı güzergah üzerinde bomba yüklü bir aracı etkisiz hale getirdi. 
     Yetkililer, ''Göstericiler geçerken araç infilak etseydi, oluk gibi kan akabilirdi'' dediler. 
     Bu arada, Savunma Bakanlığı sözcüsü, AFP muhabirine, dün Amerikan kuvvetleriyle Şii milisleri arasında şiddetli çatışmalara sahne olan Necef'te silahların gece sustuğunu söyledi. 
     Sadr'ın yaralandığı yolundaki açıklamaların asılsız olduğunu da iddia eden sözcü, ''Seyid Mukteda yaralı değil. Çatışmalara dün geceden beri ara verildi'' dedi. 
     
</TEXT>
</DOC>
