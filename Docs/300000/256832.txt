<DOC>
<DOCNO> 256832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy12.html </URL>
<DATE> 2004/07/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan "Fransa ile nükleer eneji konusunda çalışmalar var" 
</HEADLINE>
<TEXT>

     Başbakan Recep Tayyip Erdoğan, hayata geçirilecek projelerle Türkiye'nin dünya enerji piyasasında önemli bir terminal olacağını ifade ederek, ''En önemli adımımız nükleer enerji konusundadır. Bu konuda Fransa ile çalışmalar var. Bu çalışmalar neticelendirildikten sonra adımları atacağız'' dedi. 
     Başbakan Erdoğan, Fransız işadamlarının yapılanması olan MEDEF'te, ''Türkiye-Fransa Etkili bir ortaklık için yeni perspektifler'' konulu bir konuşma yaptı. 
     Erdoğan, Türkiye'nin sahip olduğu üstünlükleri değerlendirdiği sürece, bölgesel ve küresel önemli bir rol üstlenebileceğini ifade ederek, dünyanın da bunun bilincinde olduğunu söyledi. 
     Türkiye'nin 2003 yılında dikkat çekici bir ekonomik performans gösterdiğini kaydeden Erdoğan, bunun kararlı bir politikanın sonucu olduğunu ve hükümetinin bu kararlı politikayı sürdüreceğini belirtti. Türkiye'nin, Çin Halk Cumhuriyeti ile birlikte dünyanın en hızlı büyüyen 2 ülkesinden biri olduğunu vurgulayan Başbakan Erdoğan, enflasyonla mücadeledeki başarının da ekonomik programın tutarlı bir şekilde uygulanmasının bir göstergesi olduğunu ifade etti. Enflasyonun tek haneli rakamlara indiğini anlatan Erdoğan, ''Enflasyon oranlarında AB standardına en kısa sürede ulaşmayı hedefliyoruz'' dedi. Ekonomide liberalleşme için kayda değer olumlu adımlar atıldığını belirten Erdoğan, hükümetin istikrar programını uygulamada kararlı olduğunu vurguladı. 
     Başbakan Erdoğan, Türkiye'nin geniş ölçüde yabancı yatırımlara ihtiyaç duyduğunu ifade ederek, hükümetin çıkardığı yasalarla, yatırım ortamının daha elverişli hale getirildiğini anlattı. Yabancı yatırımcıya kolaylıklar ve Türk firmaları ile eşit haklar tanındığını dile getiren Erdoğan, Tekel, THY ve Türk Telekom gibi şirketlerin özelleştirileceğini belirtti. Erdoğan, ''Bu işletmelerin kamu idaresinden çıkması gerekmektedir. Bu şirketler son derece caziptir. Bu fırsatların yabancı şirketler için çok iyi değerlendirilmesi gerektiğini düşünüyorum'' diye konuştu. 
     Türkiye'nin bir enerji koridoru haline geldiğini belirten Erdoğan, hayata geçirilecek projelerle Türkiye'nin dünya enerji piyasasında önemli bir terminal olacağını vurguladı ve projelerin Türkiye için sıçrama işlevi göreceğini söyledi. 
     Erdoğan, konuşmasının ardından Fransız işadamlarının sorularını yanıtladı. 
     Başbakan Erdoğan, bir işadamının, ''hurda araç indirimi''ni gündeme getirerek, ''vergi konusundaki değişikliklerin daha önceden müzakere edilmesi ve bu tür adımların daha önceden bilinmesi gerektiği'' yönündeki sorusu üzerine, ''Ekonomik konuların muhatabı burada. Sayın Maliye Bakanımız vergici. Soruyu o yanıtlasın'' dedi. 
     Maliye Bakanı Kemal Unakıtan da, kanunda, hükümetin hurda araçta yüzde 50 indirim yapabileceği hakkının bulunduğunu hatırlattı. Bakan Unakıtan, ''Hükümet bilinmeyen bir şeyi yapmadı'' yanıtını verdi. 
     Bir Fransız işadamının ''Marmaray projesi'' ile ilgili sorusuna da Ulaştırma Bakanı Binalı Yıldırım yanıt verdi. Bakan Yıldırım, projenin 2. aşaması için Avrupa Yatırım Bankası'nın vereceği 650 milyon dolarlık kredinin yarın onaylanacağını bildirdi. 
     
     ''HAYDARPAŞA LİMANI KAPATILMAYACAK'' 
     Başbakan Erdoğan, ''Haydarpaşa Limanı'nın geleceğine'' ilişkin bir soruyu da yanıtlarken, Haydarpaşa Limanı'nın kapatılmayacağını, limanın işlevinin değişeceğini söyledi. Erdoğan, Haydarpaşa'nın bir liman bölgesi olmaktan çıkarılıp turizm bölgesi haline getirileceğini bildirdi. 
     Yıldırım da, limanların özelleştirmeleri konusunda çalışmaların yapıldığını kaydederek, Fransız yatırımcıları özelleştirme sürecine davet etti. 
     Başbakan Erdoğan, bir Fransız işadamının, ''Hükümetinizin askeri harcamalar konusundaki siyaseti nedir Bu alandaki bir kaç anlaşma yakın tarihte bir tereddütle karşılandı. Bu nedenle Türkiye'nin kredibilitesinde bir sorun çıkar mı '' sorusuna, ''Geçen yıla kadar askeri harcamalar bütçede ilk sırada yer alırdı. İlk defa 2004'te eğitime, savunmadan daha çok pay ayırdık. Eğitime daha fazla pay ayırmamız devam edecek'' yanıtını verdi. 
     Recep Tayyip Erdoğan, ''Türkiye Arap ülkelerinde nasıl bir rol oynamak istiyor '' sorusunu yanıtlarken de, konuyla ilgili Eylül ayında bir heyetin Türkiye'ye geleceğini ve Fransa ile bu ülkelerde ortak yatırımlara girilebileceğini söyledi. 2005 yılında Ortadoğu ve Kuzey Afrika'yı kapsayan bir programın gündemde olduğunu kaydeden Erdoğan, buradaki yatırımlara Fransız işadamlarını davet etti. 
     
     NÜKLEER ENERJİ 
     Başbakan Erdoğan, başka bir soru üzerine de, Türkiye'de hidroelektrik ve termik santrallere öncelik verileceğini ve mümkün olduğunca doğalgaz çevrim santrallerinin geri plana itileceğini belirtti. Erdoğan, ''En önemli adımımız nükleer enerji konusundadır. Bu konuda Fransa ile çalışmalar var. Bu çalışmalar neticelendirildikten sonra adımları atacağız'' dedi. 
     Recep Tayyip Erdoğan, İran'daki projelere Türkiye ile ortak girmek isteyen bir Fransız işadamına da, ay sonunda yapacağı İran ziyaretinde bu konuyu gündeme getireceğini söyledi. 
     MEDEF Başkanı M. Ernest-Antoine Seilliere de yaptığı konuşmada, dünya küresel stratejisi açısından Türkiye'nin önemli bir ülke olduğunu söyledi. Fransız iş çevrelerinin Türkiye'nin Avrupa'daki geleceği için çalıştığını kaydeden Seilliere, Fransa'nın Türkiye'ye en çok yatırım yapan ülke olduğunu hatırlatarak, Türkiye'nin büyük bir sanayi gücü olmak için bütün kozlara sahip olduğunu ifade etti. Türkiye'de çok iyi bir iş ortamı olduğunu kaydeden Seilliere, Türkiye'nin çok kaliteli bir iş gücüne sahip olduğunu bildirdi. 
     Böyle bir ortamda Türkiye'deki büyümenin kalıcı olduğuna inandığını kaydeden Seilliere, Türkiye'nin AB hedefine katkıda bulunacaklarını vurguladı. 
     Bu arada, Başkan Seilliere'nin, ''Türkiye'ye işadamı olarak gereken katkıyı verecekleri, ancak diplomatik konulara karışamayacakları'' değerlendirmesine Başbakan Erdoğan, ''Sayın Başkan diplomatik sürece katkıda bulunabilir. Ekonomiyi yönetenlerin diplomatik sürece katkı yaptıklarını biz her zaman görüyoruz'' diye konuştu. 
     TÜSİAD Başkanı Ömer Sabancı, TOBB Başkanı Rıfat Hisarcıklıoğlu ve DEİK Başkan Yardımcısı Aldo Kaslowski da birer konuşma yaptılar. 
     
</TEXT>
</DOC>
