<DOC>
<DOCNO> 256818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko41.html </URL>
<DATE> 2004/07/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Arçelik, Türk kahvesi hazırlayan makine üretti... 
</HEADLINE>
<TEXT>

     Arçelik, 8 ayrı patenti ile dünyada bir ilk olan ''Türk Kahve Makinesi''ni üretti. 
     Yaklaşık 1 yıl süren çalışmalar sonucu ortaya çıkan Türk Kahve Makinesi, önümüzdeki hafta pazara sunulacak. Fiyatı 200-250 milyon lira civarında olacak yeni üründen yılda 50-100 bin adet arasında üretilmesi hedefleniyor. 
     Arçelik Üretim ve Teknoloji Grup Direktörü Turgut Soysal ve Ar-Ge Direktörü Şemsi Eksert, Arçelik'in Çayırova'daki tesislerinde, çeşitli ilk olma özellikleri taşıyan yeni ürünler ''7 kilogram ve 3,5 kilogram kuru yük kapasiteli çamaşır makinesi, multi hijyenik no-frost buzdolabı, hız kontrollü bulaşık makinesi ve Türk Kahve Makinesi''ni tanıttılar. 
     Soysal, Arçelik'in AR-GE hedeflerinin yenilikçi, rekabetçi, müşteri odaklı ve çevre dostu ürünler olduğunu belirterek, şirketin Çayırova'daki AR-GE direktörlüğü hakkında bilgi verdi. 
     AR-GE bölümünde 300'ü mühendis yaklaşık 450 kişinin çalıştığını anlatan Soysal, yurtiçi ve dışından çeşitli üniversiteler, TÜBİTAK, beyaz eşya konusunda uzmanlaşmış enstitülerle AR-GE konusunda işbirliği yaptıklarını söyledi. 
     Soysal, Türkiye'de patentlerin yüzde 10'unun Arçelik'in tarafından alındığına dikkat çekerek, bunun kendileri için gurur verici bir durum olduğunu kaydetti. 
     Aldıkları patent sayısının yıl sonuna kadar 90'a çıkacağına işaret eden Soysal, ''Patent alma sayısında İtalyanlar'ı geçiyoruz. Almanlar'a yaklaşıyoruz. Trend Almanları da geçme yönünde. Aldığımız patentler ürün iyileştirmeye ve ucuzlatmaya yönelik'' dedi. 
     
     TÜRK KAHVE MAKİNESİ 
     Arçelik'in Eylül ayı ortalarına kadar piyasaya sunulacağı patentli ve dünyada ilk olma özelliğini taşıyan yeni ürünlerini tanıtan Turgut Soysal, Türk Kahve Makinesi'nin önümüzdeki hafta tüketicilerle buluşacağını kaydetti. 
     Soysal, pek çok gurme tarafından yapılan araştırmalarla, kahvenin ''iyi olmuş'' denilecek kıvamını sağlayabilmek için bir yıla yakın çalıştıklarını belirterek, bu cihazdan yılda 50-100 bin adet üretim yapmayı hedeflediklerini kaydetti. 
     Soysal, ürünü ilk olarak yurtiçinde pazara sunacakları, 6 ay sonra da ihraç etmeyi planladıklarını söyledi. 
     Bir soru üzerine Soysal, küçük işyerlerini hedeflediklerini belirterek, ''Biz cezveyle rekabet etmeyeceğiz. Çünkü pazarlarımız ayrı'' dedi. 
     Soysal, espri de yaparak, ''Bundan sonraki adımımız kahve falı bakan makineler üretmek'' diye konuştu. 
     Soysal, Çin rekabetine ilişkin olarak, Çin'de fason üretim yaptırdıklarını ifade ederek, ''Biz Çin koşullarını tartışmıyoruz. Çin'le rekabet edebiliriz diyoruz'' dedi. 
     AR-GE çalışmaları kapsamında yaptığı yatırımları patentlerle koruyan Arçelik'in Türk kahve makinesinin, pişme algılama sistemi, su jeti karıştırma sistemi ve taşma önleme teknolojisinin de aralarında bulunduğu 8 adet patenti var. Yeni ürünle, 1.5 dakikada 4 fincan kahve pişirilebiliyor. 
     
     DİĞER ÜRÜNLER 
     Verilen bilgiye göre, Arçelik'in yeni ürünlerinden 7 kilogram ve 3.5 kilogram kuru yük kapasiteli çamaşır makineleri A enerji performansıyla diğer makinelere göre yüzde 10 tasarruf sağlıyor. 
     Multi-hijyenik buzdolabı olan 5194 NF Multi Hygiene üçlü koruma sistemli anti-bakteriyel buzdolabı özellikleri sayesinde bakterilerin üremesini engelliyor. 
     Arçelik'in hız kontrollü bulaşık makinesi ise dakikada 2200 3400 devir arasında değişen motor hızıyla, yıkama sisteminde değişken basınçların elde edilmesini sağlıyor. 
     
</TEXT>
</DOC>
