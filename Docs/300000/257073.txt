<DOC>
<DOCNO> 257073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko11.html </URL>
<DATE> 2004/07/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
FED Başkanı Greenspan Büyüme sağlam, enflasyon kontrol altında 
</HEADLINE>
<TEXT>

     ABD Merkez Bankası Başkanı Alan Greenspan, ülkede enflasyonun halen kontrol altında olduğunu, sağlam ve sürdürülebilir bir büyüme sağlandığını, ancak enflasyonun umulanın üzerinde çıkması durumunda faiz oranlarının, planlanandan daha hızlı artırılabileceğini söyledi. 
     Greenspan, Senato Bankacılık Komitesi'nde yaptığı konuşmada, büyümenin fiyatlar üzerinde bir ölçüde baskı yarattığını, ancak yüksek enerji fiyatlarının ''geçici'' özellik taşıdığını belirterek, enflasyonun ciddi tehdit oluşturmadığı bu ortamda faiz oranlarının ''notr'' bir düzeyde, ''dengeli'' bir hızla artmasının öngörüldüğünü anlattı. 
     Ancak Greenspan, enflasyon oranının yükselmeye başlaması durumunda, ''ekonomimiz, kendisini daha dinamik bir ayarlamaya hazırlamış görünüyor'' diyerek, faiz artışlarının şimdi öngörülenden daha hızlı ve yüksek gerçekleşebileceğine işaret etti. 
     Greenspan, Merkez Bankası'nın FED , ''fiyat istikrarını sağlamak için durum neyi gerektirirse hızla ve esneklikle yanıt vermeye hazır olduğunu'' söyledi. 
     Alan Greenspan'in konuşması finans piyasalarında birbirinden farklı şekillerde değerlendirildi. Bazı ekonomistler, Greenspan'ın mevcut ekonomik durumun iyiliğini vurguladığına işaret ederken, Wall Street çevreleri ise, Greenspan'in gelecekte faiz artırımlarının hızlanabileceğini ima etmesinin üzerinde durarak, daha kötümser bir tablo çizdiler. 
     Greenspan'in, mevcut fiyat artışlarını, petrol fiyatlarının yüksekliğine bağladığına ve bunu geçici olarak değerlendirdiğine dikkat çeken bazı yorumcular, bu durumda enflasyonun kontrolünün önemli ölçüde enerji fiyatlarının bundan sonraki seyrine bağlı olabileceğini dile getirdiler. 
     ABD Merkez Bankası, uzun bir aradan sonra faiz oranlarını 30 Haziran'da çeyrek puan yükseltmişti. 
     
</TEXT>
</DOC>
