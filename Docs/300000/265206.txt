<DOC>
<DOCNO> 265206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/yaksoy.html </URL>
<DATE> 2004/08/21/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Büyücüler 
</HEADLINE>
<TEXT>



İnsanlar nelerden korkmazlar ki... Bilinmezlerden, hurafelerden, kosmos değişikliklerinden, tabii şeytandan... 
Korku insanların yaşam içgüdülerinden kaynaklanır. Ve yaşamda bilinmeyenler insanı korkutur. Ziya, bilinmeyenler onun yaşamı için tehlike teşkil edebilirler. Bu yüzden de, bu bilinmeyenlerin kötülüklerinden korunmak için, umulmadık çarelere başvurulur. Kendini okutmak, muskalar yazdırmak, tütsüler yakmak ve büyücülere başvurmak gibi. Çok defa din adamları da, papazlar ve imamlar da insanın bu korkularından istifade yoluna giderler. Mesela katolik kilisesinde şeytanı kovmak için çalışan Exorcist denilen özel papazlar vardır. Fenerbahçe stadındaki tütsü olayı da, yanlış inanışların bir sonucudur. Bu tip davranışları komik bulsalar da, inanmasalar da insanlar yine de içgüdülerinin dürtüsü ile bu bilinmeyen kuvvetlerden kurtulamazlar. Ve farkında olmadan bir kişilik zaafı gösterirler. 
Bir misal verelim. Bir Galatasaraylı dostumuz, büyü olayını ele alarak Fenerbahçeliler'e fena halde takılıyordu. Ama aynı gün bir kağıt oyununda kaybetmeye başlayınca, arkasında oturan ve oyunu seyreden arkadaşından yerini değiştirmesini istiyordu. Çünkü ona oyunda uğursuzluk getirmişti. Hani sende de anma uğursuz ayak varmış demez miyiz Galatasaraylı arkadaşımız uğursuz ayağa inanıyordu. Bazı stadların, bazı hakemlerin uğurlu veya uğursuz olduğuna inananlarımız yok mu 
Görülüyor ki, şuuraltımızdaki çıkmazlar ve paradokslar modern yaşamımızda da hayatımızı etkilemeye devam etmektedir ve gelecekte de edecektir. 


</TEXT>
</DOC>
