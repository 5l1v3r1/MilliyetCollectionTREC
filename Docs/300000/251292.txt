<DOC>
<DOCNO> 251292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonyas04.html </URL>
<DATE> 2004/06/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beyonce ve arkadaşları yeniden birlikte... 
</HEADLINE>
<TEXT>

     Ünlü şarkıcı Beyonce Knowles ile Kelly Rowland ve Michelle Williams'tan oluşan ''Destiny's Child'' topluluğu, 2 yıl aradan sonra biraraya geldi. Bir süredir solo projelere yönelen grubun albümü sonbaharda piyasaya çıkacak. 
     BBC'nin internet sitesindeki habere göre, yeni albüm hazırlıklarını sürdüren grup, 12 Eylül'de vereceği konserde albümden ilk parçaları izleyiciyle tanıştıracak. 
     
     ''DÖRT GÖZLE BEKLİYORUZ'' 

     2002 yılında kendi kanatlarıyla uçmak için grup çalışmalarına ara veren topluluktan bu süre içinde en çok öne çıkan güzel yıldız Beyonce oldu. 
     Bu arada solo albümüyle ödüller kazanan, film çalışmalarıyla isim yapan Beyonce, pek çok ankette de ''en çekici yıldız'' unvanını bileğinin hakkıyla elde etti. 
     Solo albümüyle 5 Grammy ödülü kazanan Beyonce, grup olarak biraraya gelmelerinin kendisini heyecanlandırdığını dile getirerek, ''Sahnede yeniden buluşmayı dört gözle bekliyoruz'' açıklamasında bulundu. 
     Yeni ''Destiny's Child'' albümü Kasım ayında piyasaya sürülecek. 
     
</TEXT>
</DOC>
