<DOC>
<DOCNO> 276075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/ekonomi/eko12.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes yurtdışı satışta atağa kalktı 
</HEADLINE>
<TEXT>



Efes'in yurtdışındaki bira satış hacmi, ihracat dahil yurtiçi bira operasyonlarındaki satış hacmini aştı. Yazıcılar Holding'in İMKB'ye gönderdiği açıklamaya göre, yılın ilk yarısında şirketin yurtiçi ve yurtdışı toplam bira satışları 413 milyon dolar, yurtiçi ve yurtdışı Coca-Cola satış toplamı da 349 milyon dolar olmak üzere, İçecek Grubu'nun satışları 762 milyon dolara ulaştı. 
Açıklamada şöyle denildi "Yılın ilk yarısında, geçen sene aynı döneme kıyasla, yurtiçi bira operasyonlarında satış hacmimiz ihracat dahil yüzde 5 büyümeyle 348 milyon litreye, yurtdışı bira operasyonlarında satış hacmimiz ise yüzde 65 artışla 351 milyon litreye ulaşmıştır. Dönem sonu itibariyle yurtdışı bira satış hacmimizin Türkiye'den ihraç edilenler dahil toplam bira satışlarımız içindeki payı yurtiçi satışlarımızın payını aşarak yüzde 53 seviyesine ulaşmıştır." 


</TEXT>
</DOC>
