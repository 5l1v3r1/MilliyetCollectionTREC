<DOC>
<DOCNO> 254394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy12.html </URL>
<DATE> 2004/07/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
'DEP'liler için suç duyurusu anında yapılmış 
</HEADLINE>
<TEXT>

     Emniyet Genel Müdürlüğü, kapatılan DEP'in eski milletvekillerinin katıldığı mitinglerle ilgili suç duyurusunun, suçun oluşumundan hemen sonra yapıldığını bildirdi. 
     Emniyet Genel Müdürlüğü'nden yapılan yazılı açıklamada, kapatılan DEP'in eski milletvekillerinin Güneydoğu Anadolu Bölgesi illerinde ''DEHAP tarafından düzenlenen açık hava mitinglerinde suç oluşturan eylemleri'' ile ilgili olarak, suçun oluşmasından hemen sonra delillerle birlikte anında yerel Cumhuriyet başsavcılıklarına suç duyurusunda bulunulduğu belirtildi. 
     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, dün düzenlediği haftalık basını bilgilendirme toplantısında bir soru üzerine Diyarbakır, Kızıltepe, Nusaybin, Şırnak, Siirt, Van ve Bitlis'te DEHAP'ın düzenlediği açık hava toplantılarına katılan kapatılan DEP'in eski milletvekillerinin Kürtçe konuşma, Trafik Kanunu'na ve 2911 sayılı Toplantı, Gösteri ve Yürüyüş Kanunu'na muhalefet suçlarını işlediklerini belirterek, bu tespitlerin toplantının hemen ardından ilgili il ve ilçelerin Cumhuriyet başsavcılıklarına iletildiğini söylemişti. 
     
</TEXT>
</DOC>
