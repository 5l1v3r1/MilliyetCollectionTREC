<DOC>
<DOCNO> 294031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yasam/ayas.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlıca tartışması 
</HEADLINE>
<TEXT>


'19. yüzyıl Türk edebiyatı'na 'Osmanlı edebiyatı' demenin daha doğru olacağını savunan Enis Batur, tartışma yarattı... 

KÜLTÜR SANAT 

Araştırmacı - yazar Enis Batur, Milliyet Sanat dergisinin Aralık 2004 sayısında yazdığı 'Safi Türkçe' adlı yazısıyla Osmanlıca meselesini yeniden gündeme taşıdı. Batur, yazısında "19. yy Türk edebiyatı diye bir şey var mı acaba " sorusunu ortaya attı. Batur'un yazısından yola çıkarak, Osmanlıca ve 19. yy edebiyatımız üzerine konunun uzmanlarının görüşlerini aldık. 

Kategorize etmek yanlış 
PROF. DR. İSKENDER PALA İstanbul Büyükşehir Belediyesi Kültür İşleri Daire Başkanı Türk edebiyatının başlangıcından itibaren bir bütün olduğunu, onu Osmanlı edebiyatı, Tanzimat edebiyatı, Servet - i Fünun edebiyatı gibi isimlerle kategorize etmenin yanlış olduğunu düşünüyorum. 19. yy Türk edebiyatı diye bir isimlendirme de yanlıştır. O dönemde Osmanlılar bu ülkede yaşıyorsa ve bu edebiyatın temsilcileri de Osmanlı idiyse, ona Osmanlı edebiyatı demek doğrudur. Ama Osmanlı edebiyatını Türklüğün içerisinde ayrı bir birim olarak göstermek hata olur. 
Osmanlıcanın, bir Türklük bilinci oluşmuş herkes tarafından öğrenilmesi, entelektüel olabilmenin şartı olarak görülmesi zorunludur. Dolayısıyla bir ikinci dil olarak değil, özbeöz kendi dilimiz olan Türkçenin bir alt versiyonu olarak Osmanlıca, Türklerin konuştuğu dildi. Ve bir zamanlar adına Osmanlıca değil Türkçe diyorlardı. okullarda ortaöğretimden itibaren mutlaka öğretilmesi gerekir. 

Okullarda okutulmalı 
PROF. DR. TALAT TEKİN Türk Dilleri Tarihi Uzmanı 19. yy Türk edebiyatı diye bir şey vardır. Namık Kemal'in 'Hürriyet Kasidesi' mesela... Tanzimat döneminde yaşamış diğer şairlerin eserleri... Sanırım, 3 dilin karışımı söz konusu olduğundan Osmanlı edebiyatı demek daha doğru olur demek istiyor Enis Batur. Aslında 15. ve 16. yy.'larda Osmanlıca koyu bir dille yazılıyordu. O zaman onu da mı ink r edeceğiz 
Çok kıymetli eserler yazılmıştır Osmanlıcada. Bunları anlamak için Osmanlıcanın okullarda okutulması gerekir. Ortaöğretimde din dersleri vermeye kalkıyorlar o zaman bunu da öğretsinler. 

Seçmeli ders olabilir 
PROF. DR. TALAT HALMAN Bilkent Üniversitesi Türk Dili ve Edebiyatı Bölümü Başkanı 19. yy Türk Edebiyatı elbette var. 'Osmanlı edebiyatı' terimi, Divan şiiri geleneğini 19. yy.'da hatta 20. yy'ın başlarında sürdürenler için geçerli sayılabilir. Ama, bu terimi sade bir Türkçeyi kullananlar ve Türk ulusal kültürel bilinciyle yazanlara uygulamak, haksızlık olur. Anadolu'nun her tarafındaki edebi yaratılar halk şiirleri, masallar, vs. için ise "Osmanlı edebiyatı" terimi bence yanlıştır. 
Ortaöğretimdeki tüm öğrencilere Osmanlıca dersleri verilmesi gerekli değil. Ancak konuyla ilgili ihtisas yapmak isteyen lise öğrencilerine "seçmeli dersler" ile Osmanlıca öğretilmesi düşünülmelidir. Bu alanlara yönelen öğrenciler için özel liseler kurulması da yararlı olacaktır. 

İsim ne fark eder ki 
PROF. DR. JALE PARLA Bilgi Üniversitesi Karşılaştırmalı Edebiyat Bölümü Öğretim Üyesi 19. yy Türk edebiyatı şeklindeki bir tanımlamanın da, bu konuda tartışmanın da çok önemli olmadığını düşünüyorum. Shakespeare'in meşhur bir dizesi vardır "What is a name ", isim ne fark eder ki 
Öte yandan Osmanlıcanın liselerde ikinci bir dil olarak öğretilmesi gerektiği düşüncesindeyim. 100 yıl öncesine gittiğimizde bugünkü Türkçeye geçirilmemiş bir metni anlayamamak en azından güç bir durum, hatta ayıp 

'Osmanlıca öğrenmek şart' 
Enis Batur Araştırmacı-yazar "Osmanlı edebiyatı demek daha doğru olurdu. Şüphesiz bu edebiyat, başkasının geçmişine ait değildir. Yalnızca edebiyatımızın geçmişini oluşturuyor bütün yazılanlar. Gel gelelim, onları okumak için, handiyse bir 'yabancı dil' uzaklığındaki Osmanlıcayı öğrenmek, hem de iyi öğrenmek zorunlu. Dil Devrimi'ne bağlı olanlardan, onun doğruluğuna inananlardan biriyim. Bu konuda 'dönek' sayılmamın nedeni, Osmanlıca konusundaki görüşlerimdir. Osmanlıca, ortaöğrenim yıllarında, ikinci dil olarak öğretilmeliydi." 


</TEXT>
</DOC>
