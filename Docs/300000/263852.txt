<DOC>
<DOCNO> 263852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo12.html </URL>
<DATE> 2004/08/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Denizlispor'un gollerinde Kratochvil ve Ömer Rıza imzası var... 
</HEADLINE>
<TEXT>

     Ersen Martin'in yokluğunda Kratochvil ve Ömer Rıza, Denizlispor'un golcüleri olarak vitrine çıktı. 
     Defansta oynamasına karşın ofansif futbola katkısıyla da dikkati çeken Kratochvil, bir yandan kalesini rakip golcülere karşı savunurken, attığı gollerle de takımının galibiyetinde önemli paya sahip oluyor. Kratochvil, bu sezon penaltıdan Gaziantepspor ve Sakaryaspor'a gol atarak, 2'de 2 yaptı. 
     Gösterişsiz, ancak istikrarlı futboluyla beğeni toplayan ve 3 sezondur yeşil-siyahlı formayı giyen Slovak futbolcu, geçen sezon rakip fileleri 7 kez havalandırmıştı. 
     Kıbrıs'tan İngiltere'ye göç eden Türk ailenin çocuğu olan ve Türk vatandaşı olabilmek için gün sayan Ömer Rıza da sezona iyi başlayanlardan. Genç futbolcu, Ersen Martin'in cezası nedeniyle ilk 11'de sahaya çıkarken, 2 maçta attığı 2 golle kendisine güvenen Giray Bulak'ı mahcup etmedi. 
     Denizlispor'da ikinci sezonunu geçiren Ömer Rıza, geçen sezon 8 gol atmıştı. 
     
</TEXT>
</DOC>
