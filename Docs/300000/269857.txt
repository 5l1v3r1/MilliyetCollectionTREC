<DOC>
<DOCNO> 269857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur48.html </URL>
<DATE> 2004/09/07/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Erdoğan, NATO asamblesi heyetini kabul etti. 
</HEADLINE>
<TEXT>

     Başbakan Recep Tayyip Erdoğan, PKK'nın ırkçı bir yapılanma olduğunu belirterek, ''Türkiye'de böyle bir ırkçılık ortamını hazırlayan bir kültür yoktur. Kürtler ve Türkler et ve tırnak gibi kaynaşmıştır'' dedi. 
     Alınan bilgiye göre, NATO Parlamenter Asamblesi Heyeti Başkanı Claude Lellouche, Başbakan Erdoğan ile Başbakanlık Yeni Bina'da yaptığı görüşmede, yapısal reformlar konusundaki cesaretinden dolayı Erdoğan'ı kutladı. 
     ''2 yıl süresince gerçekleştirdiğiniz olağanüstü başarılardan son derece etkilendik'' diyen Lellouche, reformlara örnek olarak enflasyonla mücadele, Milli Güvenlik Kurulu'nda yapılan değişiklik ile farklı dil ve lehçelerdeki yayını örnek gösterdi. 
     Lellouche, Başbakan Erdoğan'a, Fransa Cumhurbaşkanı Jacques Chirac'ın, Türkiye'nin Avrupa Birliği'ne üyeliğini desteklendiğine ilişkin mesajını iletti. 
     Başbakan Erdoğan'a, kendilerini Bakanlar Kurulu Salonu'nda kabul ettiği için teşekkür eden Lellouche, ''Yarım saat için de olsa kendimizi bakan zannettik'' dedi. 
     Erdoğan da İstanbul'daki NATO Zirvesi'nden kısa bir süre sonra bu heyeti kabul etmekten duyduğu memnuniyeti dile getirdi. 
     Görüşmede, NATO'nun Afganistan'da üstlendiği role değinen Erdoğan, NATO'nun, Irak ve Afganistan ile ilgili kararlarının Irak'a komşu Türkiye acısından ayrıca önemli olduğuna dikkati çekti. 
     
     ISAF'IN KOMUTASI 
     Erdoğan, şunları kaydetti 
     ''Çünkü Irak, Türkiye'nin bir komşusudur. Afganistan'ın da Türkiye için Atatürk'ten gelen bir önemi vardır. Şimdi bizim üzerimize düşen NATO İstanbul Zirvesi'nde kabul edilen, bu iki ülkenin barış, istikrar ve refaha kavuşmasındaki destek niteliğindeki kararların, ittifakın siyasi iradesinde aksama olmaksızın hayata geçirilmesidir. 
     Afganistan'daki çabalarımızın sekteye uğraması ve bu ülkenin yeniden terör ihraç eden bir konuma gelmesi, sadece tarihten gelen bağlarla yakın olduğumuz Ortaasya ülkeleriyle diğer civar devletleri değil, tüm Avrupa-Atlantik bölgesini etkileyecektir. Türkiye, bu nedenle 2002'de üstlendiği ISAF komutasını bir kez daha 2005 Şubat ayından itibaren devralmaya karar vermiştir. Afganistan'da kısa bir süre sonra yapılması öngörülen başkanlık seçimlerinin ardından üsteleneceğimiz görevin bu ülkede barış ve istikrarın pekiştirilmesine ve parlamento seçimlerine giden süreçte güvenli bir ortam yaratılmasına katkıda bulunacağına inanıyoruz.'' 
     
     ''TERÖRLE MÜCADELEDE HİÇBİR ÜLKE TEK BAŞINA SONUÇ ALAMAZ'' 
     Görüşmede, terörizm konusuna da değinen Başbakan Erdoğan, NATO'nun terörle mücadelede oynaması gereken role değindi. 
     Erdoğan, ''11 Eylül'den beri terörle mücadelede uluslararası ortak mücadele platformu oluşturulması gerektiğini söylüyoruz. Ancak bu gerçekleşmedi. Terörle mücadelede hiçbir ülkenin tek başına sonuç alması mümkün değildir. Özellikle 'bana dokunmayan yılan bin yıl yaşasın' denilmemesi gerekir'' diye konuştu. 
     
     ''TERÖR, YOKSUL KESİMLERDEN BESLENİYOR'' 
     Claude Lellouche, Başbakan Erdoğan'a terörü önlemek için somut olarak ne yapılması gerektiğini sordu. Erdoğan da, ''Terör konusunda sebep-netice bağlantılarını gözden kaçırmamamız gerekiyor. Terörü besleyen yoksulluk, ideolojik saplantı ve dinsel nedenler üzerinde durulması gerekiyor. Terör hep yoksul kesimlerden besleniyor. İstihbarat ve bilgi paylaşımında kesintisiz bir süreç olması gerekiyor'' yanıtını verdi. 
     Başbakan Erdoğan, heyetin başkan yardımcısı ve Polonyalı üyesi Longin Pastusiak'ın, ''Diyarbakır Belediye Başkanlığı'na ılımlı bir siyasetçinin seçilmesi, PKK'nın dağılması, Kürt hareketinin radikallikten ılımlılığa geldiği anlamına gelir mi '' sorusuna da ''PKK ırkçı bir yapılanmadır. Oysa Türkiye'de böyle bir ırkçılık ortamını hazırlayan bir kültür yoktur. Türkler ve Kürtler et ve tırnak gibi kaynaşmıştır'' yanıtını verdi. 
     Başbakan Erdoğan, bu sözünü destekler nitelikte de kendisinin Karadenizli, eşinin ise Siirtli olduğunu belirtti. 
     PKK'nın bölünmesinin çıkar çatışmasından kaynaklandığını ve bunun, bölgede emniyetin sağlanmasından sonra görüldüğünü kaydeden Erdoğan, son yerel seçimlerde bölgedeki 4 önemli belediyeyi aldıklarını bildirdi. 
     Heyetin Slovak üyesi Jozep Manas da Erdoğan'a Irak geçici yönetiminin seçimi başarıp başaramayacağını sordu. Erdoğan da öncelikle Irak'ta nüfus sayımının sağlıklı yapılması gerektiğini, ancak bu konuda ciddi endişeler taşıdığını ifade etti. 
     Erdoğan, ''Irak'a komşu ülkenin başbakanı olarak çok da iyimser değilim ama buna rağmen inşallah başarırlar'' diye konuştu. 
     Başbakan Erdoğan, heyetin İtalyan üyesi Gianni Nieddu'nun Irak'taki gelişmelerin çevre ülkeleri, özellikle Suriye ve İran'ı nasıl etkileyeceği sorusuna da, ''Her iki ülke de Irak'ta olup bitenden rahatsız. Her iki ülke liderleriyle yaptığım görüşmelerde, bu ülkelerin uluslararası camiada müşterek atılacak adımlara katılacakları izlenimini edindim'' yanıtını verdi. 
     Erdoğan, Claude Lellouche'nin ''Nükleer İran sizi endişelendiriyor mu '' sorusunu, ''İran, çalışmalarını barışçıl amaçlarla ve Dünya Enerji Ajansı ile yürüttüğü sürece endişeye gerek yok'' şeklinde yanıtladı. 
     
</TEXT>
</DOC>
