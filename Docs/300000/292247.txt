<DOC>
<DOCNO> 292247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/spo01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'den garanti 
</HEADLINE>
<TEXT>


Teknik Direktör Del Bosque, kötü zeminin oyuncularını olumsuz etkilediğine işaret etti, "Daha iyi futbol oynamalıyız. Her şeye rağmen bu gruptan çıkarız" sözleriyle taraftarın yüreğine su serpti 


'Yere saplandık 
SİYAH - Beyazlı ekibin teknik patronu Vicente del Bosque, Steaua Bükreş maçında hiç hesapta olmayan bir yenilgi aldıklarını söyledi. İspanyol çalıştırıcı, kötü zeminin kendilerini olumsuz etkilediğini belirtti, "Bu nedenle iki takım da istediği futbolu oynayamadı. Oyuncularımız adeta yere saplandı. İlk yarıya çok kötü başladık. Bu nedenle kalemizde de iki gol gördük" diye konuştu. 

Ramazan'a tam not 
MAÇIN son bölümündeki performanslarını beğendiğini kaydeden Bosque, "On dakika boyunca baskı kurduk, ancak bu sadece bir gol getirdi" ifadesini kullandı. Rakiplerin durumundan çok kendi futbollarını düşündüğünü vurgulayan Beşiktaş'ın hocası, "Kötü oynuyoruz, daha iyi olmalıyız. Her şeye rağmen bu gruptan çıkarız" dedi. Bosque, ısrarla forma verdiği kaleci Ramazan'ı da beğendiğini sözlerine ekledi. 

Zenga'dan sitem 

BÜNYAMİN OSMAN 

STEAUA Bükreş'in hocası Wolter Zenga, önemli eksiklerine rağmen aldıkları galibiyet nedeniyle oyuncularını kutladı. İtalyan antrenör, "Çok iyi sonuç aldık. Grupta büyük bir fırsat yakaladık. Bilbao maçından da 1 puanla ayrılıp, hedefe ulaşmak istiyoruz. Pancu'ya yapılan kötü tezahüratlar hoş değildi. Bizim taraftarlarımıza yakışmayan hareketler oldu. Bundan dolayı üzgünüm" yorumunu yaptı. 

Ezeli taşlama 

Beşiktaş taraftarı maçtan önce "Şampiyon Dinamo" diye tempo tutunca, Rumenler de stat hoparlörlerinden Galatasaray tezahüratları yaptı 
Karşılıklı atışma 
STEAUA ve Beşiktaşlı taraftarlar arasında maç öncesinde ilginç atışmalar yaşandı. Siyah - Beyazlılar'ın uzun süre "Şampiyon Dinamo Bükreş" şeklinde tezahürat yapması şaşkınlık yarattı. Stat görevlileri misilleme olarak "Re, re, re, ra, ra, ra Galatasaray Galatasaray, Cim Bom Bom" sloganını hoparlörlerinden defalarca tekrarlattı. Anonslar büyük alkış topladı. 

Atkıya kızdılar 
BEŞİKTAŞ'IN Rumen yıldızı Daniel Pancu, ülkesi Romanya'da pek de iyi karşılanmadı. Romanya'ya iner inmez eski takımı Rapid Bükreş'in atkısını boynuna takan Pancu'nun, "3 - 0 kazanacağız" şeklindeki demeçleri ezeli rakibini kızdırdı. İlk yarıda saha kenarında ısınırken tribünlerin protestosuyla karşılaşan Pancu, oyuna girdikten sonra da ıslıklandı. 

Carew paniği 

Sakatlığı ciddi 
SİYAH - Beyazlı takımın gol yollarındaki etkili ismi John Carew, Steaua maçının ikinci yarısında sakatlanarak oyundan çıktı. İkili mücadele sonrasında bileğine darbe alan Norveçli yıldıza ilk müdahale soyunma odasında yapıldı. Tekerlekli sandalye ile havaalanına gelen Carew'in durumunun ciddi olduğu belirtildi. En az iki hafta sahalardan uzak kalması beklenen golcünün durumu bugün çekilecek MR'ın ardından kesinlik kazanacak. 

Çirkin saldırı 

Camlar kırıldı 
BÜKREŞ'TEKİ maç boyunca taşkınlık yapan ve Beşiktaşlı futbolculara sataşan Rumen taraftarlar, stat dışında da aynı gerilimi sürdürdüler. 90. dakika bitiminde Başkan Yıldırım Demirören ve yöneticileri taşıyan minibüse saldıran büyük bir taraftar grubu adeta dehşet yaşattı. Minibüsün kapılarını açmaya çalışan ve camlarını kıran Rumenler, bu eylemi 15 dakika sürdürdüler. 

Şoför kurtardı 
BEŞİKTAŞLI yöneticiler minibüsün içinde çaresiz kalırken, şoför direksiyonu kırıp, aracı taraftarların üstlerine sürerek, olayın büyümesini önledi. Ardından jandarmalar taraftarları dağıttı ve minibüs staddan ayrılabildi. Bu arada maçta pas yüzünden tartışan Tümer ile Ahmet Yıldırım bitimde de kavgaya devam ettiler. Diğer futbolcular araya girerek tartışmaya son verdiler. 

Maçtan notlar 

İbrahim şaşırttı 
BEŞİKTAŞ'IN yıldız ismi İbrahim Üzülmez, maçın ilk devresini tamamlayamadan oyundan çıktı. Teknik Direktör Del Bosque, pas hataları yapan ve rakibe çok top kaptıran tecrübeli oyuncunun yerine Pancu'ya görev verdi. 

Demirören yıkıldı 
TAKIMLA birlikte Romanya'ya giden Başkan Yıldırım Demirören, üst üste gelen gollerin ardından tribünde tek kelimeyle yıkıldı. Demirören, üzüntüsünden başını iki ellerinin arasına aldı ve maçı bir süre öyle izledi. 

Trafik kaosu 
BÜKREŞ sokaklarında trafiğin kilitlenmesi Beşiktaş kafilesine zor anlar yaşattı. Siyah - Beyazlılar, uzun süre yollarda bekledi. Polis eskortlarının yoğun çabaları sonucunda otobüs özel yollardan stada getirildi. 

Orman'dan destek 
KONGREDE Yıldırım Demirören'e karşı aday olan Fikret Orman, Bükreş deplasmanında Siyah - Beyazlı takımı yalnız bırakmadı. Orman ve arkadaşları maç günü özel uçakla gelip, Beşiktaş'a destek verdi. 

Cordoba kadroda 
BEŞİKTAŞ'IN Kolombiyalı kalecisi Cordoba uzun süren sakatlık döneminin ardından dün ilk kez 18 kişilik maç kadrosuna dahil edildi. Bosque, maç eksiği olan tecrübeli eldivenin yerine yine Ramazan'a görev verdi. 

Görevi yazarlık 
STEAUA Bükreş maçında forma giyen Sergen Yalçın, karşılaşmayı gazetecilerle birlikte basın tribününden izledi. Yıldız futbolcu, Siyah - Beyazlı takımın ataklarında zaman zaman yerinden fırladı. 

Buz dansı 
BÜKREŞ'TE maç saatinde eksi 4 dereceye kadar inen hava sıcaklığı futbolcuları olumsuz yönde etkiledi. Beşiktaşlı futbolcular, saha zeminin buz tutması nedeniyle ayakta durmakta zorluk yaşadı. 


</TEXT>
</DOC>
