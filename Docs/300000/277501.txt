<DOC>
<DOCNO> 277501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo16.html </URL>
<DATE> 2004/10/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Beşiktaş, kurayı böyle değerlendirdi... 
</HEADLINE>
<TEXT>

     Beşiktaş Kulübü İkinci Başkanı Murat Aksu, UEFA Kupası'nda hedeflerinin turu geçmek olduğunu, bunu başaracaklarına da inandığını söyledi. 
     Aksu, UEFA Kupası'ndaki rakiplerini değerlendirirken, ''UEFA Kupası'nda her takım iyi. Bizim hedeflerimiz var. Bu turu geçtikten sonra daha da ileriye gitmek istiyoruz'' dedi. 
     Türkiye'yi Avrupa kupalarında şu anda 2 takımın temsil ettiğini hatırlatan Aksu, ''Beşiktaş olarak ülkemizi en iyi şekilde temsil edip, grup maçlarında başarılı olup turu geçmeyi hedefliyoruz'' diye konuştu. 
     Genel Sekreter Kenan Öner ise ''Daha kolay bir gruba düşebilirdik'' derken, şöyle devam etti 
     ''Parma ne kadar düşüşün içindeyse de bir İtalyan takımı. Athletic Bilbao'yu, Trabzonspor maçından dolayı biliyoruz. 5. torbadan Standart Liege'in dışında bir takım düşseydi daha iyi olurdu. İnşallah içerde oynayacağımız maçlarda galip gelip, deplasmanlardan da puanlar toplayarak bu turu geçeriz.'' Beşiktaş'ın milli futbolcusu Okan Buruk ise ligde kötü günler yaşadıklarını belirterek, ''Avrupa'da başarılı olmalıyız. Turu geçmek için elimizden geleni yapacağız. Parma geçen sene iyi bir sezon geçirdi. Bu sezona kötü başladılar. Bazı oyuncularını kaybettiler. Ama kolay olmayacak. Athletic Bilbao'yu da Trabzonspor maçlarından tanıyorum. Turu geçeceğimize inanıyorum'' şeklinde konuştu. 
     
</TEXT>
</DOC>
