<DOC>
<DOCNO> 275982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo31.html </URL>
<DATE> 2004/09/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Beşiktaş, moral arıyor... İşte muhtemel 11'ler... 
</HEADLINE>
<TEXT>

     Birinci Süper Lig'de sıkıntılı günler geçiren Beşiktaş, UEFA Kupası 1. tur rövanşında yarın Norveç temsilcisi Bodo Glimt karşısında turu geçerek, rahat bir nefes almak istiyor. 
     Beşiktaş ile Bodo Glimt arasında BJK İnönü Stadı'nda saat 20.30'da başlayacak maçı İspanyol hakem Victor Jose Esquinas Torres yönetecek. Torres'in yardımcılıklarını Pedro Medina Hernandez ve Lorenzo Navas Moreno yapacak. 
     
     MUHTEMEL 11'LER 
     Beşiktaş'ta, Bodo Glimt maçı öncesi kaleci Cordoba, Ronaldo ve Berkant'ın sakatlıkları nedeniyle forma giyemeyecekleri açıklanırken, bugünkü antrenmanda sakatlanan Tümer'in durumu ise yarın netlik kazanacak. 
     Beşiktaş'ın yarınki karşılaşmaya şu muhtemel 11 ile çıkması bekleniyor 
     Murat, Ali Güneş, İbrahim Toraman, Çağdaş, İbrahim Üzülmez, Tayfun, Pancu, Ahmed Hassan, İbrahim Akın, Sergen, Carew. 
     
     BODO GLIMT ZOR DURUMDA 
     Beşiktaş'ın rakibi Bodo Glimt, 22. haftası oynanan Norveç Ligi'nde zor günler yaşıyor. 
     14 takımlı ligde 22 maç sonunda 7 galibiyet, 4 beraberlik, 11 yenilgiyle 25 puan toplayan Bodo Glimt 10. sırada yer alıyor. 
     Norveç ekibinin Beşiktaş karşısına şu muhtemel 11 ile çıkması bekleniyor 
     Horn, Hansen, Halvorsen, Kjolner, Paulsen, Theting, Runar Berg, Christian Berg, Hanssen, Johansen ve Ludvigsen. 
     
     TURU GEÇEN GRUPLARA KALACAK 
     UEFA Kupası'nın yeni formatına göre 1. turu geçecek olan takımlar, bu sezon ilk kez grup maçları oynayacak. 
     40 takımın 5'erli 8 grupta mücadele edeceği bu turda her takım 2'si içerde, 2'si dışarıda olmak üzere 4 maç oynayacak. Gruplarında ilk 3'e giren 24 ekip, Avrupa Şampiyonlar Ligi'nde gruplarında 3. olarak gelecek 8 takımla birlikte 3. turda eşleşerek, 16 ve 24 Şubat tarihlerinde eleme oynayacak. 
     Bundan sonraki turlarda da çift maçlı eleminasyon sisteminin uygulanacağı kupada final maçı, 18 Mayıs'ta Portekiz'in Lizbon kentinde yapılacak. 
     
     YÖNETİCİLERDEN AÇIKLAMA 
     Beşiktaş Kulübü Yönetim Kurulu üyeleri, Adnan Demir ile Sinan Vardar yazılı bir açıklama yaparak, bazı gazetelerde çıkan istifa haberlerinin gerçeği yansıtmadığını belirttiler. 
     
</TEXT>
</DOC>
