<DOC>
<DOCNO> 265843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/gun02.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özok'un da kafası karıştı 
</HEADLINE>
<TEXT>


Yargıtay Başkanı Özkaya hakkında önce konuşmak istemeyen, daha sonra "Yerinde olsam istifa ederim" diyen Özok, fikir değiştirdi Yargısız infaz yapılıyor 

ANKARA Milliyet 

Türkiye Barolar Birliği Başkanı Özdemir Özok'un, Çakıcı skandalına adı karışan Yargıtay Başkanı Eraslan Özkaya hakkındaki iddialarla ilgili neredeyse her gün değişen açıklamaları kafaları karıştırdı. 
Özok, skandalın ortaya çıktığı ilk günlerde Özkaya hakkında açıklama yapmaktan kaçındı. Özok, yargının bu gibi iddialarla yıpratılmaması gerektiğini ve bu sorunu kendi içinde halletmesi gerektiğini söyledi. 
Özok, 21 Ağustos'ta Milliyet'te yayımlanan "Dosyadaki 2. bomba" başlıklı haber üzerine yaptığı açıklamada şunları kaydetti "Soruşturmanın selameti açısından Özkaya'nın istifa etmesi gerekir. Ben Yargıtay Başkanı'nın yerinde olsam, bir dakika bile durmaz istifa ederdim" dedi. Bir gün önce Yargıtay Başkanı'nın istifa etmesi gerektiğini düşünen Özok, bir gün sonra yine fikir değiştirdi. Özok'un, 23 Ağustos'ta Bolu'da Özkaya hakkındaki iddialarla ilgili sorularına verdiği yanıt, gazetelerde yayımlandı. Bu kez Özkaya'ya "yargısız infaz" yapıldığını öne süren Özok, şunları söyledi 
"Özkaya'nın mafya ile işbirliği içinde olduğunu düşünmek mümkün değil. Bu olay, yanında çalışan insanların densiz girişimlerinden başka bir şey değildir. Kurumlar yıpratılmaya çalışılıyor. Mafya yargıdan uzak tutulmalı. Mafyanın yargıyla birlikte adlandırılması akla gelebilecek bir durum değildir. Adli yıl açılışının konuşmasını mutlaka kendisi yapmalı. Bu konuşma, inanıyorum ki yargıyı rahatlatacaktır." 


</TEXT>
</DOC>
