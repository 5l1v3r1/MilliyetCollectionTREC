<DOC>
<DOCNO> 276581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur14.html </URL>
<DATE> 2004/10/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sınıfta korku .. Tavan sıvası öğrencilerin üzerine döküldü 4 yaralı 
</HEADLINE>
<TEXT>

     
     Elif DEMİRCİ-Turaç TOP-Arzu ÇETİK-Murat EREN İZMİR, DHA 
     

İZMİR'deki Fatih Mehmet İlköğretim Okulu binasının tavan sıvaları ders sırasında öğrencilerin üzerine düştü. 4 öğrenci beton sıva parçalarıyla yaralanırken, deprem olduğunu sanan çocuklar büyük panik yaşadı, gözyaşı dökerek sınıftan kaçtı. Olaya tepki gösteren öğretmen, öğrenci ve veliler binanın 2 yıl önce yapıldığını ve dayanıksız olduğunu öne sürdü. 
     Olay, Konak İlçesi Çimentepe Semtinde Kadriye Mahallesi'nde Fatih Mehmet İlköğretim Okulu'nda dün saat 13.25 sularında yaşandı. 1956 yılında eğitime açılan okulun 2 yıl önce yapılan 3 katlı 6 derslikli ek binasının 2'nci katındaki 2-B sınıfında Öğretmen Jülide Bayrıca öğleden sonra ilk dersleri olan Matematik Dersi verirken tavandaki sıvalar dökülmeye başladı. Büyük kalıplar halinde dökülen beton sıvalar 39 mevcudu bulunan sınıftaki öğrencilerin üzerine düştü. Deprem olduğunu sanan 8 ve 9 yaşındaki öğrenciler panik halinde kendilerini dışarı attı. Diğer sınıfta okuyan öğrenciler de görültüler üzerine panikle sınıflarından çıktı. Sıva parçalarıyla yaralanan öğrenciler 8 yaşındaki Mehmet Çirik ile Büşra Dereli, 9 yaşındaki Mehmet Ali Acar ile Merve Seyrek, sağlık ocağına, ardından da Dr. Behçet Uz Çocuk Hastanesi'ne kaldırıldı. Baş ve kollarından yaralanan 4 öğrencinin sağlık durumlarının iyi olduğu, tedavilerinin ardından taburcu edileceği belirtildi. Sınıftaki diğer çocuklar ise şans eseri yaralanmadan veya sıyrıklarla kurtuldu. 
     
     "PANİK YAŞADIK'' 
     2-B sınıfı öğretmeni Julide Bayrıca 7 yıllık meslek hayatı boyunca ilk kez böyle bir şeye tanık olduğunu belirtti. Deprem olduğunu sandıklarını söyleyen Bayrıca, "Çocuklara yazı tahtasında ders anlatıyordum. Sırtım öğrencilere dönüktü. Bir çığlıkla döndüm, sınıfı toz bulutu kaplamıştı. Öğrenciler çığlık atıyor ve bağırıyordu. Ne olduğunu anlayamadım. Deprem olduğunu sandım. Sonradan sınıfın tavanındaki sıvanın yere döküldüğünü farkettim. 4 öğrencim 2'si kolundan, 2'si de başından yaralandı. Diğerleri de çığlık atarak yanıma geldi. Panik olduk. Çocukları önce sağlık ocağına ardından da Dr. Behçet Uz Çocuk Hastanesi'ne kaldırdık. Çocukların hepsini koridora çıkardım. İnanılmaz bir panik yaşadık. 7 yıllık meslek hayatımda ilk kez böyle birşey yaşıyorum'' dedi. 
     Sınıf öğrencilerinden Elif Altay, toz içinde kaldıklarında çığlık attıklarını, deprem oldu sandıklarını belirtip, arkadaşlarını yaralı görünce çok kortuğunu söyledi. Gamze Almaoğlu da olay sırasında panik yaşadıklarını anlatırnken, 3'üncü sınıf öğrencilerinden Elif Altay da, "Bu yaşadığım olay, Sorun yok' diyenlere örnek olsun'' dedi. 
     
     ANA BİNA 48 YILLIK 
     Fatih Mehmet İlköğretim Okulu'nun ana binası 48 yıl önce 1956 yılında yapılıp öğrenime açıldı. Sıvanın çöktüğü ek bina ise, 2002 yılında yapıldı. Diren inşaat tarafından betonarme olarak 3 katlı yapılan ek bina ise, 664 metrekarelik alana kuruldu. Bina tabelasında inşaatın kontrolörlüğünün Muhtar Canda, Mustafa Barut ve Mehmet Akçelik'in yaptığı yazılı. 
     Okul öğretmenleri, öğrenci ve veliler 15 gün önce de koridorda sıva dökülmesi yaşandığını belirterek, "O zaman şans eseri kimse yaralanmamıştı. Durumun bildirilmesi üzerine inşaatı yapan firma görevlileri gelip, o bölümü sıvayarak gitti. Bina güvenli değil. Depremde ne olur bilemiyoruz. Yanındaki 48 yıllık binada birşey olmazken, 2 yıllık binada bunlar yaşanıyor '' dedi. 
     Kızı aynı binada okuyan Hicran Toros çocuklarının okulda güvende olmadığını öne sürdü. Velilerden imza topladıklarını belirten Hicran Toros, bunları İzmir Valiliği ve İl Milli Eğitim Müdürlüğü'ne vereceklerini ve okulda bina güvenliği sağlanıncaya kadar çocuklarını göndermeyeceklerini söyledi. 
     
</TEXT>
</DOC>
