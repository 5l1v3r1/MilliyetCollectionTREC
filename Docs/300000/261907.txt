<DOC>
<DOCNO> 261907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/guncel/gun01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacize tanık şart değil 
</HEADLINE>
<TEXT>


Yanında çalışan kadın avukatı taciz etmekle suçlanan kişi, tanık olmadığı halde hapis cezası aldı. Yargıtay, cezayı onayarak AB kriterlerine uygun bir içtihat kararına imza attı 

Gökçer Tahincioğlu Ankara 

Yargıtay, "sarkıntılık" suçlarında AB kriterlerine uygun bir içtihat kararına imza atarak, işverenin kendisine "bağımlı" işçisine "tanık" bulunmayan bir alanda yaptığı sarkıntılığı hapisle cezalandırdı. 
Karara konu olay 2001'de meydana geldi. Avukat Memduh Tekelioğlu, bürosunda kimsenin olmadığı bir gün, yanında çalışan genç kadın avukatın elini tokalaşma bahanesiyle tuttu ve öpmeye çalıştı. Tekelioğlu'nun odasından kaçan avukat, büroya çağırdığı erkek arkadaşıyla binadan ayrıldı ve Tekelioğlu hakkında suç duyurusunda bulundu. Hakkında "sarkıntılık" suçundan Ankara 9. Sulh Ceza Mahkemesi'nde dava açılan Tekelioğlu, avukatı işten çıkartmayı düşündüğü için iftiraya uğradığını öne sürdü. 

Bağımlılık istismarı 
Olayda tanık olmamasının, somut durumun koşullara göre yorumlanmasını gerektirdiğini kaydeden mahkeme, tacize uğradığını iddia eden avukatın mesleğinin başında olduğunu, durup dururken böyle bir iddiayı ortaya atmasının sosyal ve ahlaki değerler gözetildiğinde kişiliği ve mesleki saygınlığının zararına sonuçlanmasına yol açacağını vurguladı. 
Savunma tezlerinin hayatın olağan akışına uygun olmadığını vurgulayan mahkeme, "Sanık, kendisinden deneyimsiz bir kimsenin ekonomik ve mesleki yönden beklentilerini karşılamak durumunda olan bir hukukçu, şikayetçi de sanığın gözetiminde ekonomik ihtiyaçlarını karşılamak ve mesleki yönden gelişmeyi amaçlayan sanığa bağımlı bir insandır. Suç, bu bağımlılığının istismar edilmesiyle işlenmiştir" ifadesini kullandı. 

Sosyal duruma bakılacak 
Mahkeme, sanığın sekiz ay hapisle cezalandırılmasına, benzer olayları özendireceği için cezanın paraya çevrilmemesine karar verdi. Ancak mahkeme cezanın sanığın sabıkasızlığı nedeniyle ertelenmesini kararlaştırdı. 
Temyiz edilen kararı görüşen Yargıtay 5. Ceza Dairesi yerel mahkemenin kararını onarken, tüm gerekçelere katıldı ve "sarkıntılık" suçlarıyla ilgili önemli bir içtihat kararına imza attı. 
Söz konusu içtihata göre, sosyal durumu, kişiliği gibi etkenlere bakıldığında, sarkıntılık ve tacize maruz kaldığını belirterek, kendisini güç duruma düşürmesi mümkün görülmeyen kadınların açtıkları davalarda, tanık bulunmaması, tacizcinin ceza almamasını gerektiren doğal bir etken olmaktan çıktı. 


</TEXT>
</DOC>
