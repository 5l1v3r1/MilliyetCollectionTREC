<DOC>
<DOCNO> 274909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas08.html </URL>
<DATE> 2004/09/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Türkçe, son yıllarda özellikle İngilizce'den giren sözcüklerle kirlendi" 
</HEADLINE>
<TEXT>

     Anadolu Üniversitesi AÜ Edebiyat Fakültesi Türk Dili ve Edebiyatı Bölümü Başkanı Yrd. Doç. Dr. Zeliha Güneş, Türkçe'nin son yıllarda, özellikle İngilizce'den giren sözcüklerle kirlendiğini söyledi. 
     Güneş, AA muhabirine yaptığı açıklamada, Türkçe'de son yıllarda gereğinden çok yabancı sözcük kullanılmaya başlandığını, bu durumda Batı dillerinden ve özellikle İngilizce'den giren sözcüklerin etkili olduğunu belirtti. 
     Toplumlar ve ülkeler arasında kurulan ilişkilerin dile de yansıdığını ifade eden Güneş, şöyle konuştu 
     ''Ancak, bizde görülen dil etkileşimi pek de olağan değil. Her gün yeni bir yabancı sözcükle karşılaşıyoruz. Bu sözcükler adeta Türkçe'yi istila ediyor. Eskiden Türkçe'ye çok fazla sayıda Arapça, Farsça sözcük ve tamlama girmesi yüzünden dilimiz anlaşılmaz bir hale gelmişti ve bu nedenle Osmanlıca adını almıştı. Bugün de neredeyse buna benzer bir sorunla karşı karşıyayız.'' Güneş, kimilerinin ''Türkilizce'' dedikleri yabancı sözcüklerin aşırı biçimde Türkçe'ye girmesini engellemek için çözüm bulunmasının zorunluluk haline geldiğini belirterek, konuya duyarlı herkesin ''kendi alanıyla ilgili yeni kavramlara Türkçe karşılık bulması ve bunları Türk Dil Kurumu'na önermesi'' gerektiğini söyledi. 
     Türkçe'ye yeteri kadar önem verilmediğini ifade eden Güneş, şöyle devam etti 
     ''Yabancı sözcük kullanımını artıran yanlış tutumun en önemli nedenlerinden biri de duyulan her yabancı sözcüğe Türkçe bir yardımcı eylem eklemektir. Özellikle kamuoyunda sıkça yer alan sanatçı, siyasetçi, bilim adamı veya yabancı dil eğitimi almış kişilerin bu sözcükleri kullanması, toplumda yaygınlaşmasına neden oluyor. Türkçe'ye her gün yabancı dillerden sözcük giriyor. Dile yerleşen bir sözcüğün de atılması çok zordur.'' Güneş, bütün diller arasında kelime alışverişi olduğunu da belirterek, ''yoğurt'', ''yastık'', ''sarma'', ''dolma'', ''kese'' gibi Türkçe sözcüklerin, özellikle Balkan ülkelerinde sıkça kullanıldığını bildirdi. 
     
</TEXT>
</DOC>
