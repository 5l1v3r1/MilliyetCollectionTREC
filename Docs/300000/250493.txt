<DOC>
<DOCNO> 250493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun38.html </URL>
<DATE> 2004/06/24/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Ebu Garib cezaevinde 2 Ukraynalıya da işkence edildiği iddiası 
</HEADLINE>
<TEXT>

     Irak'ın başkenti Bağdat yakınlarındaki Ebu Garib cezaevinde birkaç hafta kalan 2 Ukraynalı mahpusa, elleri bağlanarak, soyunmaya zorlanarak ve uyumaları yasaklanarak işkence edildiği ileri sürüldü. 
     Ukraynalı İnsan Hakları Komiseri Nina Karpatçova, Kiev'de düzenlediği basın toplantısında, petrol kaçakçılığı yapmakla suçlanan 2 Ukraynalının geçen hafta Ukrayna'daki bir cezaevine nakledildiklerini belirtti. 
     İki Ukraynalıya işkence edildiği konusunda şüphesi olmadığını söyleyen Karpatçova, mahpusların tanıklık etmeye hazır olduklarını kaydetti. 
     Karpatçova, Ukraynalı Kaptan Mykola Mazurenko 67 ve 60 yaşlarındaki yardımcısı İvan Sohtçenko'nun, geçen ekim ayında, 3 bin 400 ton petrolü yasadışı yollarla Irak dışına çıkarmaya çalışmaları nedeniyle 7 yıl hapis cezasına mahkum olduklarını belirtti. 
     Karpatçova'ya göre Mazurenko, dışarıdaki hava sıcaklığı yaklaşık 8 dereceyken, ısıtma sistemi olmayan bir hücrede iki kez neredeyse çırılçıplak bırakıldıklarını anlattığını söyledi. 
     Ukraynalıların uyumalarına izin verilmediğini ve gardiyanların arasında kadınlar da bulunmasına rağmen tamamen çıplak bırakıldıklarını belirten Karpatçova, gardiyanları mahpuslar itaat etmediğinde boğucu bir gaz kullanmakla suçladı. 
     Ukrayna Dışişleri Bakanlığı, önceki gün, 2 Ukraynalının işkence konusunda diplomatlara açıklama yapmadıklarını, alınan bilgilerin doğruluğunun araştırıldığını açıklamıştı. 
     
</TEXT>
</DOC>
