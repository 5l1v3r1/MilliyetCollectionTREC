<DOC>
<DOCNO> 257133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo17.html </URL>
<DATE> 2004/07/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gençlerbirliği'nden Mustafa Şampiyonluk yarışında biz de varız 
</HEADLINE>
<TEXT>

     Sezon hazırlıklarının 3. etabı için Avusturya'ya giden Gençlerbirliği, çalışmalarını aralıksız sürdürüyor. 
     Avusturya'nın Kapfenberg kentinde kamp yapan kırmızı-siyahlı ekip, günü tek idmanla geçirirken, başkent temsilcisinin başarılı futbolcusu Mustafa Özkan, ''Şampiyonluk yarışında biz de varız'' dedi. 
     Mustafa Özkan, yeni sezona şampiyonluk parolasıyla hazırlandıklarını, yeni transferlerle de daha da güçlendiklerini belirterek, şöyle konuştu. 
     ''Forma savaşı yaşanacak bir ekip olduk. Takımda birbirinden kaliteli oyuncular var. Hazırlıklar ise çok iyi gidiyor. Burada güçlü rakiplerle oynayıp oyun planımızı oturtacağız. Geçen sezon lige iyi konsantre olamadık. Bu sezon ilk hedefimiz Avrupa Şampiyonlar Ligi şansını yakalamak olacak.'' UEFA Kupası'nın kendisi için çok önemli olduğunu vurgulayan başarılı futbolcu, ''Denizlispor ve Gençlerbirliği'nde peşpeşe 4. tura çıktık. Bu sezon bunu daha da yukarı çıkarmak zorundayız. Bu sezon UEFA Kupası değişik bir sistemle oynanacak. UEFA Kupası'nda da başarılı olup Türk milletini sevindirmek istiyoruz'' diye konuştu. 
     Öte yandan kırmızı-siyahlılar, TSİ 19.00'da Polonya'nın Krakow takımıyla, takımın kamp yaptığı Sport Hotel'in sahasında 2. hazırlık maçını oynayacak. 
     
</TEXT>
</DOC>
