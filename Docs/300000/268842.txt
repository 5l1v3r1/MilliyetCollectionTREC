<DOC>
<DOCNO> 268842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur36.html </URL>
<DATE> 2004/09/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
6 orman görevlisinin öldüğü Gündoğmuş'da yine yangın çıktı 
</HEADLINE>
<TEXT>

     Antalya'nın Gündoğmuş İlçesi'nde geçen hafta 6 orman görevlisinin şehit olduğu Ortakonuş Köyü Kızıldere mevkiinde, yine orman yangını çıktı. 
     Antalya Orman Bölge Müdürü Mustafa Kurtulmuşlu, AA muhabirine yaptığı açıklamada, Gündoğmuş İlçesi Ortakonuş Köyü Kızıldere mevkiinde saat 12.20 sıralarında yangın çıktığını bildirdi. Geçen hafta 6 orman görevlisinin şehit olduğu aynı bölgede yangının meydana geldiğine dikkati çeken Kurtulmuşlu, yangına havadan ve karadan müdahale edildiğini kaydetti. 
     Kurtulmuşlu, yangın söndürme çalışmalarına Antalya, Manavgat, Alanya ve Akseki'den toplam 150 kişilik yangın ekibinin yanı sıra 10 arozöz ve 4 helikopterin de katıldığını vurguladı. 
     Yangının çıktığı yerin tehlikeli bir mevkii olduğunu, bu nedenle çalışmaların çok dikkatli yürütüldüğünü ifade eden Mustafa Kurtulmuşlu, yangının kasten çıkarıldığını düşündüklerini söyledi. 
     
</TEXT>
</DOC>
