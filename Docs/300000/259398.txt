<DOC>
<DOCNO> 259398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur27.html </URL>
<DATE> 2004/07/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Mersin'de ikinci UFO olayı .. 
</HEADLINE>
<TEXT>

     Mersin Emniyet Müdür Vekili Süleyman Ekizer, polis memurlarının, ATAŞ Rafinerisi üzerinde ikinci kez video kamerayla ''UFO'' tabir edilen ''tanımlanamayan uçan nesne'' sınıfına giren ışıklı cisim kaydettiklerini açıkladı. 
     Ekizer, Emniyet Müdürlüğü'nde düzenlediği basın toplantısında, bugün, saat 03.30 sıralarında, haber merkezine, ATAŞ Rafinerisi üzerinde, gökyüzünde tanımlanamayan bir cisim olduğu bildiriminde bulunulduğunu kaydetti. 
     Ekizer, Olay Yeri İnceleme ve Kimlik Tespit Şube Müdürlüğü ekiplerinin, söz konusu yere giderek tanımlanamayan gök cismini video kameraya kaydettiğini söyledi. 
     20 Temmuz tarihinde, saat 04.00 ile 05.20 arasında Serbest Bölge Otoban Köprüsü üzerinden video kamerayla, tanımlanamayan ışıklı cismin görüntüleri çektiklerini ve bunları TÜBİTAK ile Sirius UFO Uzay Bilimleri Araştırma Merkezi'ne gönderdiklerini hatırlatan Ekizer, şöyle konuştu 
     ''İkinci kez, video kameraya tanımlanamayan uçan nesne kaydettik. Görevliler, koyu kırmızı ağırlıklı sarı-yeşil renk tonlu, yuvarlak ve halka görüntülü, ışık saçan ve sürekli hareket halindeki 'tanımlanamayan cismin' yaklaşık 2 saat süreyle havada görüldüğünü ve kaydettiklerini bildirdi. Ancak, görüntü, önceki kadar net değil.'' Cismin, saat 05.24'te göğe yükselerek gözden kaybolduğunu ifade eden Ekizer, cismin görüntülerini incelenmek üzere TÜBİTAK'a göndereceklerini kaydetti. 
     Sirius UFO Uzay Bilimleri Araştırma Merkezi Bilim Kurulu, önceki olayla ilgili görüntülerin incelenmesi sonrasında, ''Işıklı cisim, UFO diye tabir ettiğimiz tanımlanmayan uçan nesne sınıfına giren ve dünyada olmayan bir teknolojiyi gösteren bir cisimdir'' açıklamasını yapmıştı. 

     
</TEXT>
</DOC>
