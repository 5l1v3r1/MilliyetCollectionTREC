<DOC>
<DOCNO> 288697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yasam/yas10.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB oyuncakları zararlı olabilir 
</HEADLINE>
<TEXT>


AB ülkelerinde üretilen oyuncaklarda, çocukların üreme sistemini etkileyecek, cilde ve göze zarar veren kimyasal maddelere rastlandı 


Zararlı kimyasallar 
AB üyesi 10 ülkede üretilen 80 değişik oyuncak üzerinde yapılan araştırmada, çocuklara zararlı kimyasal maddeler bulundu. Danimarka'da yapılan inceleme sonucu oyuncaklarda, çocukların ileri yaşlarında üreme sistemini etkileyecek kimyasal maddelerle, cilde ve göze zarar veren maddelere rastlandı. Bu maddelerin 3 yaş altı çocuklarda çok daha tehlikeli olduğu kaydedildi. 

CE belgesi yeterli değil 
İNCELEMEYE gönderilen oyuncaklar arasında bulunan boya kalemleriyle oyuncak kahve makinesi ve makyaj malzemelerinde de çocuklara zarar verecek ölçüde bakır, baryum ve formaldehit maddelerine rastlandı. İsveç Tüketiciler Dairesi Genel Sekreteri Jan Bertoft, "Bu araştırmaya göre, CE belgesi oyuncağın her açıdan emniyetli olduğu anlamına gelmiyor" dedi. 


</TEXT>
</DOC>
