<DOC>
<DOCNO> 250107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/guncel/gun02.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçiliğe gürültü 'baskını' 
</HEADLINE>
<TEXT>


Fransız Büyükelçiliği'nde her yıl kutlanan Müzik Bayramı'nı, bu yıl komşuların 'Gürültü yapıyorlar' şik yeti üzerine Valilik Gürültü Müdürlüğü 'bastı' 

NAMIK DURUKAN Ankara 

Ankara Valiliği İl Çevre Gürültü Müdürlüğü, 21 Haziran Müzik Bayramı kutlamasının yapıldığı Fransa'nın Ankara Büyükelçiliği binasına vatandaşların şik yeti üzerine "gürültü" baskını yaptı. Görevlilerin ikazıyla etkinlik son buldu. 
Büyükelçilik bahçesindeki müzik bayramı, önceki akşam klasik müzik dinletisiyle başladı, Anadolu folklor grubunun oyun havaları ve popüler şarkılarla geç saatlere kadar sürdü. Ancak davetliler dans ederken, çevre sakinlerinin "gürültü oluyor" şik yeti üzerine görevliler elçiliğin kapısına dayandı. Yetkililer, elçilik kapısında nöbet bekleyen görevlilerden izin belgesi istedi. Elçilik görevlileri gelen "gürültü ekibine" kimlik sorduktan sonra 00.30'a kadar izin alındığını söyledi. 

'Ama bu bir bayram ..' 
İzin belgesini ibraz edemeyen Fransız güvenlik görevlisi, "Bu bir bayramdır. Her yıl kutlanıyor" diyerek izin alınmasına gerek olmadığını açıklamaya çalıştı. Görevlilerle elçilik çalışanları arasında kısa süre yaşanan tartışmadan sonra izin belgesinin daha sonra ibraz edileceği belirtildi. Görevlilerin ikazı üzerine elçilikteki müzik bayramı etkinliklerine son verildi. Gürültü ekibinde yer alan bir görevli, konuyla ilgili tutanak tutacaklarını, ancak elçiliğe ceza verilip verilemeyeceği konusunda bilgi sahibi olmadıklarını söyledi. Gürültü yapan kişilere 720 milyon lira, işyerlerine 3 milyar 700 bin liraya kadar para cezası kesilebiliyor. 


</TEXT>
</DOC>
