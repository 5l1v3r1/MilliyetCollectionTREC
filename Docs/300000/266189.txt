<DOC>
<DOCNO> 266189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/yguven.html </URL>
<DATE> 2004/08/25/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Avrupa kaymağı 
</HEADLINE>
<TEXT>



Şampiyonlar Ligi'ne Trabzonspor'un ilk kez katılacağını, Dinamo Kiev'in ise 10 yıllık müşterisi olduğu "Avrupa Kaymağı"nın ilk kez tadına bakamayacağını bir kenara bırakırsak, bu maçın heyecanı bile kalmaz. O kadar şanslıdır Trabzonspor. O kadar avantajlıdır. Lakin futbol işte... Ziya Doğan'ın Kiev'deki basın toplantısında "umarım atamadığımız golleri aramayız" demesi bu yüzdendir. Maçın anahtarı Kiev'dedir. Yeni hoca motivasyonu, kaçan servet ajitasyonu ile kontrolsüz hücumlara zar atacak Kiev, iyi günündeki Belkovich - Rincon ikilisi ile Trabzon'u daha maçın başında sersemletebilir. Ya da, Ziya Doğan'ı tembihlerini akıllarında tutan Trabzonsporlular, "can derdindeki" Kiev'i tek bir kontratakla bitirebilir. Gerek Fatih Tekke, Gerekse Gökdeniz "Ulusal Kahraman"lığın eşiğindedir bugün. Kurulu Kiev çarkına çomak sokacak Yattara çalımlarına da büyük ihtiyacı olacaktır Trabzonspor'un... Büyük bir olasılıkla Kiev'deki maçın kopyası olacak karşılaşmanın ilk 20 dakikasında gol sesi duyulacaktır. Ses zayıfsa, Trabzonspor'un işi zordur Avni Aker inlerse iş bitmiştir ki, tek dileğimizdir. 


</TEXT>
</DOC>
