<DOC>
<DOCNO> 266177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/axspo02.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
180 dakika oynarım 
</HEADLINE>
<TEXT>


Fenerbahçe'nin orta sahadaki dinamosu Aurelio, "Benim altı tane ciğerim yok ama profesyonelim. Gereken neyse onu yapıyorum. En büyük hayalim Türk vatandaşı olup, milli formayı giymek" dedi 


'Çabuk toparlandım' 
FENERBAHÇE'NİN Brezilyalı futbolcusu Marco Aurelio, Fener TV'ye ilginç açıklamalar yaptı. Son haftalarda oynadığı futbolla dikkatleri üstüne çeken Sambacı, en büyük arzusunun Türk vadandaşlığına geçip, Milli Takım'da oynamak olduğunu söyledi. Aurelio, "Sezon başında çok üzüldüm. Çünkü her an takımdan gidebilirdim. Daum ile yaptığım görüşme sonrası hırslandım ve toparlandım" ifadelerini kullandı. 

'Alex bir şans' 
180 dakika oynayabilecek güce sahip olduğunu belirten Brezilyalı yıldız, "Benim için çok ciğerli diyorlar. Altı tane ciğerim yok ama profesyonel bir oyuncuyum ve sadece gerekeni yapıyorum" diye konuştu. Takımda beş Brezilyalı'nın oynamasının avantaj sağladığını kaydeden Aurelio, "Özellikle Alex, Fenerbahçe için büyük şans. Dünyanın sayılı oyuncularında biri. Ayrıca çok sevecen" yorumunu yaptı. 

'Bu yıl zor geçer' 
SÜPER Lig'de bu yıl çok güçlü takımların bulunduğunu söyleyen Fenerbahçe'nin orta sahadaki dinamosu sözlerini şöyle sürdürdü "Beşiktaş şu an kötü ama yakında düzelecektir. Sezon zor geçecek. Şampiyonluk o kadar kolay olmayacak. Daha Şampiyonlar Ligi maçı oynamadan, bizi de başarısız ilan ettiler. Önce kuralar çekilsin, rakiplerimizi görelim ve maçlarımızı oynayalım. Ondan sonra yorum yapılsın." 

Fener'in istediği oldu 

Şükrü Saracoğlu Stadı bakıma alınan Sarı-Lacivertliler, Kayserispor ile rakip sahada karşılaşacak. Maçın cumartesi günü 18.00'de oynanacağı açıklandı 

ŞÜKRÜ Saracoğlu Stadı'nın bakıma alınması nedeniyle bu haftaki Kayserispor maçını deplasmanda oynamak için Sarı - Kırmızılı yönetime teklif götüren Fenerbahçe'ye dün olumlu yanıt geldi. İki kulübün ortak başvurusu üzerine Futbol Federasyonu karşılaşmanın cumartesi gününe alındığını ve saat 18.00'de Kayseri'de oynanacağını açıkladı. Aynı gün saat 20.00'de başlaması gereken Sakaryaspor - Galatasaray maçı da 20.30'a kaydırıldı. 

Sadettin Saran itiraz etti 

HAYSİYET Divanı tarafından iki yıl hak mahrumiyeti cezası alan Fenerbahçe'nin eski yöneticisi Sadettin Saran, ilk genel kurulda yaptığı itirazın gündeme alınmasını istedi. Saran, gönderdiği yazıda, "Haksız ve dayanıksız ithamlar neticesinde verilen karar, tüzüğün lafzına ve ruhuna, Dernekler Yasası'na aykırı olup, telafisi imkansız biçimde mağduriyetime sebebiyet vermiştir" ifadelerini kullandı. 

Taktiğini göstermedi 

CÜNEYT KARAKAYA 

TEKNİK Direktör Christoph Daum dün sabahki idman basına açık olmasına rağmen sürpriz bir kararla sadece 20 dakikalık çekim izni verdi. Alman hoca "taktik çalışma" yapacağını bu yüzden böyle bir karar aldığını belirtti. Sahadaki herkesi tesislerin dışına çıkaran Daum daha sonra işe koyuldu. 
DAUM'UN özellikle kanatları aktif hale getirecek yeni bir sistem üzerinde durduğu öğrenildi. İki saat süren antrenmanda kanat organizasyonlarıyla ilgili çalışmalar yaptıran Alman hoca, Kayserispor maçıyla birlikte takım içindeki sürprizlerini göstermeye başlayacak. 

'Başvuru yapıldı' 

GALATASARAYLI yöneticiler, Fenerbahçe'nin Kayserispor maçını Ali Sami Yen Stadı'nda oynamak için nabız yokladığını doğruladılar. Yöneticiler, "Ancak daha sonra bu konunun devam gelmedi. Gelseydi yönetim kurulu olarak toplanıp Fenerbahçe'ye yanıtımızı verecektik" ifadesini kullandılar. 


</TEXT>
</DOC>
