<DOC>
<DOCNO> 280899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/spo02.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kilit maçı kazandık' 
</HEADLINE>
<TEXT>


Daum, 10 gün boyunca milli oyunculardan yoksun çalışmalarına rağmen çok güçlü bir ekibi deplasmanda yenmenin büyük önem taşıdığını söyledi, "Ancak skor daha farklı olabilirdi" dedi 


Oyuncularını kutladı 
FENERBAHÇE Teknik Direktörü Daum, ligin en güçlü takımlarından birini evinde yendikleri için mutlu olduğunu söyledi. Alman hoca, "Futbolcularımı kutluyorum. Oyunu sürekli kontrolümüz altında tuttuk. Daha fazla gol atmalıydık. 10 gün boyunca milli oyuncularımızdan yoksun çalıştık. Dönüşte bu üç puan önemliydi. Lyon maçı Şampiyonlar Ligi'nde önümüzü görebilmek için ne kadar kilit bir karşılaşma ise Gaziantep maçı da Türkiye Ligi için kilitti" dedi. 

'Alex'i aradık' 
SON 15 - 16 ay gözönüne alındığında çok iyi yolda olduklarını kaydeden Daum, "Ulusal başarımızı, uluslararası başarıya çevirmeliyiz. Önemli olan bundan sonra herkesin iki ayağını birden yere basması ve daha çok çalışmak" diye konuştu. Alman hoca Alex ile ilgili olarak da "Kendisi cezalı veya sakat da olabilirdi. Bu tür durumlara hazırlıklı olmalıyız. İyi bir kadroya sahibiz. Eksikleri her zaman dengeleyebilmeliyiz. Ancak Alex'in yokluğu hissedildi" yorumunu yaptı. 

NOTLAR 

Statta iftar 
FUTBOL Federasyonu tarafından Ramazan ayı nedeniyle 15 dakika ileri alınan karşılaşma öncesi taraftarlar iftarlarını tribünlerde açtılar. Seyirciler yanlarında getirdikleri iftarlıklarla ilginç görüntüler oluşturdu. 

Ümit'e teşekkür 
SARI - Lacivertli yönetim, hem milli takımda, hem de ligde gösterdiği müthiş performans nedeniyle kaptan Ümit Özat'a hafta içinde bir teşekkür yemeği verecek. Tecrübeli oyuncu başarılarından dolayı kutlanacak. 

Kemal'a moral 
SAKATLIĞI sonrası yaklaşık yedi ay sonra kadroya giren Kemal'e arkadaşları büyük destek verdi. Pierre van Hooijdonk, attığı golün ardından genç oyuncunun yanına koşarak, sakatlık geçirdiği ayağını tuttu ve arkadaşına moral verdi. 

Emniyetten çiçek 
GAZİANTEP Emniyet Müdürlüğü karşılaşma öncesi hakemlere ve her iki takımın kaptanlarına çiçek verdi. Sahaya sarı renkli kaptanlık pazubantı ile çıkan Ümit Özat'a gelen uyarı üzerine kaleci Rüştü bantı kırmızı ile değiştirdi. 

İki yeni dernek 
YÖNETİCİ Vedat Olcay ve Mithat Yenigün dün önce Adıyaman'ın Besni İlçesi'ndeki, ardından da Kahramanmaraş'taki Fenerbahçeliler Derneği'nin açılışına katıldılar. İki törende de büyük coşku yaşandı. 

Sürpriz misafir 
KARŞILAŞMANIN ikinci yarısında bir Fenerbahçe taraftarı sahaya daldı. Uzun süre güvenlik güçlerini peşinden koşturan bu kişi daha sonra kaleci Rüştü'ye sarılarak yardım istedi. Oyun bu yüzden birkaç dakika durdu. 


</TEXT>
</DOC>
