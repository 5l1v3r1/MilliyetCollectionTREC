<DOC>
<DOCNO> 259729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun18.html </URL>
<DATE> 2004/08/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ebu Hafs El Masri Tugayları'ndan İtalya'ya yeni tehdit... 
</HEADLINE>
<TEXT>

     El Kaide ile bağlantısı olduğu belirtilen Ebu Hafs El Masri Tugayları, İtalya'ya ''15 gün içinde Irak'tan askerlerini çekmemesi halinde saldırılar düzenleyecekleri'' tehdidinde bulundu. 
     Londra'da yayınlanan El Kuds El Arabi gazetesine gönderilen Ebu Hafs El Masri Tugayları imzalı açıklamada, ''Roma ve diğer İtalya şehirlerinin her yerindeki hücrelerimizi seferber ediyoruz. İtalya Başbakanı Silvio Berlusconi'ye Irak'tan çekilmesi için 15 gün veriyoruz'' denildi. 
     Açıklamada, bu sürenin sonunda ''can kaybından sorumlu olmayacakları'' tehdidinde bulunuldu. Daha önce de İtalya'ya Irak'tan en kısa zamanda çekilmesi mesajı gönderdiklerini hatırlatan grup, ancak şu ana kadar bir gelişme görmediğini belirtti. 
     Ebu Hafs El Masri Tugayları, yaklaşık 2 hafta önce, Berlusconi'nin görevde kalması halinde İtalya'nın ''kan gölüne'' çevrileceği tehdidinde bulunmuştu. 
     Örgüt cuma akşamı da bir internet sitesinde yer alan açıklamasında, ay başında süresi dolan ''ateşkes''in sona ermesinin ardından Avrupa'ya ''kanlı savaş'' başlatacaklarını ve ilk hedeflerinin Berlusconi olacağını duyurmuştu. 
     
</TEXT>
</DOC>
