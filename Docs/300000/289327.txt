<DOC>
<DOCNO> 289327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur31.html </URL>
<DATE> 2004/11/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Uludağ'a kar yağdı 
</HEADLINE>
<TEXT>

     Türkiye'nin önemli kış turizmi merkezlerinden biri olan Uludağ'a sabaha karşı kar yağdı. 
     AA muhabirinin Uludağ Meteoroloji İstasyonu yetkililerinden aldığı bilgiye göre, sabaha karşı yağmaya başlayan kar, ''Beyaz Cennet''in zirvesinde tuttu. 
     Yetkililer, sabah saatlerinde yerini karla karışık yağmura bırakan yağışın, iki gün süreyle etkili olacağını, yarın itibariyle Oteller Bölgesi'nin de kar tutabileceğini söylediler. 
     Uludağ'da halen 2 derece olan hava sıcaklığının düşeceğini kaydeden yetkililer, iki günlük yağışın ardından 18-19 Kasım'da bölgede parçalı bulutlu havanın hakim olacağını, ancak 20 Kasım'dan itibaren 4 gün süreyle yeniden kar yağışının beklendiğini belirttiler. 
     Yetkililer, beyaz cennette hava sıcaklığının geçen yılın aynı dönemine göre 10-15 derece yüksek olması yüzünden ''kışın geç geldiğini'' ifade ederek, şunları söylediler 
     ''Uludağ, geçen yıl 5 Eylül'de yağan ilk karın ardından 20 Ekim'de beyaz örtüsüne bürünmüş, oteller de misafirlerini ağırlamaya başlamıştı. Ancak bu yıl düne kadar hava sıcaklığı çok yüksek olduğu için kar geç yağdı. Dolayısıyla önceki yıllarda Ramazan Bayramı'nda dolu olan tesisler, bu bayramda müşteri bulamadı.'' 
     
</TEXT>
</DOC>
