<DOC>
<DOCNO> 266546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko04.html </URL>
<DATE> 2004/08/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Borsada yatay seyir bekleniyor 
</HEADLINE>
<TEXT>

     Dün Fitch'den gelen olumlu habere tepki vermeyen ve rapordaki uyarıları dikkate alarak tekrar 19 bin 600 seviyesinin altına gerileyen borsanın dar aralıktaki seyrini sürdürmesi bekleniyor. 
     Önceki gün petrol fiyatlarındaki düşüşle birlikte doların da gerilemesinin morali ile çıkış yapan borsa, dün dinlenmeyi tercih etti. Sadece 200 puanlık bir aralıkta gerçekleşen hareketler sonucu yüzde 0.5 değer kaybeden borsada yatırımcılar bugün de petrol fiyatlarını ve doların seyrini takip edecek. 
     
     Hava olumlu 
     Borsadaki genel havanın olumlu olduğuna ve yatırımcıların satış yapmak için istekli olmadığına dikkat çeken uzmanlar, endekste para girişinin biraz artması durumunda tekrar 20 binli rakamların görüleceğini belirtiyorlar. 
     Orta vadeli AB ve IMF programı gibi kuvvetli beklentilere dikkat çeken uzmanlar, tarih yaklaştıkça endeksteki çıkış potansiyelinin de güçleneceğini düşünüyorlar. 
     
     19 bin 450'ye gelebilir 
     Yatırım Finansman'ın güne ilişkin teknik analizi şöyle 
     Gün içinde en yüksek 19 bin 738 ve en düşük 19 bin 478 seviyelerini gören endekste, 19 bin 750-800 direnç bölgesini aşabilecek para girişi sağlanamadı. 
     Özellikle, ikinci seansta, ilk seans sonunda bekleyen emirlerdeki alış ağırlığı satış ağırlığına döndü. Buna karşın, endeks, 1.3 sent desteğinin üzerinde tutunmayı başardığı gibi, yaklaşık 19 bin 450 desteğinden geçen beş günlük üstel hareketli ortalamasının da üzerinde seyretmeyi sürdürüyor. 
     19 bin 600'ün üzerinde kapanış gerçekleşememesi, 19 bin 800 direncinin test edilmesine ilişkin beklentiyi haftanın son iki günü için güçleştirirken, endekste göstergelerin 'düzelmesi' ve tarihsel direnç seviyelerini aşabilecek para girişi imkanının oluşması için endeksin kısa vadeli düzeltmeye gereksinim duyduğu anlaşılıyor. Bu çerçevede endeksin, bugün, beş günlük üstel hareketli ortalaması 
     ile yatay destek seviyesi olan 19 bin 450 seviyesine doğru bir geri çekilme yaşaması olasılığı doğmuştur. İkinci destek seviyesi ise 19 bin 200'dedir. 
     
     Hedef 20 bin 400 
     Bu geri çekilmelerde, 19 bin 600-800 aralığında satış gerçekleştirmiş yatırımcıların alış gerçekleştirmesi uygun olacaktır. Güvenli alım için 19 bin 800 direncinin aşılmasının teyit edilmesinin beklenmesi önerilmektedir. 
     19 bin 800 seviyesinin aşılması halinde, 17 Mayıs tarihinde başlayan haftalık bazdaki yükseliş kanalının üst çizgisini de oluşturan yatay direnç seviyesi 20 bin 400 yeni hedef seviyesi olarak gündeme gelecektir. 
     
</TEXT>
</DOC>
