<DOC>
<DOCNO> 299154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko37.html </URL>
<DATE> 2004/12/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TMSF, Toprak Grubu ile anlaşma imzaladı... 
</HEADLINE>
<TEXT>

     Tasarruf Mevduatı Sigorta Fonu TMSF ile Toprak Grubu arasında süren müzakerele,r anlaşma ile sonuçlandı. 
     TMSF'den yapılan açıklamada, grubun Fon'a olan borçlarının ödenmesine yönelik protokolün imzalandığı bildirildi. 
     Açıklamada, Toprak Grubu'nun, 30 Eylül 2004 itibariyle TMSF'ye olan toplam 4 milyon 30 bin 561 dolar borcunu, 2005 yılından başlamak üzere 10 yılı ana para, 2 yılı faiz olmak üzere toplam 12 yılda ödemeyi taahhüt ettiği belirtildi. 
     Açıklamada, şu görüşlere yer verildi 
     ''Toprak Grubu ile yapılan protokol, Fon'un banka hakim ortakları ile ilgili sahip olduğu yasal yetkilerin rızaen uygulanması anlayışı temelinde hazırlanmış olup, banka hakim ortağının doğrudan ya da dolaylı sahip olduğu varlıklara Fon'un her an tasarruf edebileceği güçlü bir teminat sistemiyle desteklenmiştir. 
     Bu çerçevede gruba ait bir kısım gayrimenkuller borca karşılık Fon'a devredilecek ve gruba ait diğer gayrimenkuller üzerine ipotek tesis edilecektir. Grup firmalarının hisseleri Fon tarafından rehin alınacak ve firmalara Fon tarafından yönetim ve denetim kurulu üyeleri atanacaktır.'' Açıklamada, protokolde, grubun sahip olduğu ve üretim faaliyetlerine katkısı olmayan varlıkların satılması veya Fon'a devredilmesi ve şirketlerin faaliyetlerini sürdürerek yaratılacak kaynakların borçlara mahsubunun hedeflendiği kaydedildi. 
     İmzalanan protokolün detaylarının daha sonra duyurulacağı bildirilen açıklamada, TMSF'nin yasaların kendisine yüklediği görev ve yetkilerin bilincinde olarak, Fon'a devredilen bankaların kamuya maliyetini en aza indirmeye çabaladığı vurgulandı. 
     
</TEXT>
</DOC>
