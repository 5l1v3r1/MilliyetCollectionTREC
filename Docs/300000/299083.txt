<DOC>
<DOCNO> 299083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun16.html </URL>
<DATE> 2004/12/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ünel ve Demirbüken-Wegner 'Yılın Berlinli' adayı 
</HEADLINE>
<TEXT>

     Berliner Morgenpost gazetesi tarafından düzenlenen ''Yılın Berlinlileri'' yarışmasında Hıristiyan Demokrat Birlik Partisi CDU Yönetim Kurulu üyesi Emine Demirbüken-Wegner ve Almanya'da yılın en iyi erkek oyuncusu seçilen Birol Ünel de aday gösterildi. 
     Siyaset, spor, sanat, iş ve medya dünyasından 50 kişinin aday gösterildiği yarışmada, Berlin'e en fazla katkıyı sağlayan kişi belirlenecek. 
     Yarışmada, Demirbüken-Wegner ve Ünel'in yanı sıra Cumhurbaşkanı Horst Köhler, Berlin Eyaleti Başbakanı Klaus Wowereit, Berlin Eyaleti İçişleri Bakanı Ehrhart Körting, oyuncular Iris Berben, Nadja Auermann, eski dünya şampiyonu yüzücü Franziska von Almsick, tanınmış buz patenci Katarina Witt ve Hertha BSC Berlin teknik direktörü Falko Götz de aday gösterildi. 
     Oylamaya katılmak isteyenlerin, kendi adaylarını da gösterebilecekleri ve oylamaya mektup, kart, telefon ya da e-posta ile katılabilecekleri belirtildi. 22 Aralık'a kadar sürecek yarışmada oy kullananlar arasında yapılacak çekilişte, başta 2 kişilik tatil olmak üzere çeşitli hediyeler de verileceği bildirildi. 
     
</TEXT>
</DOC>
