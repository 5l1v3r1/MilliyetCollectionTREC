<DOC>
<DOCNO> 271490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur44.html </URL>
<DATE> 2004/09/13/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Spastik çocuklara özel eğitim sınıfları açılıyor 
</HEADLINE>
<TEXT>

     İstanbul İl Milli Eğitim Müdürlüğü ve Sosyal Hizmetler Çocuk Esirgeme Kurumu SHÇEK işbirliğiyle Metin Sabancı Spastik Çocuklar Merkezi'nde kurulan Bağımlı Spastik Çocuklar Özel Eğitim Sınıfları 2004-2005 eğitim öğretim yılı açılış töreni, Devlet Bakanı Güldal Akşit'in katılımıyla gerçekleştirildi. 
     Kadıköy Küçükbakkalköy'deki merkezde düzenlenen açılış töreninde konuşan Devlet Bakanı Akşit, celebral palsyli çocukların zihinsel bakımdan yetersiz olmayan, ancak motor eksiklikleri yüzünden normal eğitim kurumlarındaki eğitim imkanlarından yararlanamayan çocuklar olduğunu hatırlattı. 
     Milli Eğitim Bakanlığı, İstanbul Valiliği, SHÇEK ve Ata İlköğretim Okulu işbirliğiyle ortaya çok güzel bir çalışma konulduğunu ifade eden Akşit, çocukların güçlük çektiği fiziki şartlar giderilerek güzel bir eğitim merkezinin kazandırıldığını söyledi. 
     Akşit, şöyle devam etti 
     ''Fiziksel imkansızlıklar nedeniyle eğitim alamayan celebral palsyli çocuklarımız, böyle bir kuruluş sayesinde eğitim imkanına kavuşturulmuş bulunuyor. Böyle bir çalışmaya vesile olan herkesi tebrik ediyorum, teşekkür ediyorum. Tabii ki bu kuruluşu bize kazandıran Sakıp Sabancı'yı da unutmuyor ve kendisini rahmetle anıyoruz. Temenni ediyorum ki pekçok çocuğumuz ve gencimiz bu imkana kavuşsun ve topluma daha kolay uyum sağlasın. Onun için bu çalışmayı çok önemsiyorum.'' SHÇEK Genel Müdürü İsmail Barış da sosyal hizmetler hizmetlerini dünya standartlarına getirmek için çalıştıklarını ifade ederek, bu anlamda Türkiye'de ilkini gerçekleştirdikleri özel eğitim sınıflarını yaygınlaştıracaklarını söyledi. 
     Türkiye Spastik Çocuklar Vakfı Başkanı Hıfzı Özcan da celebral palsyli çocukların normal okullarda okumalarının mümkün olmadığını vurgulayarak, onların ihtiyaçlarına cevap verecek eğitim sınıflarını model olarak oluşturduklarını ve bu sınıfların tüm Türkiye'ye yayılmasını arzu ettiklerini bildirdi. 
     
     HER ÇOCUĞA AYRI PROGRAM 
     Metin Sabancı Spastik Çocuklar Merkezi Müdürü Tarık Bitlis de 2003-2004 yılında pilot olarak uygulamaya konulan özel eğitim sınıflarında toplam 21 öğrenci bulunduğunu ifade ederek, sınıfların spastik çocuklara uygun araç ve gereçle donatıldığını, her çocuğa ayrı bilgisayar destekli programlarla eğitim verildiğini anlattı. 
     Bitlis, özel durumu olan bu çocukların bir yandan ilköğretim eğitimine devam ederken, bir yandan da fizik tedavi görme imkanını bulacaklarını söyledi. 
     Çocuklara, Kadıköy Ata İlköğretim Okulu'ndan özel eğitim almış öğretmenlerin ders vereceğini ve mezun çocukların 8 yıllık ilköğretim diploması alacaklarını anlatan Bitlis, bu çocuklar için hazırladıkları özel müfredat programını da çok yakında Milli Eğitim Bakanlığı'na sunacaklarını kaydetti. 
     Özel eğitim sınıflarına devam eden öğrencilerin şiir okumalarının ardından, bu yıl birinci sınıfa başlayan Alper Günay, Devlet Bakanı Güldal Akşit'e bir teşekkür mektubu verdi. 
     Sınıfların açılışını yapan Bakan Akşit, çocuklara da birer kitap hediye etti. 
     
</TEXT>
</DOC>
