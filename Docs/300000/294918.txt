<DOC>
<DOCNO> 294918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/yilmaz.html </URL>
<DATE> 2004/12/05/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
9 şiddetinde depremde ameliyata devam 
</HEADLINE>
<TEXT>


Arkasına sanayi geçmişini alan Anadolu Vakfı, 25 yıllık rüyasını Savanora'da verdiği davette basın ile paylaşıyor. 
1979 yılında Kayserili sanayici İzzet Özilhan ile Kamil Yazıcı'nın kurduğu Anadolu Vakfı'nın, sağlık birimlerinden Anadolu Sağlık Köyü'nün ilk ünitesi olan Anadolu Sağlık Merkezi ASM , Ocak 2005 tarihinde hasta kabulüne başlanıyor. 
Amerika'da 14 yıldır üst üste en iyi hastane seçilen Johns Hopkins Medicine ile yaptığı stratejik işbirliği sonucu, 80 milyon dolar yatırım ile gerçekleşen ASM'yi, Anadolu Vakfı İktisadi İşletmesi İcra Başkanı Tuncay Özilhan'dan dinliyorum... 
Özilhan hastanenin beyin, kalp, kanser ve kadın hastalıklarında iddialı olduğunu anlatıyor. 
"Türkiye'de kalp hastalıklarında çok ileri teknikler kullanılıyor. Ancak kanser olaylarında teşhisten, tedaviye güçlükler var. Dünyada yalnızca 50 adet bulunan "uzay bıçağı" diye isimlendirdiğimiz bir neşter ile, normal ameliyat bıçağının giremeyeceği alanlara inebileceğiz" diyor Özilhan. 
Anadolu Vakfı İktisadi İşletmesi İcra Başkan Vekili Dr.Murat Dayanıklı, doktorların yüzde 40'ının akademik ünvana sahip olduğunu vurguluyor. Bu oran ASM'nin gelecekte bir üniversite hastanesine dönüşebileceği sinyalini veriyor. Duyumlarıma göre, Sabancı Üniversitesi ve adından dolayı Eskişehir'deki Anadolu Üniversitesi'nden ASM'ye bu yönde talep gelmiş. 
Dr.Dayanıklı, ASM'yi sağlık sektöründe farklılaştıran özelliklerden sözediyor. Malum Gebze ve bölgesi olası İstanbul depreminde merkezi bir yerde. Amerikalı mimarlar, 9 şiddetinde deprem anında tüm operasyonların ameliyat dahil sürmesine olanak tanıyan inşaat standartını ASM'de uygulamışlar. Hastanenin 186 dönüm arazide konumlandığını da hesaba katarsak, bahçesinde ilk yardım hizmetlerini örgütlemek mümkün görünüyor. 
ASM'nin sağlık ekibi arasında yakından tanıdığım bir doktor Şadiye Çetintaş. Kadın sağlığı alanında uzun yıllar sivil toplum örgütleriyle birlikte hareket etti. En son Dr. Çetintaş ile, bu köşeden dünyanın en zengin ikinci adamı Warren Buffet'ın desteklediğini duyurduğum, Willows Foundation'nun üreme sağlığı ve hakları çalışmalarında karşılaşmıştım. Yine aynı davette bir başka doktor İbrahim Sözen. Kadın hastalıkları ve doğum uzmanı, 1968 doğumlu Sözen'in özgeçmişi göze çarpıyor. 
Sözen, ABD'de Yale Üniversitesi'nde yüksek lisansını tamamlıyor ve son 6 yıldır da burada çalışıyor. Aynı dönemde Johns Hopkins'de de kamu sağlığı alanında master programına devam ederken, ASM'ye transfer oluyor. Amerikan Kadın Doğumcular Birliği'nden üreme sağlığı alanındaki çalışmalarından dolayı 1994 ve 1996 yıllarında aldığı iki ödülü bulunuyor. 
Sözen ve Çetinbaş, halk sağlığı alanında Gebze ve civarına ulaşacak eğitim programları hazırladıklarını anlatıyorlar. 
Sözen "Ülkelerin gelişmişlik standartı rahim ağzı kanseri oranı ile ölçülür" diyor. 1950'li yıllarda Yunanlı bir doktorun bulduğu rahim ağzı testi, kanseri oluşumundan önce haber veren bir uygulama. Sözen, CHP milletvekili ve İstanbul eski Belediye Başkanı Nurettin Sözen'in de yeğeni. 
ASM'de üçüncü kuşak Özilhan da görev alıyor. Tuncay Özilhan'ın ABD'de işletme eğitimini tamamlayan kızı Türkan Tacir, ASM'de Hasta Hizmetleri Müdürü olarak çalışıyor. 



</TEXT>
</DOC>
