<DOC>
<DOCNO> 284581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/cemal.html </URL>
<DATE> 2004/10/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
ABD'de seçimle değişim 
</HEADLINE>
<TEXT>


Dünyanın gözü Amerika'da. Haftaya, 2 Kasım salı günü başkanlık seçimleri var bu ülkede. 
Bush mu, Kerry mi 
Bütün dünyanın halen bu soruya kilitlenmiş olması sır değil. Amerika Birleşik Devletleri bugün dünyanın en güçlü ülkesi, tek süper devleti. Bu yüzden Amerika'nın ne yaptığı tüm dünyayı, tabii bizi de çok yakından ilgilendiriyor. 
Bu ülkede faizler bir puan oynadı mı, bütün dünya ekonomileri etkileniyor. Avrupa'sı da, Çin'i de, İstanbul Borsası da Amerikan Merkez Bankası'nın faiz kararlarını çok yakın takipte tutuyor. 
Bu ülkede tüketici harcamalarındaki artış ya da azalış, Avrupa'da işsizlerin sayısını artırıyor ya da azaltıyor. Bu durum elbette bizim ekonomik büyümemizi, aş ve iş derdimizi de etkiliyor. 
Bir başka deyişle 
Amerika'da faiz oranları ya da tüketim harcamaları, yalnız Avrupa'daki değil, Türkiye'de de sokaktaki adamın cebini ilgilendiriyor. 
Amerika geliyor, burnumuzun dibinde, Irak'ta savaş yapıyor. İste isteme, engellenemiyor. Savaşla birlikte, elin mahkum, Türkiye'nin ulusal güvenliğinden ekonomik istikrarına kadar her şeye yeniden eğilmen gerekiyor. 
Bir de şu var 
Dünyanın tek süper gücü, ama aynı zamanda Türkiye'nin yarım yüzyıllık dost ve müttefiki. Türkiye'yle ortak değerleri paylaşan ve köklü işbirlikleri olan bir büyük devlet... Bu nedenle Amerika'nın doğru, sağlıklı bir çizgide yol alması, Türkiye'nin de, genel olarak Batı'nın da öncelikli çıkarı... 
Bush mu, Kerry mi 
Bu soruya Türkiye dahil neredeyse bütün dünyada John Kerry diye yanıt veriliyor. 2 Kasım'daki Amerikan başkanlık seçimleri dünya çapında yapılsa, hiç kuşku yok, Başkan Bush çok büyük bir seçim bozgununa uğrardı. 
Ame seçimler Amerika'da. 
Bush mu, Kerry mi 
Bu soruya birçok pencereden bakılarak yanıt verilebilir. Ama tek bir pencereden bakarak veya tek bir sözcüğün ışığında da yanıtlanabilir bu soru 
İnandırıcılık 
Başkan Bush, Irak'ta kitle imha silahları dedi, çıkmadı. Irak'ta Saddam'la El Kaide bağlantısı dedi, çıkmadı. 
Hukuk ve insan hakları dedi, Guantanamo'da savaş esirleri için de olsa hukuku, insan haklarını hiçe saydı. Hukuk diyerek, insan hakları diyerek yola çıktı, Bağdat'ta Ebu Gıreyb zindanlarında hukukla insan haklarını ayaklar altına aldı. 
Terörle mücadele dedi, terör ve şiddet dalgası Saddam sonrasında kabardıkça kabardı. 
Filistin - İsrail'de çözümü Saddam'ın devrilmesine bağladı Saddam devrildi ama Filistin'de durum iyiye değil, daha kötüye gitti. 
İran'da durumun düzelmesini Saddam'ın devrilmesine bağladı Saddam devrildi ama İran'da reformcuların değil, muhafazakarların eli güçlendi. 
Saddam'ın devrilmesiyle Arap dünyasında demokrasi rüzgarlarının eseceğini söyledi. Ama olmadı. Tam tersine bugün en anti - Amerikan rüzgarlar esiyor Arap ve İslam coğrafyasında. 
Avrupa da farklı değil. 
11 Eylül'de, "Bugün hepimiz Amerikalıyız " diye manşet çekebilmişti Fransa'nın Le Monde gazetesi. Şimdi artık yalnız Fransa'da değil, bütün Avrupa'da Amerikan imajı yerlerde sürünüyor. Amerika - Avrupa çatlağı İkinci Dünya Savaşı sonrasının en kötü noktasında... 
Durum böyle. 
Bir başka deyişle 
Başkan Bush'la inandırıcılık sözcüğünü artık yan yana getirmek bugünün dünyasında olanaksız. Bush bir daha seçilse ve en doğru şeyleri söylese bile, bundan sonra güçlü bir desteğe sahip olamayacak. İnandırıcılık ve güvenilirliğinden bu kadar kaybetmiş bir Başkan'la yola devam akıllı bir iş olmaz. 
Amerikan halkı inatlaşabilir mi 
Bu ihtimal yok değil. 
Anketler seçimin çok başa baş geçeceğine işaret ediyor. Washington Post'un dünkü araştırmasında Bush yüzde 49, Kerry 48'di. Kerry biraz karizmatik olabilse, bu seçimi rahatça alırdı. Ama ne yazık ki değil. Güven vermiyor Kerry de. Kararlı bir lider profili çizmiyor. 
Buna rağmen Bush'un değil, Kerry'nin sandıktan çıkması hem Amerika hem dünya için daha hayırlı olacak diye düşünüyorum. Ben Amerikalı olsam, salı günü değişim için kullanırdım oyumu... 



</TEXT>
</DOC>
