<DOC>
<DOCNO> 278761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur26.html </URL>
<DATE> 2004/10/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Protez bacağına, kaportacıda bakım yaptırdı... 
</HEADLINE>
<TEXT>

     Adapazarı'nda doğuştan sağ bacağı olmayan Özden Karadere, protez bacağının bakımını kaportacıda yaptırdı. 
     Özden Karadere 31 , sağ bacağının yerine kullandığı metal protezdeki sorunu gidermek için özel bir protez firmasından destek istediğini söyledi. Özel firmanın 200 milyon lira bakım ücreti talep ettiğini belirten Karedere, işsiz olduğu için bu parayı karşılayamayacağını bildirdi. 
     Protezin zaman zaman sıktığını, yürürken bazı parçalar ve vidalarının da tenine battığını, bu yüzden bakıma ihtiyaç duyulduğunu dile getiren Karadere, son çare olarak da çözümü, Atatürk Sanayi Sitesi'ndeki bir kaportacı dükkanına gitmekle bulduğunu anlattı. 
     Evli ve 4 çocuk babası Karadere, ''Kaportacı, demir taşlamakta kullanılan spiralle, protez bacağımdaki sorunu giderdi. Aksayan kısımları tamir etti. Şu an sorun giderildi ve ben de rahatladım'' diye konuştu. 
     
</TEXT>
</DOC>
