<DOC>
<DOCNO> 277264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur44.html </URL>
<DATE> 2004/10/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ayhan Çarkın tahliye edildi... 
</HEADLINE>
<TEXT>

     ''Susurluk Davası'' hükümlülerinden eski özel timci polis memuru Ayhan Çarkın, ''görevli memura silahla mukavemet etmek'' ve ''ruhsatsız silah bulundurmak'' suçlarından tutuklu yargılandığı davada tahliye edildi. 
     İstanbul 5. Asliye Ceza Mahkemesi'nde 5 sanıklı dava kapsamında tutuklu yargılanan Ayhan Çarkın ve Abdülkadir Ünal'ın avukatı Yadigar Gürbüz, celse arası müvekkillerinin tahliyesi istemiyle mahkemeye başvurdu. 
     Başvuruyu değerlendiren mahkeme, Çarkın ve Ünal'ın tahliyelerini kararlaştırdı. 
     Gürbüz'ün mahkemeye verdiği dilekçede, müvekkillerinden Çarkın'ın terör örgütlerinin ölüm listesinde olduğunu, devlet tarafından da korunmadığı için ruhsatsız silah bulundurmak zorunda kaldığını bildirdiği öğrenildi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, bir ihbar üzerine 20 Ağustos 2004 tarihinde Sarayburnu'ndaki çay bahçesine giden polislerin kimlik kontrolü yapmak istedikleri, bu sırada Ayhan Çarkın ile İsmail Yılmaz'ın ellerindeki tabanca, Abdülkadir Ünal'ın da bıçakla polise direndikleri öne sürülüyor. 
     Fırat Dişçeken ile Hikmet Kişmir'in de diğer sanıkları polisin elinden kurtarmaya çalıştıkları anlatılan iddianamede, Çarkın'ın üzerinde yapılan aramada 1 adet tabanca ele geçirildiği ifade ediliyor. 
     Çarkın ile Yılmaz'ın ''görevli memura silahla mukavemet etmek'' ve ''6136 sayılı Ateşli Silahlar Kanunu'na aykırı şekilde ruhsatsız silah bulundurmak'' suçlarından 3 ile 6'şar yıl arasında hapis cezasına çarptırılması talep edilen iddianamede, Ünal'ın da ''görevli memura mukavemet etmek'' ve ''6136 sayılı Ateşli Silahlar Kanunu'na aykırı şekilde bıçak bulundurmak'' suçundan 2.5 ile 4 yıl arasında hapis cezasına çarptırılması isteniyor. 
     İddianamede, Kişmir ile Dişçeken'in de 2 ile 3'er yıl arasında hapis cezasına çarptırılması talep ediliyor. 
     
</TEXT>
</DOC>
