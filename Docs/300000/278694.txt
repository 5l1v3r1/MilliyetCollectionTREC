<DOC>
<DOCNO> 278694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy04.html </URL>
<DATE> 2004/10/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
DEP'lilerin Avrupa Parlamentosu temaslarının programı belli oldu 
</HEADLINE>
<TEXT>

     Eski DEP milletvekilleri, uzun süren cezaevi yıllarının ardından ilk yurt dışı gezilerine çıkacaklar. 
     Yeşil pasaportlarını alan eski DEP milletvekilleri Leyla Zana, Orhan Doğan, Hatip Dicle ve Selim Sadak'ın Avrupa Parlamentosu AP temaslarının programı da belli oldu. 
     DEP'lilerin yaklaşık üç gün sürecek temasları, 12 Ekim'de akşam saatlerinde Yeşiller Grubu'nun vereceği resepsiyonla başlayacak. 
     13 Ekim'de AP'deki temaslarına başlayacak olan Zana ve 
     arkadaşları, AP'nin Dışişleri, İnsan Hakları ile TBMM Karma Parlamenterler Komisyonu toplantısına katılacak. Zana ve arkadaşları, AP'deki siyasi grupların kendileri için düzenleyeceği toplantılardan sonra Birleşik Sol Grup Başkanı Francis Wutz ve grup üyesi milletvekillerinin öğle yemeğine davetli olacak. DEP eski milletvekilleri, aynı gün AP Dış ilişkiler Komisyonu Başkanı Elmar Brok, İnsan Hakları Alt Komisyonu Başkanı Helene Flautre, TBMM-AP Karma Parlamenterler Komisyonu Eş Başkanı Joost Lagendijk'in de bulunduğu grupla akşam yemeği yiyecek. 
     
     ESKİ DOSTLAR BULUŞACAK 
     Eski DEP milletvekilleri, 14 Ekim'de ise sabah saatlerinde kendilerinin yargılandığı süreçte duruşmaları izleyen AP eski milletvekili Luici Vinci ve arkadaşlarıyla biraraya gelecek. Leyla Zana'nın, öğle saatlerinde de AP milletvekillerine yönelik genel oturumda bir konuşma yapması bekleniyor. Zana, 1997 yılında verilen Shakarov Düşünce Özgürlüğü Ödülü'nü burada alacak. 
     Zana'nın, son olarak Belçika Adalet Bakanı Laurette Onkelinx ile de görüşeceği belirtildi. 
     
</TEXT>
</DOC>
