<DOC>
<DOCNO> 263762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun14.html </URL>
<DATE> 2004/08/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Irak'ta delegeler, militanların Necef'ten çekilmesini istedi... 
</HEADLINE>
<TEXT>

     Irak'ın siyasi geleceğinin ele alındığı Irak Ulusal Konferansı'na katılan delegeler, Necef'teki militanların çekilmesi çağrısında bulundu. 
     Delegeler, konferansın ikinci gününde Şii lider Mukteda Sadr'dan Amerikalı ve Iraklı askerlere karşı isyanı bırakmasını ve yandaşlarını Necef'ten çekmesini istedi. 
     Sadr'ın uzaktan akrabası olan ve konferansa katılan Hüseyin Sadr, yaptığı konuşmada, ''Bu doğru değil. Mukteda Sadr'ın kutsal türbeden çekilmesini istiyoruz çünkü bir kişinin özel mülkü değil. Herkese ait. Türbeler bir kişinin kontrolünde olmamalı'' dedi. 
     Bu konuşmanın ardından delegelerin çoğu Hüseyin Sadr'ın, Mukteda Sadr ile görüşmek üzere Necef'e bir heyet gönderilmesi ve çatışmayı durdurup siyasi sürece katılmasının talep edilmesi yönündeki önerisini onayladı. 
     Delegeler, Mukteda Sadr'ın yandaşlarından bazılarının dün başlayan konferansa bugün ilk kez katıldığını söyledi. 
     Bu arada, Şii Siyasi Konseyi'nin dün Amerikan askerlerinin Necef'ten 24 saat içine çekilmemesi durumunda delegelerin ayrılacağını belirten ültimatomunun ardından Konsey'den Felah Hasan konferansı terk etti. Bununla birlikte Konsey'in diğer üyeleri konferansta kaldı. 
     
</TEXT>
</DOC>
