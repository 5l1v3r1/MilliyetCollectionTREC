<DOC>
<DOCNO> 261250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/dunya/adun.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de Fransız 'öpücüğü' 
</HEADLINE>
<TEXT>


Güvenlik Konseyi'nin dünyayı KKTC üzerindeki ambargoyu kaldırmaya çağıran bir karar alması girişimleri Fransa yüzünden sonuçsuz kaldı 

Sema Emiroğlu New York 


BM Güvenlik Konseyi'nin KKTC'ye yönelik ambargonun kaldırılması için güçlü bir çağrı yapmasını öngören bir karar alması olasılığı Rusya'nın ardından Fransa'nın da engellemesi üzerine rafa kalktı. 
Konsey'de, KKTC üzerindeki izolasyonun kaldırılması ve 24 Nisan referandumunda hayır oyu veren Rumların sıkıştırılmasını isteyen ABD ve İngiltere'nin girişimiyle başlatılan pazarlıklardan bir sonuç çıkmaması dolayısıyla Konsey'in bir başkanlık ya da basın açıklamasıyla yetineceği belirtildi. 
Diplomatik kaynaklardan edinilen bilgilere göre, ABD ve İngiltere, 2 aydan beri BM Genel Sekreteri Kofi Annan'ın haziranda sunduğu ve KKTC'ye yönelik ambargoların kaldırılması için Güvenlik Konseyi'ne öncülük çağrısı yaptığı raporunun Konsey kararı haline getirilerek güçlendirilmesi amacıyla pazarlıklar yapıyordu. Ancak Washington ve Londra'nın girişimleri Fransa - Rusya ikilisinin barajına çarptı. Veto yetkisine sahip Paris ve Moskova, Konsey'in bu konuda herhangi bir tavır almasına karşı çıktı. 

Rumlar cezalandırılamaz 
Fransa'nın, Kıbrıs Türk tarafının tecridine son verilmesinin, Güvenlik Konseyi'nin 541 ve 550 sayılı kararlarına aykırı olduğunu savunan Rum görüşüne destek verdiği öğrenildi. Fransa'nın ayrıca 24 Nisan'da yapılan referandumda, Annan Planı'na büyük çoğunlukla hayır oyu veren Rum tarafının, BM tarafından cezalandırılmasını istemediği belirtildi. 
Amerikan ve İngiliz diplomatları, hazırladıkları ilk karar tasarısında, Konsey'in, "Annan'ın son Kıbrıs raporunu onaylamak yerine, bunu sadece memnunlukla karşıladığı" ifadesine yer verdiler, ancak bu yumuşatılmış ifade de, Rusya ve Fransa'nın başını çektiği üyelerin muhalefetinin önünü kesmeye yetmedi. 
Bu durumda Washington, Konsey'in en azından Kıbrıs konusunda özel bir oturum yapmasını ve Konsey üyesi 15 büyükelçinin tek tek söz alarak ülkelerinin pozisyonlarını açıklamalarını istedi. Fransa ve Rusya'nın bu öneriye de karşı çıkarak böyle bir toplantı için acele edilmemesini istediği öğrenildi. Fransızları ikna edemeyen Amerikalı diplomatlar, Konsey'den bir karar çıkmasa bile, Kıbrıs Türkleri üzerindeki kısıtlamaların kaldırılmasını isteyen son Annan raporunun da, kendi başına önemli bir belge olduğunu ifade ettiler. 
Annan, 2 Haziran'da sunduğu 26 sayfalık raporunda, Kıbrıs Türklerinin referandumda kullandıkları olumlu oyun, onları baskı altında tutmak ve izole etmek için mevcut olan tüm nedenleri ortadan kaldırdığını bildirmişti. 


</TEXT>
</DOC>
